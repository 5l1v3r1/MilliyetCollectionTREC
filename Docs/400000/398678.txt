<DOC>
<DOCNO> 398678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy09.html </URL>
<DATE> 2005/11/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Washington Times'dan şok iddia Asker Erdoğan'ı uyardı 
</HEADLINE>
<TEXT>

     WASHINGTON ANKA 

Geçmişte Türkiye’nin toplumsal yapısını "İslamofaşist" olarak değerlendiren Washington Times gazetesi, askerin ulema tartışmasının ardından gizli bir yazıyla Başbakan Recep Tayyip Erdoğan’ı uyardığını ileri sürdü. 
     Ulema tartışması Amerikan kamuoyuna şok iddiayla yansıdı. 
     Amerika’nın önemli gazeteleri sıralamasında çok üst sıralarda yer almasa da hatırı sayılır bir okur kitlesi bulunan sağ eğilimli Washington Times gazetesi Türkiye’yle ilgili yeni iddia ortaya attı. Gazete "Türkiye’nin laik sisteminin askeri koruyucularının", bazı diplomatların da görme olanağı bulduğu gizli bir yazıyla Başbakan Recep Tayyip Erdoğan’ı, Türkiye’nin imajına ve Avrupa hedefine zarar vermemesi konusunda uyardığını öne sürdü. 
     
     SIKINTIYA SOKTU 

     Andrew Borowiec imzalı haberde, Erdoğan’ın "bir dizi İslam yanlısı açıklamaları ve kararlarının" Türkiye’deki askeri liderlerle ilişkisini sıkıntıya soktuğu ifade edildi. 
     Başbakan Erdoğan’ın ulema ifadesi üzerine başlayan tartışmalara değinen gazete, askerin dışında bazı laik Türk sivillerin de benzer uyarılarda bulunduğunu belirtti. 
     Haberde, "önde gelen laik Türk sivillerin", Erdoğan’ın "kapatılan dini partiye bağlı olduğu dönemdeki İslamcı sempatilerini atamadığı" görüşünde oldukları ifade edildi. 
     "İslami akademisyenler konseyi" olarak nitelenen ulemanın, 1920’lerde Türkiye’de laikliğin ilan edilmesi ardından "resmi rolünü kaybettiği" belirtilen haberde, Başbakan Recep Tayyip Erdoğan’ın ulemayı tekrar işaret etmesinin gerek askeri gerekse sivil "laik güçleri" alarma geçirdiği ifade edildi. 
     Washington Times gazetesi, türban yasağıyla ilgili olarak Başbakan’ın "ulemanın görüşünün alınması gerektiği" şeklindeki sözlerinin yanısıra, Göztepe Parkı’na cami tartışması ve alkol yasağı gibi gelişmelerin de Türkiye’de "eşit seviyede alarm yarattığı" yorumunu yaptı. 
     
</TEXT>
</DOC>
