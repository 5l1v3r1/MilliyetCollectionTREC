<DOC>
<DOCNO> 389072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur18.html </URL>
<DATE> 2005/10/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Melih Gökçek Keçiören belediyesi iflas etmiştir 
</HEADLINE>
<TEXT>

     Ankara Büyükşehir Belediye Başkanı Melih Gökçek, Pakistan'daki depremzedelerin soğuktan korunmaları için 1 milyon battaniye, ekmek ihtiyacının karşılanması için de gezici ekmek fırını göndereceklerini bildirdi. 
     Gökçek, ''Pakistan'a 1 Milyon Battaniye Kampanyası'' dolayısıyla Basın Merkezi'nde düzenlediği basın toplantısında, Pakistan halkının, Milli Mücadele yıllarında altınlarını göndererek, Türk halkına destek verdiğini söyledi. 
     Deprem felaketi yüzünden zor duruma düşen Pakistanlılar'a yardım etme sırasının Türkler'e geldiğini ifade eden Gökçek, şöyle konuştu 
     ''Ankara Büyükşehir Belediyesi olarak Pakistan'daki depremzedelerin soğuktan korunmaları için 1 milyon battaniye, ekmek ihtiyacının karşılanması için de gezici ekmek fırını göndereceğiz. Bu konuda gerekli izinleri aldık. Arkadaşlarımız çalışmalara başladılar. 
     Kasım ayı sonuna kadar 1 milyon battaniyeyi Pakistan'a göndermiş olacağız. Ancak, bu kampanyaya Ankaralılar'ın da destek vermesini istiyorum. Banka hesap numaralarına 10 milyon lira yatıranlar Pakistan halkına 1 battaniye hediye etmiş olacak. İnanıyorum ki Ankaralılar olanca güçleriyle bu kampanyaya katılacak.'' 
     
     ''KEÇİÖREN BELEDİYESİ BORÇ İÇİNDE YÜZÜYOR'' 
     Toplantının ardından gazetecilerin sorularını yanıtlayan Gökçek, ''Ankara Büyükşehir Belediyesi'nin, Keçiören Güçsüzler Yurdu'nun suyunu kestiği'' yönündeki iddialara ilişkin soruya, ''Yurdu susuz bırakmadık. Sayaç bağlayıp bundan sonra kullandıkları suyun faturasını ödemelerini istedik'' yanıtını verdi. 
     Güçsüzler Yurdu'nun, 500 kişi kapasiteye sahip olmasına rağmen yaşlı 100 vatandaşa hizmet verildiğini iddia eden Gökçek, ''Keçiören Belediyesi'nin gücü yurdun verimli çalışmasına yetmiyor. Bize verilmesini teklif ettik, yanaşmadılar. Verimli kullanılmadığı ve özel konuklara VIP hizmeti verildiği için de su faturalarını artık ödememeye karar verdik'' diye konuştu. 
     Gökçek, bir gazetecinin, Büyükşehir Belediyesi'nin borçlarıyla ilgili sorusu üzerine şunları kaydetti 
     ''Biz, belediyeyi 3 milyar dolar borçla devraldık. Kendimiz, metro inşaatı için 165 milyon dolar aldık. Bunun 40 milyon dolarını da ödedik. Borçla iş yapmadık, geçmişteki borçları ödüyoruz. Borç batağında olan Keçiören Belediyesi'dir. Uçan kuşa borçları var. Türkiye'de ilçe belediyeleri arasında en borçlu belediye Keçiören Belediyesi'dir. Hacizli olmayan tek bir arsaları yok. Çalışanlarına, müteahhitlere, TEK'e, bankalara borçlular. Borç batağında yüzüyorlar. Keçiören Belediyesi iflas etmiştir. Biz görevi devrettiğimizde belediyenin hiç borcu kalmamıştı.'' Gökçek, Toplu Konut İdaresi'nin, imar planlarının onayının Büyükşehir Belediyesi tarafından reddedilmesi üzerine, Ankara-Eskişehir yolu üzerinde 23 bin konut yapılmasını öngören projeden vazgeçilmesiyle ilgi soruya da ''TOKİ ile aramızda herhangi bir anlaşmazlık yok. O kararı birlikte verdik. Ankara'nın konut yapımı için arsa sıkıntısı yok. Onun yerine birlikte Mamak'ta, gecekonduların bulunduğu bölgeye 80 bin konut yapmayı düşünüyoruz'' yanıtını verdi. 
     
</TEXT>
</DOC>
