<DOC>
<DOCNO> 386678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko54.html </URL>
<DATE> 2005/10/14/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Tavukçuluk sektörü tehlikede 
</HEADLINE>
<TEXT>

     DSP Genel Başkan Yardımcısı Hasan Macit, ''Tavukçuluk sektörümüzün bu kritik dönemi en az zararla atlatabilmesi için, sektöre gereken her türlü destek sağlanmalıdır'' dedi. 
     Macit, Manisa'da düzenlediği basın toplantısında, Türkiye'de tavukçuluk sektörünün her bakımdan geliştiğini ve dünya pazarlarında rekabet edebilecek düzeyde olduğunu belirtti. 
     Tavuk ürünlerinin önemli ihraç ürünleri arasında yer aldığını ifade eden Macit, ''Ülkemizde yaklaşık 10 bin piliç eti ve 5 bin yumurta işletmesi bulunmaktadır. 2 milyon yurttaşımız, geçimini bu sektörden sağlamaktadır'' diye konuştu. 
     Tavukçuluk sektörünün 2,5 milyar YTL cirosuyla ekonomiye önemli bir katkı sağlarken, bir süre önce gündeme gelen hormon ve antibiyotik tartışması nedeniyle 19 bin tonluk yıllık üretimin 16 bin tonlara düştüğünü ve 30 bin ton stok oluştuğunu belirten Macit, sözlerine şöyle devam etti 
     ''Son günlerde bir bölgemizde varlığı saptanan kuş gribi nedeniyle, sektör yine ciddi bir tehlikeyle karşı karşıyadır. Bu gelişmeler nedeniyle sektör, dünya piyasalarındaki rakipleri ABD, Brezilya ve AB ülkeleriyle rekabet edemez duruma düşmektedir. Tavukçuluk sektörümüzün bu kritik dönemi en az zararla atlatabilmesi için, sektöre gereken her türlü destek sağlanmalıdır.'' 
     
     MANİSA'DAKİ TAVUK HASTALIKLARI ENSTİTÜSÜ 
     Türkiye'nin, kuşların göç yolları üzerinde olması nedeniyle her an kuş gribi gibi bulaşıcı hastalıkların tehdidi altında olduğunun bilindiğini belirten Macit, buna rağmen aşı üreten ve tavuk hastalıklarıyla ilgili araştırma yapan Manisa Tavuk Hastalıkları Araştırma Enstitüsü'nün hükümet tarafından bir süre önce kapatıldığını öne sürdü. 
     Macit, sözlerini şöyle tamamladı 
     ''Bu durum, hükümetin tam bir aymazlık içinde olduğunun göstergesidir. Hükümet, enstitüyü neden kapattığının hesabını vermeli, gerek halkımızı, gerekse sektörden ekmek yiyenleri ikna etmelidir. Bize göre AK Parti hükümeti, bütün tarım kesimini olduğu gibi tavukçuluk sektörünü de gözden çıkarmıştır. Türkiye'de çiftçi, dışarıdan yapılan dayatmalara boyun eğen AK Parti hükümeti tarafından yok edilmeye çalışılıyor.'' 
     
</TEXT>
</DOC>
