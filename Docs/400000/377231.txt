<DOC>
<DOCNO> 377231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/magazin/yazdud.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruçeşme'de Woks ayrıcalığı 
</HEADLINE>
<TEXT>


Son nokta Gorky, Moskova Sirki ve Fransız Sokağı'nda ünlü isimlerden canlı performans 



Yeni bir haftanın ilk yazısında herkese merhaba efendim. Moskova-St. Petersburg izlenimlerim çok ilgi gördü. Gittiğim restoranlarda cüzdanlarından benim yazılarımı çıkaran okuyucularıma rastladım. Bence Türkiye'de müzik sektöründe kalitesiyle her zaman farkını ortaya koyan Emre Müzik'in patronu sevgili büyüğüm Hüseyin Ağabey de Emre çok beğenmiş Moskova-St. Petersburg izlenimlerimi. Geçen yazımda Moskova'da bir yeri atlamışım. Ziyan olmasın. Çünkü seyahat yazılarım gerçekten maddi ve manevi açıdan büyük emek harcattırıyor. Görülecek yerler arasında, Moskova'daki Pushkin Sanat Müzesi ve Gorky Park da var. Bir öğle yemeğini en meşhur alışveriş ve piyasa caddesi olan Stary Arbat 44'deki Hard Rock Cafe'de yedik. Arbat da mutlaka görülmesi gereken yerlerden. 

Nerede eski sirkler 
Bu seyahatte konuğu olduğum turizmci ve önemli bir iş adamı olan, ağabey gibi gördüğüm sevgili büyüğüm son gün saat 19.00 seansına Moskova Sirki'ne bilet almış. Seyahatte birlikte olduğum nişanlısı Petra, annesi Yana, bir birinden zeki üç çocuğu Leyla, Lisi ve Ferdi ile birlikte gittik sirke. Çocukluğum aklıma geldi. Rahmetli babam Medrano Sirki'ni Türkiye'ye getiren rahmetli Egemen Bostancı Ağabey'e İzmir ayağı için sponsor olmuştu. Biz de gidip en önde izlemiştik. Babam sirkteki kadınlardan hepimize birer vizon kürk almıştı. Çocuk aklı işte, ne hava atmıştık. Şimdi o kürk dolap bekliyor. Moskova Sirki'ne gidince gördüm ki eski sirkler de kalmamış. İş şov, dans, lazer, akrobasi gösterisine dönmüş. Nerede ateş çemberinden atlayan aslanlar, top oynayan filler... Ama yine de keyifliydi. Kişi başı 25 milyon TL ödedik. Bence ailece oralara giderseniz Polonovski Bulvarı'ndaki sirki kaçırmayın. Sonra da muhteşem ve en pahalı restoranlardan olan Gorky'de yemek yedik. Tavanlardaki avizeler, servis, garsonlar harika. Müthiş de bir şarap kavı var. Çok şıktı, çoook. İki katlı bir yer. Üstte çok özel bir loca ve lounch-bar bulunuyor. Alt katta piyanolu şık bir sahne. Her akşam canlı müzik yapılıyor. Şamdanlar, bordo-gri kadife kumaştan çizgili koltuklar... Bembeyaz masa ürtüleri ve kolalı peçeteler... Yerlere kadar uzanan bordo kadife perdeler... Mermer kolonlar... Yani minyatür bir saray. Ama servis yaramaz. Mönüde eskalop, yedi çeşit sardalya, pizza, ızgara, risotto, fettuccini ve av hayvanları vardı. Masaya, içinde her türlü sebze olan vejetaryen tabağı, peynirli-mantarlı salata, Ruslar'ın milli yemeği kievski, içi yağ dolu kızarmış tavuk göğsü, dil balığı, levrek geldi. Çok pahalı bir yer. Hatta bizim Ulus 29, Sunset, Park Şamdan gibi restoranlarımızın fiyatını ikiye katlar. Burası da yeni Ruslar'ın yeriymiş. Başlangıç yemeklerinde ortalama fiyat 45-55 milyon TL Ana yemeklerde ise bir porsiyon ördek 150 milyon TL. Yani adam gibi bir yemek ortalama 150-200 milyon liraya çıkar. Üstelik alkolsüz. Saat 23.00'den sonra club oluyor. Yemeğe gitmezseniz bile barı mutlaka görün isterim. Dediğim gibi, yemekler orta, servis berbat, hesaplar fahiş ama yine de görün. Böylece Moskova-St. Petersburg izlenimlerimi noktalamış bulunuyorum. Şimdi gelelim İstanbul'a... 

Woks'da aile yemeği 
Manevi oğlum sayılan İzmir DHA'nın yıldızı Cesur Sert'i artık tanıdınız. Bugünlerde nazara geldi ve omzu çıktı. Ana-oğul ikimiz de dertliyiz aslında. Benim de ellerimde, ayaklarımda uyuşma ve ateş var. Çok sevgili doktorum ve arkadaşım, İstanbul Cerrahi Hastahanesi'nden Hakan Tüfekçi'ye teslim oldum. Romatizmal hastalıklarda çok başarılıdır Hakan. Üstelik felaket yakışıklı ve hoş bir adam. Aslında İstanbul Cerrahi'yi ben hastane gibi görmüyorum. Büyük patron Sinan Göker, ortaklardan eczacı Şelale Zarakol, Sinan'ın asistanı sevgili Suzan Ataman, kan aldırırken tanıştığım Ayşe, Gönül, Fatoş hemşireler ile akraba olduk sayılır. Cesur Sert, yine çok sevdiğim, bir çok ünlü ismin menajerliğini yapan, yakışıklılığı ile de İzmirli kızların gözdesi Emre Akova ve POSTA'da Junior Şenay olarak ünlenen başarılı magazinci Suna Akyıldız ile birlikte Kuruçeşme Newyorker içindeki Woks'da buluştuk. Buranın ortağı sevgili Rıza Akkaş'ı 25 yıldır tanırım. Diğer ortağı Cemal Delen de çok beyefendidir. Buranın yemekleri de damak tadıma uygundur. O gün içinde mücver, mevsim sebzeleri ve risotto olan bir vejetaryen tabağı, mevsim sebzeleri ve ızgara hellim peyniri istedik ortaya. Ardından da yine ortaya Woks usulü piliç sarma, yanında enginar bulunan rokfor soslu bonfile, ıspanak, patates püreli erişte yatağında cızbız köfte ve levrek ızgara aldık. Çikolata sufle ve karışık dondurma ile final yaptık. Woks ile ilgili kış sürprizlerine hazır olun. Ama yazın şu son günlerinde de uğrayın. Hesap ve lezzet olarak uygun. Üstelik de müthiş bir Boğaz manzarası var. Woks'un telefon numarası 0212 257 54 54. Evet efendim, bugünlük de bu kadar. Sevinçleriniz okyanuslar, üzüntüleriniz kum tanesi kadar olsun. Hoş kalın. 

Fransız Sokağı'nda cümbüş 

Efendim, Fransız Sokağı 9-10 Eylül tarihleri arasında yeni bir etkinliğe ev sahipliği yapıyor Müthiş bir DJ partisi. Ama bu DJ'ler öyle profesyonel değil. Mesleğinde başarılı olmuş popüler isimler. Aralarında modacı, ressam, oyuncu, gazeteci,yönetmen, müzisyen filan var. Nihat Odabaşı, Oktay Kaynarca, Bedri Baykam, Kenan Işık, Deniz Akel, Elif Dağdeviren, Balçiçek Pamir, Ceyda Düvenci, Ege, Özgü Namal bu isimlerden sadece birkaçı. Bu isimlerin bir saatlik canlı performansı bence kaçmaz. Aslında o tarihlerde boş olsaydım, ben de aralarında olacaktım ama ah yoğunluk. 

Bravo Vakkorama 

Bir iş için Akmerkez'e uğradım. 10 yıllık arkadaşım ve sevdiğim bir isim olan Vakkorama Mağaza Müdürü Turgut Reyhan'la konuştum. CNN Türk, Power FM, UNICEF Türkiye Mili Komitesi, Vakkorama'nın önerisiyle sokak çocuklarını topluma kazandırmak için bir araya gelmiş. Üzerinde 'For tomorrow' yarın için yazılı turuncu renkli plastik bilekliklerin satışı başlamış. Hedef 1 milyon bileklik satmak. Akmerkez, Reina ve Sortie yönetimi de desteklemiş. Bu mekanlardan 2 YTL karşılığında bileklikleri alabilirsiniz. Her bileklik çocuklarımızı topluma döndürecek. Haydi bakalım, pamuk eller cebe. 

Hoşgeldin Tuluhan 

Güler yüzü, düzgün fiziği, dürüst yorumları ile tanınan, sansasyondan uzak yaşamı ile yalnızca işini yapan biri o, Tuluhan Tekelioğlu. Tuluhan sabahları yine güler yüzlü bir ekranda, Kanal D'de bizlere 'merhaba' demeye başladı. Kaçırmayın, her an bir sürprizle karşılaşabilirsiniz çünkü. Ayrıca güne nasıl başlamanız konusunda da ünlü astrolog Yasemin Boran gibi bir duayenden öneriler olacak. Saat 07.00-09.00 arasında unutmayın. 



</TEXT>
</DOC>
