<DOC>
<DOCNO> 385569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur10.html </URL>
<DATE> 2005/10/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yargıtay Banka, mudinin rızası olmadan hesaba karışamaz 
</HEADLINE>
<TEXT>

     Yargıtay, bankanın, mudinin rızası olmadan, kişisel mevduat hesabına müdahale edemeyeceğine karar verdi. Bankalar artık borçlarından dolayı mevduat hesabına yapılan girişlerden kesinti yapamayacak. Yargıtay, mudiden habersiz bankanın hesaba karışamayacağına karar verdi. 
     
     HAVALEYE HABERSİZ MÜDAHALE 
     Gebze 3’üncü Asliye Hukuk Mahkemesi’nin baktığı bir dava dosyasına göre davacı mudinin, banka hesabına yapılan havaleden karşılıksız çıkan çekinin ödemesini yapmak üzere kesinti yapıldı. Banka, kendisine borçlu bulunan mudinin borcunu söz konusu havale miktarına el koyarak, tahsil etti. 
     Mudi, kendisinden habersiz yapılan bu işlemi yargıya taşıdı. 
     Gebze 3’üncü Asliye Hukuk Mahkemesi, "genel bankacılık uygulamaları bakımından sehven de olsa davacının hesabına gönderilen havalenin geri alınamayacağı"na karar verdi. 
     Bankanın mudiyle yapacağı karşılıklı bir protokol ile olayı çözümlemesi gerektiğini öngören mahkeme, mudinin banka tarafından zarara uğratıldığını kararlaştırdı. Mahkeme, bankanın söz konusu havale miktarını mudiye, faizi ile birlikte ödemesine karar verdi. 
     
     YARGITAY "BANKA TEK TARAFLI İŞLEM YAPAMAZ" 
     Bankanın kararı temyiz etmesi üzerine konu Yargıtay 11’inci Hukuk Dairesi’ne taşındı. Yargıtay, yerel mahkemenin 
     kararında usul ve yasaya aykırı bir yön bulunmadığını belirtti. Yargıtay kararında, havalenin mudi adına yapılmış bulunduğuna dikkat çekerek, "Havale bedelinin mudi adına hesabına geçirilmesinden sonra bankanın tek taraflı olarak bu parayı mudinin hesabından alması mümkün değildir" denildi. Bankanın temyiz başvurusu bu nedenlerle reddedildi. 

ANKA 
     
</TEXT>
</DOC>
