<DOC>
<DOCNO> 392160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun14.html </URL>
<DATE> 2005/11/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Irak'ta El Kaide, yabancı temsilcileri öldürme tehdidini yineledi 
</HEADLINE>
<TEXT>

     Irak'taki El Kaide örgütü, Bağdat'ta görev yapan yabancı temsilcileri öldürme tehdidini yineledi. 
     Irak'taki El Kaide lideri Ebu Musab El Zerkavi'nin kullandığı internet sitesinde yayımlanan bildiride, örgütün yabancı temsilcileri ''kafir hükümetin işbirlikçisi'' olarak gördüğü belirtilerek, ''Mücahidin iradesine karşı çıkmanın geri teptiğini idrak edememiş ve halen Bağdat'ta kalmada ısrar eden sözde diplomatik temsilcilere tehdidimizi yineliyoruz'' denildi. 
     Örgütün ''özellikle kafir hükümete desteğini açıklayan ülkeleri, Bağdat'ta kalmada ısrar eden diplomatik temsilcileri yeniden uyardığı'' kaydedilen bildiride, ''Daha önce yaptığımız gibi kim olursa olsun, nereden olursa olsun, öcümüzü alacağız ve onları izleme çabamızdan vazgeçmeyeceğiz'' ifadeleri kullanıldı. 
     Bildiride, örgütün diplomatik temsilciliğin başı ve diğer çalışanları arasında herhangi bir fark gözetmediği belirtildi ve ''Bu yüzden onlar bavullarını toplayarak haçlıları ve bu suçlu hükümeti terk etmeli'' denildi. 
     Irak'daki El Kaide bu yıl başında Cezayirli iki diplomatla Mısırlı bir diplomatı öldürürken, Pakistan ve Bahreyn büyükelçilikleri görevlilerini kaçırma teşebbüsünde bulunmuştu. Örgüt, geçen ay kaçırdığı iki Fas Büyükelçiliği çalışanına ''ölüm cezası verildiğini'' de bildirmişti. 
     Irak'ta halen 40'tan fazla ülkenin diplomatik temsilciliği bulunuyor. 
     
</TEXT>
</DOC>
