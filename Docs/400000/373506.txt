<DOC>
<DOCNO> 373506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/spo07.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A kalitede heyecan 
</HEADLINE>
<TEXT>


Süper Lig yolcularını taşıyan İkinci Lig A Kategorisi, yeni statüsüyle müthiş bir heyecan girdabının içine girecek. Bursaspor, Kocaelispor, Sakaryaspor, Karşıyaka, İstanbulspor, Antalyaspor, Mardin başa güreşecek 

TUNÇ KAYACI 


A Kategorisi heyecanı bugün başlıyor. Yeni statüsüyle gerçekten müthiş bir sezon yaşayacağımızı şimdiden söyleyebilirim. İlk iki takımın direkt olarak Süper Lige çıkacağı A Kategorisi'nde 3. takım play - off'la belli olacak. Liglerin bitiminde ilk iki takımdan sonra gelen 4 takım eleme usulü play-off oynayacak. 3 ile 6. ve 4 ile 5. kozlarını paylaşacak, iki maç sonrası Süper Lige çıkacak 3. takım belli olacak. Bu şu demek. Puan cetvelinde 6. sırayı yakalamak Süper lig şansını yakalamak demek. 

Marmara iddialı 
Kimler çıkar sorusunun cevabını ben de merak ediyorum. Ama ligdeki takımları kantara koyduğumuzda bazı ekipler öne çıkıyor. Bursaspor'un başını çektiği Marmara bölgesinin ekipleri Sakaryaspor ve Kocaelispor en büyük adaylar arasında. İzmir'in Karşıyakası daha geçen sezon bitmeden atağa kalkarak iddiasını ortaya koydu. Altay kendini hedef göstermiyor, ama oldukça iyi bir kadro oluşturdu. Bu arada iki İstanbul takımına da çok dikkat edilmesi gerekir. Süper Lig'den yeni düşen İstanbulspor tecrübeli elemanları ve önemli transferleriyle oldukça güçlendi. Diğer yanda ise İstanbul Büyükşehir her mevkideki bol alternatifi ile tüm takımların korkulu rüyası olur. 

Mardin pusuda 
Liglerin genelinde Güney ekiplerinde bir düşüş yaşanmakta. Bu gidişi ters çevirmek için Antalyaspor'un atağa kalktığını görüyoruz. Akdeniz ekibi, Yılmaz Vural'ı sportif direktörlüğe getirerek gövde gösterisi yaptı. Ama aynı şeyleri geçen yılın flaş ekibi Mersin İdman Yurdu için söyleyemiyoruz. Mersin'in geçen yılki kadrosuna göre kan kaybettiğini ve biraz kapalı kutu olduğunu belirtelim.Güneydoğu temsilcisi Mardinspor ise gözünü Süper Lige dikmiş durumda. Mardinspor kadrosunu büyük ölçüde korurken, önemli takviyeler yaptı. Takımın başına daha önce Elazığspor'u Süper Lige taşıyan Erol Tok'u getiren Mardinspor'a dikkat diyorum. Ligin yeni ekibi Orduspor 6 maçlık seyircisiz oynama cezası ile başlayacak. Mor-Beyazlılar'ı gerçekten zor bir sezon bekliyor. 
Artık herşey bitti. tüm hazırlıklar tamamlandı ve kağıt üzerinde değil sahada kazanma zamanıdır. 

Günün maçları 
17.00 Yozgatspor - İstanbulspor 
17.00 İstanbul B.B. - Uşakspor 
17.00 Elazığspor - Altay 
17.00 A.Sebatspor - Orduspor 
17.00 Mersin İ.Yurdu - Ç.Dardanel 
20.00 Sakaryaspor - Türk Telekom 
20.00 Karşıyaka - Gaziantep Bld. 
20.00 Antalyaspor - Kocaelispor 
20.00 Bursaspor - Mardinspor 


</TEXT>
</DOC>
