<DOC>
<DOCNO> 399359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo25.html </URL>
<DATE> 2005/11/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Nuri Şahin'in hayatı Alman dergide... 
</HEADLINE>
<TEXT>

     Alman haftalık spor dergisi ''Sport Bild'', 1. lig Bundesliga takımlarından Borussia Dortmund'da en genç oyuncu olarak oynayan milli futbolcu Nuri Şahin'in mütevazi bir şekilde yaşadığını yazdı. 
     Derginin ''Borussia Dortmund'un genç yıldızları böyle yaşıyor'' başlıklı haberinde, Borussia Dortmund'da oynayan Nuri Şahin, Nizamettin Çalışkan ve 9 genç futbolcunun daha, takımın Gençlik Evi'nde Jugendhaus birlikte yaşadıkları belirtildi. Haberde, Nuri'nin 15 metrekarelik bir odada yaşadığı, odasında bir yatak, masa, televizyon, dizüstü bilgisayar ve bir telefon bulunduğu, odaya daha fazla eşyanın da sığmayacağı ifade edildi. 
     Nuri'nin öğleden önce okula gittiği, öğleden sonra da bir öğretmenin eşliğinde ev ödevlerini yaptığı, daha sonra da antrenmana gittiği kaydedilen haberde, Nuri'nin akşamları da ev arkadaşlarıyla birlikte bilgisayar oyunları oynadığı bildirildi. 
     Gençlik Evi sorumlusu Sven Kirchhof da, gece saat 11'e kadar oyuncuların kız arkadaşlarının eve gelmelerine izin verdiklerini, ancak bu saatten sonra evde kız arkadaşlarının bulunmasının kesinlikle yasak olduğunu söyledi. 
     Nuri'nın yılda yaklaşık 300 bin avro kazandığı, annesine bir ev almak için para biriktirdiği ifade edilen haberde, kaldığı oda için de kira ödediği belirtildi. 
     Nuri, kaldıkları evde kendileri ile yakından ilgilenildiğini, ev arkadaşlarıyla rekabet halinde olmalarına rağmen çok iyi anlaştıklarını belirterek, ''Burada şımarmak kimsenin aklına gelmez'' dedi. 
     Dünyanın en büyük yetenekleri arasında gösterilen Nuri, Bundesliga'da oynayan en genç futbolcu unvanını aldıktan sonra, 26 Kasım Cumartesi günü oynanan Borussia Dortmund - 1.FC Nürnberg karşılaşmasında attığı gol ile de Bundesliga'da gol atan en genç futbolcu unvanına sahip oldu. 

     
</TEXT>
</DOC>
