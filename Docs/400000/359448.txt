<DOC>
<DOCNO> 359448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur34.html </URL>
<DATE> 2005/07/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Korkmaz Yiğit Çakıcı aradığında konuşmamazlık edemezsiniz 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner'in Yüce Divan'da yargılanmalarına devam edildi. 
     Duruşmaya, Mesut Yılmaz ve avukatı Aydın Metin, Güneş Taner'in avukatı Ömer Lütfü Avşar ile müdahil Türkbank Munzam Sosyal Güvenlik ve Yardım Vakfı'nın avukatı katıldılar. 
     Duruşmayı, Yılmaz'ın eşi Berna Yılmaz ile eski ANAP'lılar da izledi. 
     Yüce Divan heyetine başkanlık eden Başkanvekili Haşim Kılıç, duruşmada tanık olarak dinlenilmek için zorla getirtilmesi istenilen işadamı Hayyam Garipoğlu'nun yakalanamadığını belirtti. Kılıç, tanıklar Ahmet Nazif Zorlu, Erol Aksoy, Gazi Erçel, Kamuran Çörtük'ün ise mazeret bildirdiklerini açıkladı. 
     Duruşmada, Yurtbank Davası'ndan tutuklu bulunan bankanın eski sahibi Ali Avni Balkaner tanık olarak dinlenildi. Balkaner, Anayasa Mahkemesi'ne jandarma eşliğinde getirildi. Balkaner, adresini ''Kartal Cezaevi'' olarak belirtti ve telefon numarasının da bulunmadığını söyledi. 
     
     'SANKİ İŞ ORTAĞIYLA KONUŞUYORDU' 
     Türkbank ihalesi sürecinde hiç kimseyle görüşmediğini, ihalede gücünün yettiği fiyatı verdiğini anlatan Balkaner, bankanın değerinin üzerinde bir fiyata satıldığını ifade etti. 
     ''Bankanın Korkmaz Yiğit'e verilmesi için kanalize edildiği bilgisi bende mevcuttu, kamuoyunda da konuşuluyordu'' diyen Balkaner, Yiğit'in, dönemin Başbakanı Mesut Yılmaz ile telefon görüşmesine şahit olduğunu belirtti. Balkaner, ''Sanki Başbakan ile değil de iş ortağıyla konuşuyor gibiydi. 2 dost, iki ortak gibi konuşuyorlardı. Bir konuyu başbakanla konuşuyor gibi değil de akıl danışma tarzındaydı. Belki de bana göstermek için yapılmıştır'' dedi. 
     Türkbank ihalesinden sonra Yiğit'i teminat vermek için davet ettiğini anlatan Balkaner, Yiğit'in, Güneş Taner'in başka bir bankayla anlaştığını, almak isterse küçük bir miktarı da kendisinden alabileceğini anlattığını söyledi. 
     İhale sürecinde bir tehdit almadığını, ihaleyi kazanmayı da çok istemediğini, ifade eden Balkaner, ancak bir takım tehditler olduğunun konuşulduğunu, bu tehditler nedeniyle bazı kişilerin ihaleye girmediğini ileri sürerek, şöyle devam etti 
     ''İhale sonrasında biri beni Alaattin Çakıcı adına aradı. 'Ali bey, biliyorsunuz, bizim Yiğit'i desteklediğimiz ortaya çıktı. İhaleyi onaylamıyorlar. Çakıcı'yı ihale sürecinde seni destekliyormuş gibi gösterelim, ihale onaylansın. Sen de ihaleyi kazanamamış gibi görün' dedi. Ben çok şiddetli tepki gösterdim. Mafya ile adımın anılmasını istemedim. Hatta televizyonlara çıkıp bana böyle bir teklifte bulunulduğunu söyleyince teklif kesildi.'' Balkaner, ihale sonrasında Yiğit'in önceliği Milliyet Gazetesi'nin alımına verdiğini ifade ederek, ''Yiğit önceliği Milliyet'e vermeseydi, şimdi Türkbank'ı almıştı'' dedi. 
     Yiğit'in kendisine ortaklık teklif ettiğini belirten Balkaner, ''Yiğit, 'Rakam yükseldi, bize ortak olur musun' dedi. 'İstersen gücümüz yettiğince ortak oluruz' dedim. Bu, lafta kaldı'' diye konuştu. 
     Bir soru üzerine Balkaner, kendisinin ihaleye bile katılmadığını ifade ederek, Başbakan'ın desteklediği kişinin ihaleyi almasının kesin olduğunu kaydetti. Balkaner, bir başka soru üzerine de hiçbir başbakan ile görüşmediğini, kimseden talebi olmadığını söyledi. 
     Ali Balkaner, Yiğit'in bu projeleri gerçekleştirmek için kaynağı nereden bulduğunu kimsenin bilmediğini ve herkesin merak ettiğini de ifade etti. 
     
     'HAYATİ AÇIKLAMA' 
     Mesut Yılmaz'ın avukatı Aydın Metin, Balkaner'e, bankasına hangi dönemde el konulduğunu sordu. Balkaner, bu soruya ''Mesut Yılmaz'ın başbakan yardımcılığı yaptığı 1999 yılının Aralık ayında el konuldu'' yanıtını verdi. 
     Daha sonra, ''Hayati bir açıklama yapmak istiyorum'' diyen Balkaner, ''Bizim bankaya el konulmasının nedeni Mesut Yılmaz'ın yeğenine verdiğimiz krediyi geri istememizdir. Biz TMSF ile anlaşma yapmamıza rağmen bankama el konuldu'' iddiasında bulundu. 
     Kendisinden, Mesut Yılmaz'ın yeğeni Global Menkul Değerler'in sahibi Mehmet Kutman için kredi istendiğini anlatan Balkaner, şöyle devam etti 
     ''Ben kredi verme yetkimizin olmadığını anlattım. Daha sonra Güneş Taner de arayarak, Yılmaz'ın yeğeni için kredi istedi. Yetkimiz yok diye yanıt verdim. Taner, 'Yetkinizi yarın açıyorum' dedi. Yetki verilir verilmez 2 trilyon istediler. 1 trilyon verebileceğimizi söyledim. Emlakbank'tan bize 1 trilyon geçti. Emlakbank bu parayı günde yüzde 200 faizli verdi. Bizim de yüzde 200 faizle vereceğimizi söyledim. 'Bize bunu yapmayın' dediler. 'Kusura bakma ben ödüyorum, sen de öde' dedim. Yüzde 200'den yüzde 100'e indirdik. Münakaşa çıktı. Bankama el konuldu. 34 yıl hapis cezası aldım.'' 
     
     YILMAZ O DÖNEMDE BAŞBAKAN YARDIMCISI DEĞİLDİM 
     Balkaner'in açıklamalarının ardından söz alan Mesut Yılmaz, 1999 yılının Aralık ayında Hükümet'te olmadığını söyledi. Balkaner'in bankasınca yeğenine kredi verilmesinden bilgisi bulunmadığını ifade eden Yılmaz, Balkaner'in anlattığı olayları burada öğrendiğini kaydetti. 
     Yılmaz, Korkmaz Yiğit ile görüşmelerine ilişkin iddialara ise, ''Korkmaz Yiğit'in beni Başbakan olduğum dönemde çok sayıda,100'e yakın kez telefonla aradığı doğrudur. Bunlardan sadece 2 ya da 3'ünü yanıtladım. İhaleyle ilgili hiçbir telefon konuşmamız olmadı. Bunlar Yiğit'in komplo teorileri olabilir. Korkmaz Yiğit buna yatkın biridir. Benim Korkmaz Yiğit ile ilişkimi, bana husumet duyduğu için böyle anlatıyor'' diye yanıt verdi. 
     
     YİĞİT'İN İFADELERİ 
     Daha sonra Korkmaz Yiğit ifade verdi. Yiğit mazeret dilekçesi vermesine rağmen Güneş Taner, Gazi Erçel ve diğer tanıkların yanında ifade vermek için geldiğini, ancak bu kişilerin burada olmaması nedeniyle tanıklar geldiği zaman ifade vermek istediğini söyledi. Yiğit'in bu talebine karşılık Kılıç, ''Şimdi bildiklerinizi anlatın, Yüce Divan uygun görürse sizi yüzleşme için çağırır'' dedi. Yiğit, yeminsiz ifade verdi. 
     Korkmaz Yiğit, ''7 yıldır sanıktım. İlk defa tanık oldum'' diyerek sözlerine başladı. Mimar olduğunu ve İstanbul'da lüks konutlar yaparak, bunları yüksek fiyatlarla sattığını anlatan Yiğit, işleri büyüyünce banka sahibi olmak istediğini, ilk önce Bankekspres'i aldığını söyledi. Yiğit, ''Bankekspres'i alana kadar düzgün bir iş adamıydım. Sonrasında hayatım alt üst oldu. Vergimi verirdim, ülkeme katkıda bulunmaya çalışırdım'' diye konuştu. 
     Bir banka satın almak için devlet kurumlarından ''temiz'' belgesi almak gerektiğini belirten Yiğit, sırasıyla Etibank, Bankekspres ve Türkbank ihalelerine katıldığını ve gereken belgeleri verdiğini anlattı. Yiğit, 1997 yılının Aralık ayına kadar Ankara'ya gelmediğini, burada kimseyi tanımadığını ifade ederek, ''Umarım bu Ankara'ya son gelişim olur'' dedi. 
     ''Türkbank'ı alma noktasında Ankara'nın karanlık yollarında kendimi kaybettim'' diyen Yiğit, Fransa'da bir bankayı alma girişiminde bulunduğunu belirterek, ''Keşke bu bankayı alsaydım. Şimdi yine muteber bir işadamı olurdum'' dedi. 
     Dönemin Merkez Bankası Başkanı Gazi Erçel ile uçakta karşılaştığını ve kendisine Fransa'daki bir bankayı almak istediğini anlattığını belirten Yiğit, Erçel'in ''Fransa'daki bankayı ne yapacaksın. Türkbank satışa çıkacak, onu al'' dediğini söyledi. 
     ''Erçel'e, o işte Çakıcı olduğu için tereddüt ettiğimi söyledim'' diyen Yiğit, bunun üzerine Erçel'in de kendisine ''Ne yazık ki var'' yanıtını verdiğini söyledi. Yiğit, 20 Mart 1998 tarihinde Antalya'da bulunduğu sırada Çakıcı'nın kendisini arayarak, ''Türkbank satışa çıkıyor. İlgileniyor musun '' diye sorduğunu, kendisinin de ''Param yok. Fransa'da bir bankayla görüşüyorum'' dediğini dile getirdi. 
     Eski milletvekilleri Jefi Kamhi ve Hüsamettin Cindoruk ile bir otelde biraraya geldiğini ifade eden Yiğit, şunları anlattı 
     ''Kamhi burada Cindoruk'a, benim için, 'Türkbank'ı alması için ikna etmeye çalışıyorum. Ama Alaattin Çakıcı var diye girmiyor' dedi. Bunun üzerine, Cindoruk 'Çakıcı MİT'in kadrolu elemanıdır. Bir şey olmaz. Oradan bir beklediği vardır. Yavuz Ataç onu durdurur. Merak etmeyin' dedi. O gün ihaleye girmek aklıma düştü. Ankara'da bana güç verecek birini aradım. Cindoruk 'sorun olmaz' dedikten sonra Kamhi beni aradı ve 'Kamuran Çörtük, senin Türkbank ihalesi ile ilgileneceğini duymuş, Cumhurbaşkanı, Başbakan, Çakıcı benim arkamda. Yiğit vazgeçsin diyor' dedi. 
     Sonraki süreçte Çörtük beni aradı. Bana 'Malum şahısla, yani Çakıcı ile görüştüm. Müsaitsen seni arayacak' dedi. 5 dakika sonra Çakıcı beni aradı. 'Bu işle ilgileniyormuşsun' dedi. Ben de 'Şu an evet' dedim. Bu arada Fransa'daki bankayla ilgilendiğimi de söyledim.'' 
     
     'TANER'İN EVİNE GİTTİM' 
     Daha sonra hatırlamadığı bir nedenle Güneş Taner'in evine gittiğini anlatan Yiğit, Türkbank ihalesiyle ilgilendiğini söylediği Taner'in çok heyecanlandığını ve hemen dönemin Başbakanı Mesut Yılmaz'ı aradığını, ihaleyle ilgilenen bir yatırımcının bulunduğunu söylediğini anlattı. 
     İhale sürecinde Çakıcı'nın kendisini aradığını belirten Yiğit, ''Çakıcı aradığında konuşmamazlık edemezsiniz. Çakıcı ihaleye ilgi duyan duymayan herkesi arıyor. Tehdit etmiyor ama onun araması bile bir tehditti. Araması, ihaleyle ilgileniyorsanız ben de işin içinde varım demekti'' diye konuştu. 
     
     'YILMAZ İLE MECLİS'TE GÖRÜŞTÜK' 
     Jefi Kamhi ile birlikte dönemin Başbakanı Yılmaz ile TBMM'de görüştüklerini anlatan Yiğit, Yılmaz'a ''Sizin iyi tanıdığınız milletvekili ile işadamından bana bir mesaj geldi. Başımda kalabilir. Satışı iptal edin'' dediğini söyledi. Yılmaz'ın milletvekili ve işadamının kim olduğunu ısrarla sorması üzerine, kendisinin söylemediğini, ancak Kamhi'nin işadamının Kamuran Çörtük milletvekilinin ise Hüsamettin Cindoruk olduğunu söylediğini kaydetti. Yılmaz'ın da sadece ''ihale için teklif verin'' dediğini ifade eden Yiğit, buradan ayrıldığında Türkbank ihalesine girmeme kararı aldığını söyledi. 
     Bir görüşmede, Çörtük'ün, Türkbank için ne kadar parayı gözden çıkardığını sorduğunu kendisinin de 400-410 milyon dolar ayırdığını belirttiğini anlatan Yiğit, Çörtük'ün ''Yardım etsem ve 380 milyon dolara almanı sağlasam Genç Tv'yi veya Flash Tv'yi verir misin '' diye sorduğunu kaydetti. Yiğit, Genç Tv'yi alarak, Çörtük'e verebileceğini düşündüğünü anlattı. Daha sonra Çörtük'ün kendisinin yanına geldiğini ve bu alışverişten rahatsızlık duyduğunu ve Genç Tv'nin parasını ödemek istediğini kaydeden Yiğit, Çörtük'ün hala ödemesi gereken 8 milyon 340 bin dolar borcu bulunduğunu söyledi. 
     Yiğit, ihale sırasında sadece kendisinin ve Ahmet Nazif Zorlu'nun kaldığını anlatırken, ''Zorlu da alabilirdi, ben de alabilirdim. Zorlu 595 milyon dolar önerdi, ben 600 milyon dolara kadar çıktım. Zorlu 605 milyon dolar deseydi ben çekilmiştim'' dedi. 
     Duruşmaya, öğleden sonra devam edilmek üzere ara verildi. 
     
</TEXT>
</DOC>
