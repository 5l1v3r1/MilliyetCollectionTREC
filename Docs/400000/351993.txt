<DOC>
<DOCNO> 351993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas19.html </URL>
<DATE> 2005/06/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
'Us Weekly', riskli paparazzilerin fotoğraflarını yayımlamayacak 
</HEADLINE>
<TEXT>

     Amerikan magazin dergisi ''US Weekly'', bundan böyle ''riskli'' hareketlerde bulunan paparazzilerden fotoğraf almayacağını ve tehlikeli bir süreç sonrasında çekildiği anlaşılan ünlü fotoğraflarını da yayımlamayacağını duyurdu. 
     Wenner Media isimli medya grubunun yayınlarından olan dergi, daha önce de yayın kılavuzlarında var olan söz konusu politikaya resmiyet kazandırdıklarını açıkladı. 
     Dergi, bundan böyle ''trafik kurallarını ihlal ederek, özel mülklere gizlice girerek ya da okullarda çocukların mahremiyetini ihlal ederek'' çekilmiş fotoğrafları yayımlamayacaklarını bildirdi. 
     US Weekly'nin kararının, iki hafta önce bir paparazzinin fotoğraf çekmek için film yıldızı Lindsay Lohan'ı trafikte tehlikeli şekilde sıkıştırması üzerine Los Angeles Bölge Savcılığı'nın soruşturma açması sonrasına geldiğine dikkat çekildi. 
     Haftalık US Weekly dergisi, yaklaşık 1.5 milyon tiraja sahip. 
     
</TEXT>
</DOC>
