<DOC>
<DOCNO> 379559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/ydilmen.html </URL>
<DATE> 2005/09/19/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Takım gibi 
</HEADLINE>
<TEXT>



Tarihi Beşiktaş kulübüne son derece saygılıyım. Fenerbahçeliyim. İşimi yaparken de inanın tarafsız olmaya çalışıyorum. Beşiktaşlılar bu yazdıklarıma alınmasınlar. Kardeşim Rıza da alınmasın. 
Hakikaten iki takım arasında ciddi bir fark var. Bir tarafta çok önemli yıldızlar var. Takım oyunu oynamasını biliyor. Üstelik iki yıldır da kadro istikrarını koruyorlar. Yetmiyormuş gibi moralli ve kuvvetli olduğu zaman yeryüzünün en iyi forvetlerinden birini transfer etmişler. Yoldaki herhangi birine sorsanız Fenerbahçe takımının on birini mutlaka söyler. Belki bir kişide yanılır. Ama Beşiktaş takımını sorsanız en az üç oyuncuda yanılır. 
Maç başladı, ciddi bir deplasman İnönü Stadı. Ama oyunun tamamen kontrolü Fenerbahçe'nin elinde, kalesinde hiç tehlike yaşamıyor. Ayağa pas, öne pas yapıyor, iki üç tane de net pozisyon buluyor. Ve Anelka'nın da müthiş golü geliyor. Golde de Anelka süratinin dışında önce kafasını bir kaldırıyor, birinci alternatifi pas çıkarmak. Yardım gelmeyince de tavana çakıyor. Ama hedef yaparak. 

Rölantiye aldılar 
İkinci yarı Fenerbahçe oyunu bayağı rölantiye alıyor. İlk yarıda top Beşiktaş'ta iken zorladığı rakibinin bu kez pas alış - verişlerine izin veriyor. Top ileride kalmıyor ve 30 dakikada Beşiktaş üstünlüğü ile gidiyor. Rakibini zorlamadığı için de ilk yarıdaki pas hatalarını Beşiktaş yapmıyor. Tam Beşiktaş golü geliyorum derken, Daum müthiş bir değişiklik yapıyor. Alex'in yerine Nobre'yi sokuyor. Nobre tek forvet oluyor, Anelka, Alex'in yerine geçiyor. İşte bu bölümde ilk yarıdaki görüntü tekrar başlıyor. Fenerbahçe yine oyunun tek hakimi derken, beşinci hakemin verdiği elle Kleberson'un füzesiyle beraberliğe düşüyor. Ama Tuncay öyle bir gol atıyor ki, dripling var, oyun zekası var, ikiye bir var ve çok klas bir son vuruş. 

Şapkalar öne 
Maçı özetliyoruz hakem taktir haklarının tamamına yakınını Beşiktaş için kullanmış. Fenerbahçe dört pozisyon, iki gol bulmuş, bir de penaltı kaçırmış. Dışarıdan baktığınızda daha takım gibi duruyor. Eh o zaman, Beşiktaşlılar şapkalarını önüne koyup gelecek için iyice düşünsünler. 



</TEXT>
</DOC>
