<DOC>
<DOCNO> 373294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/ykocaomer.html </URL>
<DATE> 2005/08/27/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Kamuoyunu yanıltmak 
</HEADLINE>
<TEXT>



Geçtiğimiz haftalarda Türkiye Görme Engelliler Spor Federasyonu'ndan bir basın bildirisi aldık. Bildiride, "3 - 9 Ağustos 2005 tarihinde Amerika Colorado'da yapılan 5. Dünya Görme Engelliler Şampiyonası'nda Goalball branşında grubumuzdaki Güney Afrika, Almanya, Kanada , İsveç'i yenerek Goalball Milli Takımımız Dünya üçüncüsü olmuştur" deniyordu. Bildiriyi gönderen de Türkiye Görme Engelliler Spor Federasyonu Başkanlığı Basın Sözcüsü Yücel Kaya. 
Yaklaşık yedi yıl önce ilk Goalball toplarını bir çuvala doldurarak Almanya'dan getiren bir kişi olarak habere çok sevindim. Bu kadar kısa süre içinde Dünya 3.'sü olmamız beni çok duygulandırdı. 
Uluslararası Görme Engelliler Spor Federasyonu'nun internet sitesine girdiğimde sevincim yerini bir şaşkınlığa bıraktı. Gerçi Goalball Milli Takımımız Dünya 3.'sü olmuştu ama yapılan şampiyona "Dünya Gençler Şampiyonası" idi. 9 ülke ve Amerika'nın 2 takımla katıldığı şampiyonada 3. olmamız tabii ki bir başarı idi. Ama Görme Engelliler Spor Federasyonu'nun basını ve kamuoyunu yanıltmasını içimize sindiremedik. Ve aklımıza şu sorular geldi Daha hangi şampiyonaya katıldığını bilmeyen bir federasyon, görme engelliler sporunu Türkiye'de nasıl geliştirecek Yoksa kamuoyunun ilgisini çekmek için mi "Dünya Gençler Şampiyonası" nı, "Dünya Şampiyonası" olarak ilan ettiler 
Bununla da bitmiyor, Federasyon Başkanı Mesut Dedeoğlu 12 Ağustos akşamı TRT 2'de "Goalball'e Dünya'da ve Türkiye'de görme engellilerin futbolu diyebiliriz" diyor. Hoppalaaa Federasyon Başkanı ayakla oynanan futbolu, elle oynanan Goalball'e eşit tutuyor. Spor konusundaki engin bilgisini kamuoyu ile paylaşıyor. Oysa görme engellilerin 5 ve 7 kişi ile oynanan ve Paralimpik branş olan futbolu da var. 
"Dünya Gençler Şampiyonası" nı , "Büyükler Şampiyonası" olarak tüm basına ve kamuoyuna sunan bir federasyon başkanı hakkında bakalım Gençlik ve Spor Genel Müdürlüğü nasıl bir işlem yapacak 



</TEXT>
</DOC>
