<DOC>
<DOCNO> 365661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun22.html </URL>
<DATE> 2005/07/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Irak'ta İngiltere konsolosluğu konvoyuna saldırı... 
</HEADLINE>
<TEXT>

     Irak’ın güneyindeki Basra kentinde, özel bir güvenlik şirketinde çalışan iki İngilizin öldüğü, İngiliz konsolosluğu konvoyuna yapılan saldırıyı çok az bilinen bir grup üstlendi. 
     Aralarında, Ebu Musab Ez Zerkavi’nin liderliğindeki Irak El Kaide’si gibi grupların da bulunduğu direnişçi gruplar tarafından kullanılan internet sitesindeki açıklamaya göre, saldırının sorumluluğunu, daha önce üç İngiliz askeri ve bir Iraklı yargıcın öldürülmesini üstlenen "İmam Hüseyin Tugayları" adlı örgüt üstlendi. 
     Örgüt tarafından yayınlanan bildiride, "Allaha şükürler olsun, bu sabah patlayıcı bir maddeyle İngiliz konvoyuna saldırı düzenlendi, iki İngiliz öldürüldü" denildi. 
     İngiltere Dışişleri Bakanlığı, sabah konsolosluk konvoyu geçerken yol kenarına yerleştirilen bir bombanın patlaması sonucu, İngiliz özel güvenlik şirketi "Control Risks Group" çalışanı iki özel güvenlik görevlisinin öldüğünü açıklamıştı. 
     
</TEXT>
</DOC>
