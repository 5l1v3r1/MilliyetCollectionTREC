<DOC>
<DOCNO> 390704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo02.html </URL>
<DATE> 2005/10/29/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Denizlispor - Trabzonspor maçından sonra olaylar çıktı 
</HEADLINE>
<TEXT>

     Denizlispor’un Trabzonspor’a 1-0 yenildiği maçtan sonra cadde ve sokaklara dağılan fanatik taraftar grubu, kulüp basın sözcüsü Hasan Kıbrıslıoğlu’nun Bayramyeri’ndeki GSM mağazasının camlarını kırdı. 
     Polis, Kıbrıslıoğlu’nun mağazasına yönelik yapılan saldırı nedeniyle soruşturma başlattı. 
     Bu arada, taraftarların istifaya çağırdığı Denizlispor Yönetim Kurulu Başkanı Zafer Katrancı, fanatik grup için, "çapulcu, terörist, holigan" ifadesini kullandı. 
     Son haftalarda bu kişilerin sayılarının arttığına dikkati çeken Katrancı, "Yarından itibaren bu kişilerle mücadeleye başlayacağız. 
     Bunları kışkırtanlar utansın. Bu kişilerin yaptıklarının önlenmesi için herkese görev düşüyor" dedi. 
     Mağazasının camları kırılan Kıbrıslıoğlu da herkesi sükunete davet ettiğini söyledi. 
     
     "OLAYLARI ÇIKARANLARI MAŞA OLARAK KULLANANLAR UTANSIN" 

     Denizlispor Kulübü Başkanı Zafer Katrancı, maçtan sonra olay çıkaran bir grup taraftarı maşa olarak kullananların utanması gerektiğini söyledi. 
     Bu sezon ligde iyi bir performans sergileyemeyen ve bunun sonucunda istenilen sonuçları alamayan Denizlispor'da, yönetim ile fanatik taraftar grupları arasındaki gerilim giderek tırmanıyor. 
     Maçtan sonra olay çıkaranları sert bir dille kınayan Katrancı, "Benim otomobilimi taşladılar, aileme küfrettiler. Basın sözcümüz Hasan Kıbrıslıoğlu'nun mağazasının ve kulüp binasının camlarını kırdılar. Bunlar hoş şeyler değil. Bunları yapanları kınıyorum. Olayları çıkaranlar, daha önce söylediğim gibi çapulcu, terörist ve holigandır" dedi. 
     Olayları yaratan grubun başkanı olduğu söylenen kişinin bir yerel televizyon kanalına verdiği röportajın gelinen noktayı çok güzel özetlediğini ifade eden Katrancı, bu kişinin "maçtan sonra Katrancı'yı döveceğim. Bunun için gerekirse 3 ay cezaevinde yatacağım" dediğini, bu kasedin elinde olduğunu iddia etti. 
     Bu gruba kulübün ücretsiz bilet vermediği halde kentin değişik yerlerine "ücretsiz maç bileti" yazıları asıldığını kaydeden Katrancı, "Bu bir tezgahtır. Hasan Kıbrıslıoğlu'nun camının kırılması bir işarettir. Bunları organize edenler, olayları çıkaranları maşa olarak kullananlar utansın" diye konuştu. 
     Denizlispor'un 1-0 yenilgisiyle biten Trabzonspor maçından sonra stattan ayrılan bir grup, dün gece kulüp binası, kulüp basın sözcüsü Hasan kıbrıslıoğlu'nun mağazası ve bazı işyerlerinin camlarını kırmıştı. 
     
</TEXT>
</DOC>
