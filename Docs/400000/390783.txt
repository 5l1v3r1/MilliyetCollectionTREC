<DOC>
<DOCNO> 390783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/magazin/amag.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet korsanına yargı darbesi 
</HEADLINE>
<TEXT>


Birçok film ve şarkıyı ücretsiz indirme olanağı veren 'www.kor-asik.de' adresli site, mahkeme kararıyla kapatıldı 

Bayram Kaygusuz 

Almanya'da yaşayan Önder Çelik, internet korsanlarına karşı açtığı hukuk savaşını kazanıp şirketinin çıkardığı albümdeki şarkıların ücretsiz indirilmesini sağlayan siteyi kapattırdı. Çelik, sahibi olduğu Star Center şirketinden çıkardığı 'Welcome to İstanbul' İstanbul'a Hoş Geldin adlı albümdeki şarkıların www.kor-asik.de adlı internet sitesinden bedava indirildiğini öğrenince Almanya'da hukuk savaşı başlattı. 

Her şey bedava 
Madonna, Britney Spears, Robbie Williams, Jennifer Lopez, Sezen Aksu, Tarkan, İbrahim Tatlıses, Kayahan, Serdar Ortaç, Rafet El Roman, Mustafa Sandal, Hülya Avşar, Gülben Ergen, Özcan Deniz, Alişan, Mahsun Kırmızıgül gibi birçok şarkıcının yanı sıra G.O.R.A., Vizontele, Neredesin Firuze, Hırsız Var, Hababam Sınıfı gibi filmleri, internet kullanıcılarına ücretsiz sunan www.kor-asik.de sitesi, Çelik'in açtığı dava sonunda mahkeme kararıyla kapatıldı. 

'Bu tür site açamayacak' 
Yaptığının bir ilk olduğunu vurgulayan Çelik, şunları söyledi "Dava sonucu site kapatıldı. İnternet sayfasının sahiplerine karşı açılan ceza davası ise devam ediyor. Sitenin sahibi, kendi adına böyle bir site açamayacak." 


</TEXT>
</DOC>
