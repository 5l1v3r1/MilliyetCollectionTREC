<DOC>
<DOCNO> 390103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun37.html </URL>
<DATE> 2005/10/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Merkel, imtiyazlı ortaklıkta ısrarcı 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı ve başbakan adayı Angela Merkel, ''Birlik partileri olarak, Türkiye ile AB arasında imtiyazlı ortaklık kurulması hedefine bağlıyız'' dedi. 
     Merkel, Handelsblatt gazetesinde yer alan ''Angela Merkel ile büyük koalisyonun gelecekte izleyeceği Avrupa politikasına'' ilişkin röportajda, Türkiye ile AB üyeliği müzakerelerinin büyük koalisyonun bir kırılma noktası olmayacağını söyledi. 
     AB'nin Türkiye ile müzakerelere başlanması için karar verdiğini belirten Merkel, ''Şimdi Ahde Vefa prensibi uyarınca müzakerelere hazırlanacağız ve ucu açıklık konusuna özel bir ağırlık vereceğiz'' dedi. 
     Avusturya'nın AB'nin üye kabul etme kapasitesi kriterinin belirgin bir şekilde ortaya konmasını sağlamış olmasından memnuniyet duyduğunu ifade eden Merkel, ''Bundan bağımsız olarak biz de Birlik partileri olarak, Türkiye ile AB arasında imtiyazlı ortaklık kurulması hedefine bağlıyız'' dedi. 
     
</TEXT>
</DOC>
