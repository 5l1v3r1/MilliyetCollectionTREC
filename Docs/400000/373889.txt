<DOC>
<DOCNO> 373889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur21.html </URL>
<DATE> 2005/08/29/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Batman'da PKK gerginliği Bir ölü 
</HEADLINE>
<TEXT>

     Batman'daki öldürülen altı teröristin cenazelerinin bulunduğu hastaneye yürümek isteyen gruba polis müdahale etti. Olayda bir kişi öldü, beş kişi de yaralandı. 
     Batman belediyesi önünde toplanan yaklaşık 100 kişilik grup, Cumhuriyet caddesi üzerindeki hastaneye doğru yürüyüşe geçti. 
     Polis göstericilerin yürüyüşüne izin vermedi. Grup, polisin kurduğu barikatı aşmak istedi. Biber gazı kullanan polis ekipleri göstericilere müdahele etti. 
     Bazı göstericiler de polise taş ve sopalarla karşılık verdi. Grup müdahalelere rağmen dağılmayınca, polis havaya ateş açtı. 
     Hala devam eden olaylar sırasında Hasan İş adlı gösterici öldü, beş polis de yaralandı. Olaya karıştıkları belirlenen 10 kişi ise gözaltına alındı. 
     Batman'ın Beşiri ilçesi kırsalında, 25 ağustos sabahı güvenlik güçleriyle terör örgütü PKK üyeleri arasında çıkan çatışmada, toplam altı terörist ölü ele geçirilmişti. 
     
     TRABZON'DA ÖLEN TERÖRİSTE NUSAYBİN'DE TÖREN 

     Trabzon’un Maçka İlçesi’nde terör örgütü mensuplarıyla güvenlik güçleri arasında çıkan çatışmada ölü ele geçirilen "Ferhat" kod adlı Suriye uyruklu teröristin cenazesi, DEHAP’lılar tarafından Trabzon’dan Mardin’in Nusaybin İlçesi’ne getirildi. Teröristin cenazesi, Nusaybin Sınır Kapısı’nda ailesine teslim edildi. 
     DEHAP’lılar tarafından Trabzon’dan Mardin’in Nusaybin İlçesi’ne getirilen Suriye uyruklu terörist Mesut Hısso’nun cenazesi 25 , Şirin Sokak’ta bir grup tarafından karşılandı. Tabutu alan grup, şehir merkezindeki Veli Camii’ne kadar yürüdü. 
     Cenaze daha sonra Nusaybin Sınır Kapısı’nda Suriye’den gelen teröristin anne ve babasına teslim edildi. 
     Grup daha sonra dağıldı. 
     Trabzon’un Maçka İlçesi’nde, 21 Ağustos 2005’de terör örgütü mensuplarıyla güvenlik güçleri arasında çıkan çatışmada, bir komiser yardımcısı, ikinci çatışmada da 2 polis memuru yaralanmıştı. Sabah saatlerindeki operasyonda 1’i ölü, 2 terörist yakalanmış, çatışmada kaçan üçüncü terörist ise yaklaşık 5 gün süren operasyonlar sonucu Maçka İlçesi kırsalında güvenlik güçlerince yakalanmıştı. 
     
</TEXT>
</DOC>
