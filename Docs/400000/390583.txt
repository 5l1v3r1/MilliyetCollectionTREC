<DOC>
<DOCNO> 390583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/guncel/agun.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlu bulundu 
</HEADLINE>
<TEXT>


Erdoğan, Malatya'daki skandalla ilgili olarak suçlamak için bula bula basını buldu. Bakanı Çubukçu'ya karşı yargısız infaz yapıldığını iddia etti 

Nevsal Elevli - Londra 

Başbakan Recep Tayyip Erdoğan, medyayı, Malatya'daki çocuk yuvası skandalı konusunda Devlet Bakanı Nimet Çubukçu'ya karşı 'yargısız infaz yapmak'la suçladı. SHÇEK Genel Müdürü ile Malatya Sosyal Hizmetler İl Müdürü 3 yıldır iktidarda bulunan AKP hükümeti döneminde atanmasına karşın, Erdoğan skandalın sorumluluğunun geçmiş dönemlere ait olduğunu söyledi. 
London School of Economics'teki konferansta soruları yanıtlayan Erdoğan, "Medya yargısız infaz yapıyor. Benim bakanım geçmişin faturalarını mı ödeyecek" dedi. Olayların Çubukçu'nun İngiltere'ye geldiği gün tespit edildiğini belirtirken dile getirdiği, "Bir çocuk yuvasında tespit edilen olaylar benim bakanımın döneminde olmuş olaylar değildir" sözleriyle neyi kastettiği tam anlaşılamayan Erdoğan, şunları söyledi 

'Hanım bakan' 
"Basın farklı şeylere yer veriyor. Hakaret üstüne hakaret yağdırıyor. Hem de kime Kadından, aileden sorumlu bir hanım bakana bunu yapıyor. Ben bugün burada bakanımın sunumunu farklı buldum, demoralize bir durumu var. Bunu yapan medyadır. Benim bakanım geçmişin faturalarını mı ödeyecek " 
Erdoğan, Çubukçu'nun İngiltere'den Türkiye'ye dönmesine kendisinin engel olduğunu şöyle açıkladı "Benim bakanımın buraya geliş sebebi, İngiltere'deki çalışmaları yakından izlemek. 'Döneyim mi ' diye sordu. Ben de, 'Hayır' dedim." 
"Nimet Hanım Türkiye'ye dönse sorun çözülecek mi" diye soran Erdoğan, medyayı şöyle suçladı "Gereken yapılmıştır, ama medyanın bir yargısız infazı söz konusudur. Asıl çirkin budur. Buraya gelen medya, ne bu toplantıyı, ne diğer faaliyetleri yazacaktır. Şimdi belki böyle dediğim için yazarlar, yoksa yazmazlar. Yapılan hiçbir güzellik, hayırlı iş yer almaz. Söylenen hep şudur 'Haber değeri yok'. Buna alıştık, haber değeri yoksa yorum değeri olsun bari." 

Farklı teşhis 

Başbakan Erdoğan, Malatya Çocuk Yuvası'ndaki olayla yeniden gündeme gelen çocuk esirgeme kurumlarındaki hatalı uygulamalar arasında "kız ve erkek çocukların birlikte kalmasıyla 6 - 18 yaş grubu kız çocuklarının erkek bakıcılara teslim edilmesini" de saydı. Erdoğan yeni uygulamalar çerçevesinde bunların kesinlikle olmayacağını kaydetti. 
Londra dönüşü uçakta konuyla ilgili soruları yanıtlayan Erdoğan, şunları söyledi "Milli Eğitim Bakanlığı açısından bu sorun kontrol altına alındı. Aynısı çocuk esirgeme kurumları için de yapılacak. Bazı esirgeme kurumlarına baskınlar düzenledim. Bakan Nimet Çubukçu'yu da aynısını yapması için teşvik ettim." 

Erdoğan, bakanıyla beraber geldi 

Fotoğraf SERDAR ÖZSOY 
Malatya Çocuk Yuvası'nda yaşanan dayak ve işkence skandalının ardından İngiltere'deki programını kesmediği için ağır eleştiriler alan Devlet Bakanı Nimet Çubukçu, Başbakan Recep Tayyip Erdoğan ile birlikte Ankara'ya geldi. Esenboğa Havaalanı'nda gazetecilerin yoğun ilgisiyle karşılanan Çubukçu, Malatya'ya gidip gitmeyeceği sorularını yanıtsız bıraktı. Havaalanında Erdoğan'ın eşi Emine Erdoğan ile öpüşerek vedalaşan Çubukçu, kendisine yöneltilen soruları da yanıtlamadı. Erdoğan'ın da ziyaretine ilişkin herhangi bir açıklamada bulunmaması dikkati çekti. 

NİHAYET KONUŞTU 
Bakan görüntüleri izlememiş 

SEMİH İDİZ Londra 
İstifaya davet edilen Devlet Bakanı Nimet Çubukçu, Türkiye'yi ekran başında ağlatan görüntülerin tamamını izlemediğini açıkladı. Londra'daki programını keserek dönmediği için eleştirilen Çubukçu, dün akşam Türkiye'ye geldi. Çubukçu, Heatrow Havalimanı'nda gazetecilerle sohbet etti. 
Çocukların temizlik işççilerine emanet edilmesini nasıl karşıladığının sorulması üzerine Çubukçu, "meselenin temizlik işçileri olmadığını, ihtiyaçlar ve vasıflar belirtilerek ihaleye çıkıldığını, ancak denetimle görevli profesyonellerin yuvadaki sorumlulukları yerine getirmediğini" anlattı. "Müdür 16 yıldır orada, hiçbir şey görmemiş mi " diyen Çubukçu, "Siz görüntüleri baştan sona izlediniz mi " sorusuna, "Hayır, izlemem" yanıtını verdi. 

DIŞİŞLERİ BAKANI GÜL 
Evlat edinmek kolaylaşacak 

Dışişleri Bakanı Abdullah Gül, hükümetin Malatya Çocuk Yuvası'nda yaşanan skandalın, bu konudaki çözüm sürecini hızlandırdığını söyledi. Gül, Malatya'ya gönderdikleri heyetin raporlarını hazırladıklarını belirterek, "Sorumlular cezalandırılacak" dedi. 
Gül, şunları söyledi "Hükümetin bu konu ile ilgili uzun vadeli hazırlığı var. Birincisi çocukların ev ortamında yetiştirilmesi. Yani, yuvalar ev ortamına dönüştürülecek. İkincisi evlat edinmeyi kolaylaştırmakla ilgili. Tasarılar birkaç ay içinde Meclis'e gelecek. Malatya'daki olay çok ciddi. Gerekli cezalar verilecek. Bunların hepsi bizim kendi çocuklarımız. " 

İSTENİRSE OLUYOR 
Dayak, 250 uzman getirdi 

Hükümet, Malatya Çocuk Yuvası'nda yaşanan şiddet olaylarının ardından tüm gözlerin çevrildiği Sosyal Hizmetler ve Çocuk Esirgeme Kurumu'na dün jet hızıyla 250 sözleşmeli personel atadı. Devlet Personel Başkanlığı'ından Sorumlu Başbakan Yardımcısı Mehmet Ali Şahin, "250 porsenel için onay verdim. SHÇEK'in personel ihtiyacı giderilecek" diye konuştu. 
2005'te, tüm kamu kurumları için 48 bin kadro öngörülürken, SHÇEK'e 800 kadro verilmişti. Dün onaylanan 250 sözleşmeli personelle SHÇEK'in 2005 yılı kadrosu 1050'ye çıkmış oldu. 



</TEXT>
</DOC>
