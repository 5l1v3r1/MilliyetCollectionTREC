<DOC>
<DOCNO> 375186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur41.html </URL>
<DATE> 2005/09/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Köprüde can pazarı 
</HEADLINE>
<TEXT>

     Antalya'da, bir kamyonun çarptığı ve içinde iki görevlinin bulunduğu Antalya Su ve Atık Su İdaresi Genel Müdürlüğü'ne ASAT ait kamyonet, DSİ kanalı üzerindeki köprüye çarptı. Kamyonetin içinde sıkışan görevli, itfaiye ekiplerince bir saat süren çalışma sonucu kurtarıldı. 
     Antalya'nın Odabaşı Beldesi'ndeki su arızasını gidermek için yola çıkan Oktay Orun'un kullandığı ASAT'a ait 07 HN 452 plakalı kamyonet, Burdur Karayolu Yeniköy Kavşağı yakınlarında, plakası henüz belirlenemeyen bir kamyonla, çarpıştı. 
     Çarpmanın etkisiyle kontrolden çıkan kamyonet, yol üzerindeki DSİ'ye ait kanalda köprünün korkuluklarına çarptı. Kazada sürücü Oktay Orun hafif yaralanırken, yanında oturan Veli Tuzcu köprü korkulukları ile kamyonet arasında sıkıştı. 
     Çevreden olayı gören vatandaşların durumu polise ve itfaiyeye bildirmesi sonucu olay yerine gelen ekipler, yaklaşık bir saat süren çalışmanın ardından Tuzcu'yu sıkıştığı yerden kurtardı. 
     Zaman zaman kamyonetin kanala düşme tehlikesi yaşandığı kurtarma operasyonunda, ağır yaralanan Veli Tuzcu, Akdeniz Üniversitesi Tıp Fakültesi Hastanesi'ne kaldırıldı. 
     Polis, olaydan sonra kaçan kamyon şoförünü ve kamyonu bulmak için çalışma başlattı. 
     
</TEXT>
</DOC>
