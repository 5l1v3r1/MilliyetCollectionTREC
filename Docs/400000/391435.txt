<DOC>
<DOCNO> 391435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko64.html </URL>
<DATE> 2005/11/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Uzan'ların araçları ihaleyle satılacak 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu'ndan borçlarına karşılık haczedilen 22 araç ile kredi borçlularından haczedilen 2 aracı, 21 Kasım'da satışa çıkaracak. 
     Toplam 245 bin 500 YTL muhammen bedele sahip 24 araç için düzenlenecek ihaleye katılabilmek için bin YTL tutarındaki teminatın, Ziraat Bankası Gayrettepe Şubesi'ndeki 14061804-5002 numaralı hesaba yatırılması gerekiyor. 
     İhale, açık artırma yöntemi ile gerçekleştirilecek. Uzan Grubu'ndan haczedilen 22 araç içerisinde en yüksek muhammen bedel 22 bin YTL ile 2001 model Peugeot 607 markalı araca biçildi. Renault, Opel, Hyundai ve Ford markalarını taşıyan diğer araçlar ise 6 bin ile 18 bin YTL arasında çeşitli muhammen bedellere sahip bulunuyor. 
     
     MARKA SATIŞI PAZARLIK YÖNTEMİYLE GERÇEKLEŞECEK 
     Dün ve bugün ihaleye çıkarılan ancak alıcı bulamayan Prestij Müzik markası ile bu şirket altında yer alan sanatçı isim hakları pazarlık yöntemiyle 6 ay içerisinde satılacak. 
     TMSF, bu markalar için gelecek teklifleri yazılı olarak alacak ve en uygun teklifi veren firmaya söz konusu markayı ya da markaları Satış Komisyonu'nun onayı ile satacak. 
     
</TEXT>
</DOC>
