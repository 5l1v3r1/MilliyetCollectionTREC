<DOC>
<DOCNO> 371119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun09.html </URL>
<DATE> 2005/08/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Yahudi yerleşimcilerin kalesi boşaltıldı 
</HEADLINE>
<TEXT>

     İsrail’in, Filistin topraklarındaki yahudi yerleşim birimlerini boşaltmasına karşı direnişin ana mevzilerinden olan Kfar Darom ve Neve Dekalim, gece yarısı itibariyle tamamen tahliye edildi. 
     Güvenlik güçleri, çekilmeye direnenlerin bulunduğu sinagoglara girerek içeridekileri zorla çıkardı. 
     Direnişin en yoğun olduğu bölgenin tahliyesi sırasında 58 kişinin yaralandığı belirtildi. 
     Ordunun açıklamasına göre Neve Dekalim’den 1850, Kfar Darom’dan da 655 kişi tahliye edildi. 
     
     GADİD SİTESİ DE TAMAM 

     İsrail, hafta ortasında başladığı Gazze Şeridi'nden Musevi göçmenlerin tahliyesini sürdürüyor. 
     İsrail askerleri, bugün Gadid sitesini boşalttı ve dünkü gibi yine çatılara çıkarak protestoda bulunanları aşağıya indirdi. Gadid'de 40 kadar protestocu, çabucak ikna edilerek site dışına alındı. 
     Havralara sığınan direnişçiler de ikna edilerek dışarı çıkarıldı. 
     
     21 YERLEŞKEDEN 7’Sİ RESMEN BOŞALTILDI 

     Gazze şeridindeki 21 Yahudi yerleşkesinden 7’si, Batı Şeria’daki 4 yerleşkenin de 2’sinin boşaltıldığı resmen açıklandı. 
     Çekilme planının resmen başladığı Pazartesi’den bu yana Gazze şeridinde 7 yerleşim birimi tamamen boşaldı. 5 yerleşim şu anda boş olmakla beraber, buraların tahliyesine ilişkin resmi açıklama yapılmadı. 
     Güvenlik güçlerine göre, yaklaşık 8 bin göçmenden oluşan 1600 aileden 240’ı henüz evlerini boşaltmadı. 
     Tamamen boşaltılan ve boş oldukları resmen açıklanan yerleşkeler şunlar Tel Katifa, Bedolah, Kerem Atsmona, Morag, Ganey Tal, Dugit ve Netzer Hazani. 
     Boş oldukları halde, bu resmiyet kazanmayan yerleşkeler de şöyle Rafiyah Yam, Peat Sade, Nissanit, Şirat Hayam, Kfar Hayam, Guş Katif, Elei Sinai. 
     Henüz boşaltılmaya başlanmayan yerleşkeler de şunlar Bnei Atsmona, Katif, Gadid ve Netzarim. 
     
     ANNAN, MEMNUN 

     BM Genel Sekreteri Kofi Annan, İsrail Başbakanı Ariel Şaron’un, Gazze Şeridi’ndeki yerleşkeleri tahliye etme kararını "cesurca" olarak nitelendirdiği ve tarafları bu çekilme döneminde itidalli olmaya davet ettiği bildirildi. 
     Annan, sözcüsü tarafından yapılan açıklamasında, "Ortadoğu’da barışın sağlanması için iki tarafın liderlerinin istekli olması ve herkesin iyiliği için özveride bulunarak sorumluluklarını yerine getirmeleri gerektiğini" belirtti. 
     
</TEXT>
</DOC>
