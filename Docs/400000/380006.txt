<DOC>
<DOCNO> 380006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo09.html </URL>
<DATE> 2005/09/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Rıza Çalımbay Gerektiğinde bırakırım, sorun değil... 
</HEADLINE>
<TEXT>

     Beşiktaş Teknik Direktörü Rıza Çalımbay, ''Gerektiğinde bırakırım, sorun değil. Önemli olan Beşiktaş'ın başarısı. Ben bıraktıktan sonra Beşiktaş başarılı olacaksa, bırakırım'' dedi. 
     Beşiktaş'ın Turkcell Süper Ligi ve UEFA Kupası'nda üstüste aldığı başarısız sonuçların ardından siyah-beyazlı takımdaki geleceği yoğun biçimde tartışılan Rıza Çalımbay, www.ajansspor.com'da yer alan röportajında çarpıcı açıklamalar yaptı. 
     Hayatının en sıkıntılı dönemlerinden birisini yaşadığını vurgulayan Çalımbay, ''Zaten futbolculuk dönemlerimizde de böyleydi. Başarısız günler sıkıntıları da beraberinde getirir. Ama futbolcu ve teknik direktörlükte sıkıntı farklı oluyor. Hocayken kararı sahaya kadar veriyoruz, sonra her şey futbolcuya kalıyor'' dedi. 
     Sıkıntının kaynağı olarak ''bireysel hataları'' gösteren Çalımbay, ''Mesela inanılmaz şekilde gol kaçırıyoruz ve çok basit bireysel hatalardan gol yiyoruz. Bunu futbolcuya anlatıyorum ama, en son uygulama futbolcuda oluyor'' diye konuştu. 
     
     ''GEREKTİĞİNDE BIRAKIRIM'' 

     Çalımbay, ''Acil durum planınız var mı '' şeklindeki soruya şu yanıtı verdi 
     ''Aslında var. Daha iş bitmedi ama kesin olan bir şey var ki, o da şu Hava gittiyse, futbolcuyu gönderme şansı olmadığı için teknik direktörün gitmesi gerekiyor, yeni bir hava yakalanması için. Gerektiğinde bırakırım, sorun değil. Önemli olan Beşiktaş'ın başarısı. Ben bıraktıktan sonra Beşiktaş başarılı olacaksa, bırakırım. Ama şunu söyleyeyim, benim içim çok rahat. Futbolda yapılması gereken ne varsa yaptım. Testiyi kırmayız, kırılacağını anladığımız anda ne gerekiyorsa yaparız. Acil çözüm planı bir tane. Ankaraspor maçını kazanmak, başka yok.'' 
     
     ''HATAM, İYİ NİYETLİ OLMAK'' 

     Beşiktaş Teknik Direktörü Çalımbay, ''Hatanız hiç mi yok '' şeklindeki bir soruyu ise şöyle yanıtladı 
     ''Kendimi teknik açıdan kesinlikle hatalı görmüyorum, ama başka açıdan hatalar yapmış olabilirim. Fazla iyi niyetli olmamdan kaynaklanan hatalar. Bazen iyi niyet işe yaramıyor. Ama ben vicdanen çok rahatım. Hergün buradayım. İşim yok gücüm yok, sabah buraya gelirim akşama kadar ne varsa yaparım. Şuraya baktığınızda çalışanlarla bir ben varımdır futbolla ilgili olarak. Kimse gelmez buraya doğru dürüst. Benim işim gücüm bu, bütün günüm burada geçer. Ama her şey benim elimde değil, sahaya çıkıldıktan sonra futbolcunun elinde. Ama dediğim gibi biz Beşiktaşlı'yız, neler yapılması gerekirse yaparız. Futbolcuyken de 50 yaşına kadar oynayacak değildik. Belli bir yaş vardı ve bıraktık. Şimdi belli bir dönem gelir, bu makamı da bırakırız, sorun değil. Bazı kesimler var onlar rahat etsinler. Zaten belli bir kesim istemiyordu beni göreve geldiğimden beri. Çekememezlikleri vardı, yerli bir antrenörün Beşiktaş'a gelip başarılı olmasını istemediler.'' 
     
     ''TARAFTAR GÖZÜYLE BAKTIĞINIZ ZAMAN BIRAKMAN LAZIM'' 

     Rıza Çalımbay, şöyle devam etti 
     ''Büyük takım görüntüsünde olmadığımız düşüncesine katılmıyorum. Pozisyona giremesek tamam diyeceğim ama biz Fenerbahçe de dahil her takımı yarı sahasına hapsediyoruz. Ama dediğim gibi bireysel hata çok yapıyoruz. Defansta ve forvette. Ben bunu şanssızlık olarak görüyorum özellikle de yediğimiz golleri. 
     Taraftar gözüyle baktığımız zaman taraftar galibiyet ister. Adam skora bakar, başka yaptığı bir şey yok. Ama bizim taraftar gözüyle bakmamız mümkün değil. Baktığınız zaman da zaten bu işi bırakman lazım. Neler yapılması gerektiğini çok iyi biliyoruz. Bu bir mazeret değil ama gerçekten çok şanssız bir dönem geçiriyoruz. Bütün amacımız bunu en kısa sürede durdurmak. Ankaraspor ve Malmö maçı çok önemli. Hem ben, hem camia hem de futbolcular açısından çok kritik 2 maç. 
     
     ''ÇİRKİN BİR OLAY, BEŞİKTAŞ TARAFTARINA YAKIŞMAZ'' 

     Kendisinde herhangi bir bezginlik olmadığının altını çizen Çalımbay, şöyle devam etti 
     ''Üzüntü bu. Fenerbahçe maçında muhteşem bir taraftar vardı, gerçekten çok büyük destek oldular, onlara çok üzüldüm. Ama en çok üzüldüğüm şeylerden birisi de bir grup taraftarın gelip burayı basması. Çirkin bir olay ve Beşiktaş taraftarına yakışmaz. Senin oraya gelip korkutmanla, tehdit etmenle bu iş olmaz. O çocuklar daha da kötü olur. Eskiden bunları çok görüyorduk. Taraftarın buraya gelmesiyle futbolcuların ne düşündüğünü çok iyi anlayan birisiyim. O yüzden takımlarına zarar veriyorlar.'' 
     
     ''TAKIMIN ÖNDE GELEN OYUNCULARI KAPRİS YAPIYOR'' 

     Çalımbay, ''Futbolcular aralarında bir çözüm aramıyorlar mı '' şeklindeki soruya karşılık şunları söyledi 
     ''Futbolcuların bu konuda kendi aralarında oturup konuşmaları lazım, ama bizdeki problem takımın önde gelen oyuncularının yaptıkları kaprisler. Takıma giremeyen her oyuncu bir kapris geliştiriyor tabii ki...'' Çalımbay, ''Çomak mı sokuyorlar '' sorusunu ise şöyle yanıtladı 
     ''Ona ben zaten izin vermem. Onu yapmaları mümkün değil. Benim düşüncem şu Ben hiçbir zaman hiçbir oyuncuyu kayırmam mümkün değildir. Ben formayı asarım kim hak ederse o alır, benim için fark etmez. Hiçbir antrenör kendine yaramayan adamı oynatmaz, yarayan bir adamı da kenara almaz. Bize zararları yok, kendi kendilerine zararları var. Oynamadığı zaman basınla veya yönetimle bu işi çözmeye çalışıyor. Bu oynamayanlar oyuncular için kötü bir şey. Bence o yolu seçeceklerine sahada çalışıp oynamaya çalışmalılar. Bizim en büyük sıkıntımız o.'' 
     
     ''YÖNETİM SERGEN'İ SEZON BAŞINDA GÖNDERMEK İSTEDİ'' 

     Çalımbay, Sergen ile ilgili olarak da şunları kaydetti 
     ''Sergen, sezon başında yönetimin göndermek istediği bir futbolcu. İşin gerçeği bu. Ben yönetime 'Göndermeyin' dedim. Ama 'iyi oynarsa oynatırım, böyle oynarsa oynatmam' dedim. Yönetim de bunu kabul etti, Sergen'le konuşuldu ve sezon başı Sergen çok iyiydi. Gerçekten mükemmel çalıştı, ben de çok umutluydum kendisinden. Ama buraya geldi maalesef o Sergen gitti, başka bir Sergen geldi, çok kilo aldı. Her dakika bir yerine bir şey oluyor, sakatlanıyor, iyileşiyor, sakatlanıyor, bir yeri ağrıyor. Hatta bir ara düzeldi, Vaduz maçında ilk 11'e koydum. Sergen oynasın 'Ben buradayım' desin diye. Ama Sergen istenileni veremedi yine, ikinci yarı çıkardık ve takım da 5-1 galip geldi o maçta. Sergen'in her şeyden önce fedekarlık yapması lazım. Bu takımda oynamak istiyorsa yapması lazım, yoksa oynama şansı yok. 
     Benim Sergen'le bir problemim yok. O kendi mantelitesi. Kendini düşünmesi lazım her şeyden önce.'' 
     
     ''TEKNİK ADAM KESİNLİKLE YALNIZ'' 

     Teknik direktörlerin her zaman ''yalnız adam'' olduğunun altını çizen Çalımbay, şöyle konuştu 
     ''Yönetim benim sonuna kadar arkamda. Yönetim de başarılı olmamı istiyor ama, yönetim ne kadar arkada olsa da önemli olan skor'' diyen Çalımbay, ''Hep kaleciler için söylenir ama sizler de yani teknik adamlar da yalnızsınız değil mi '' sorusuna ise, ''Teknik adam yalnız, kaleci yalnız değil. Ama teknik adam kesinlikle yalnız.'' 
     
     YERLİ-YABANCI TEKNİK ADAM AYRIMI 

     Rıza Çalımbay, ''Türkiye'de yerli-yabancı teknik adam ayrımı çok mu '' sorusunu da şöyle yanıtladı 
     ''Belki bu maçı biz kazansaydık şimdi Daum için konuşuyor olacaklardı. 'Daum gitsin, şöyle olsun, böyle olsun' diye. Onların da kaderi aynı ama sen 2 lira alıyorsan yabancı 5 lira alır. Yabancı görevi bırakıp gitse sonuna kadar parasını alır. Yerli hoca maç kaybetse dışarı çıkıp istediği şekilde bile dolaşamaz, sosyal hayatının olması imkansız. Her şey bitiyor. Maalesef 3 büyüklerde bizler için 5 maçta beklenen şeyler yabancılar için 20-30 maçta bekleniyor.'' 
     
     ''OLAYLAR BENİ ÜZÜYOR'' 

     Hiçbir taraftar grubuyla diyoloğunun olmadığını anlatan Çalımbay, ''Ben taraftarları çok seviyorum, hiçbir zaman da ayrım yapmadım. Yıllarca Beşiktaş forması taşıdım, her zaman 12. adamımız oldular. Ama hiçbir zaman gruplarla diyoloğum olmadı'' dedi. 
     Çalımbay, siyah-beyazlı taraftarlara gönderdiği mesajda ise şu ifadelere yer verdi 
     ''Her maça geliyorlar, mükemmel şekilde destek veriyorlar. Takım başarısız taraftar yüzde 100 haklı. Kimse ona bir şey demiyor. Benim tek üzüldüğüm bazılarının buraya gelip tatsız olaylara yol açması. Çünkü medyaya malzeme oluyor, Beşiktaş'taki gergin durumlar anlatılıyor. Benim üzüldüğüm o. Sonunda kadar taraftarların yanındayım, sorunumuz yok.'' 
     
     AILTON VE CAREW 

     Denizlispor ile yaptıkları sezonun 2. hafta maçında herkesin kendilerini göklere çıkardığını, ancak kendisinin ''Daha hazır değiliz'' dediğini hatırlatan Çalımbay, şöyle devam etti 
     ''Herkes Ailton'u göklere çıkardı. Oysa Ailton ne sezon başı hazırlığı yapmıştı ne de başka bir şey. Hazır değildi. Hatta derbide devre arası Ailton'u çıkaracaktım, ama mecburen oyunda bıraktık. Çünkü Youla sakatlandı.'' Çalımbay, ''Carew'in gitmesi kötü oldu mu sizce '' şeklindeki bir soruya ise şu yanıtı verdi 
     ''Carew'in gitmesi bizim için büyük bir dezavantaj oldu. Ben transferde forvet düşünmüyordum. Kleberson gibi bir oyuncu alıp transferi kapatacaktık. Carew'in gitmesine tabii ki karşı çıktım ama Carew'le görüştüm, 'Ben gitmek istiyorum, burada durmak istemiyorum. Benim hedeflerim var, Fransa'ya gitmek istiyorum' dedi.'' 
     
     DERBİ ÖNCESİ YOULA'NIN MORALİNİ BOZAN OLAY 

     Rıza Çalımbay, sezon başında Gençlerbirliği'nden büyük umutlarla transfer edilen, ancak siyah-beyazlı takımda henüz istenileni veremeyen Youla hakkında şöyle konuştu 
     ''İstatistiklere bakın, Youla Gençlerbirliği'ndeyken Fenerbahçe'ye, Galatasaray'a, Beşiktaş'a sürekli gol atıyordu. Demek ki bu adamda bir şey var. 23 yaşında gencecik bir futbolcu ama mesela Fenerbahçe maçı için İnönü Stadı'na gelirken otobüs trafikte durdu ve genç bir taraftar otobüsün camına vurup 'Bu Youla'yı oynatma' diye bağırdı. Maçtan önce olan böyle olaylar ister istemez Youla'yı olumsuz etkiliyor. Taraftarın da Youla'ya yardımcı olması lazım. Ben O'na söylüyorum 'hata yap, 2-3 tane top kaptır, önemli değil, ama sen işine bak' diye.'' 
     
     DERBİ MAÇ YORUMU 

     Genç teknik adam, Fenerbahçe derbisiyle ilgili görüşlerini ise şöyle açıkladı 
     ''Ben ilk yarıda da Fenerbahçe'nin o kadar üstün olduğunu düşünmüyorum. 1-2 pozisyon verdik Fener'e, onlarda da bizim hatalarımız vardı. Oyun üstünlüğü bizdeydi ama ileride çoğalamıyorduk. İkinci yarı tabii taktik değişikliği yaptık, ileride daha çok çoğaldık, bir sürü pozisyon yakaladık ve Fenerbahçe'yi sahasından çıkarmadık. Bir de tabii Fenerbahçe'de Anelka vardı. Anelka hakikaten müthiş oynadı ve bir de bizim son maçlarımızda sahanın yıldızı hep rakip kaleciler oluyor. Bu maçta da Volkan mükemmel oynadı.'' 
     
</TEXT>
</DOC>
