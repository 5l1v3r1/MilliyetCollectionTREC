<DOC>
<DOCNO> 397058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo03.html </URL>
<DATE> 2005/11/22/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Yine Real yine Alex 
</HEADLINE>
<TEXT>

     İspanyol As Gazetesi, Real Madrid’in devre arasında transfer etmeyi düşündüğü 3 oyuncudan birinin Alex olduğunu yazdı 
     
     Büyük temizlik var’ 
     Ezeli rakibi Barcelona’ya kendi sahasında 3-0 yenilen Real Madrid, çareyi transferde arıyor. İspanya’nın yüksek tirajlı gazetelerinden As, Real kulübüne dayanarak verdiği haberde, Eflatun - Beyazlılar’ın ara transferde takımda büyük temizlik yapacağını ve kadrosuna katmayı düşündüğü 3 oyuncudan birinin Alex de Souza olacağını duyurdu. Haberde teknik direktör Wanderlei Luxemburgo’nun üç bölge için 5 oyuncu üzerinde durduğu belirtildi. Savunmaya alınacak oyuncu, Sao Paulo’dan Cicinho olacak. Sağ kanat oyuncusuyla prensip anlaşmasına varılmış durumda. 
     
     Luca Toni’yle çekişiyor 
     Orta alan için de Ricardinho ya da Landzaat’ın adı geçiyor. Forvette ise gündemde iki oyuncu bulunuyor Fiorentina’da bu sezon mükemmel bir performans sergileyen ve 12 maçta 15 gol atan Luca Toni ile Fenerbahçeli Alex. Toni’nin İtalya dışına çıkması ve transferi zor görünüyor. Luxemburgo’nun da eski oyuncusu Alex için bastırdığı ve Real’in, devre arasında transferi bitirmek için Fenerbahçe ile sıkı bir pazarlığa girişeceği belirtildi. As Gazetesi, Alex’in özelliklerini anlatırken, kendisi için Fenerbahçe’nin yıldızı'' başlığını kullandı. 
     
</TEXT>
</DOC>
