<DOC>
<DOCNO> 384205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko45.html </URL>
<DATE> 2005/10/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TMSF, 6 ayda Hazine'ye 3 milyar YTL ödedi 
</HEADLINE>
<TEXT>

     Tasarruf Mevduatı Sigorta Fonu TMSF , Hazine'ye 2 milyar YTL'lik kaynak aktarımından sonra 500 milyon YTL'lik yeni bir ödeme daha yaptı. 
     TMSF'den yapılan açıklamaya göre, bankacılık sisteminin yeniden yapılandırılmasının finansmanı çerçevesinde Tasarruf Mevduatı Sigorta Fonu'na ikrazen ihraç edilen Özel Tertip Devlet İç Borçlanma Senetlerinden DİBS doğan Hazine alacakları ödenmeye devam ediyor. 
     Bu kapsamda Tasarruf Mevduatı Sigorta Fonu bugün Hazine'ye 500 milyon YTL ödeme yaptı. 
     2004 ve 2005 yılı içinde imzalanan protokoller, daha önceki dönemde imzalanan protokollerin revizyonu ve artan tahsilat performansı sayesinde TMSF tarafından Hazine'ye ilk kez Mayıs 2005'te kaynak aktarılmaya başlandı. 
     Geçtiğimiz Mayıs ve Haziran aylarında Hazine'ye 2 milyar YTL'lik kaynak yaklaşık 1 milyar 480 milyon dolar aktaran TMSF, bu ay içinde yapacağı ödemelerle son 6 ayda Hazine'ye aktardığı kaynak miktarını 3 milyar YTL yaklaşık 2 milyar 250 milyon dolar seviyesine yükseltecek. 
     Açıklamada, TMSF'nin artan tahsilat performansı ve Fon kaynaklarının verimli kullanılmasıyla, Hazine'ye yapılacak ödemelerin önümüzdeki dönemde artarak devam edeceği bildirildi. 
     
</TEXT>
</DOC>
