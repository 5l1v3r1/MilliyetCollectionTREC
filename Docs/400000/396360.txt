<DOC>
<DOCNO> 396360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur04.html </URL>
<DATE> 2005/11/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Az kalsın annesinin evini havaya uçuracaktı 
</HEADLINE>
<TEXT>

     Barış DURAK Vedat ÇUBUK ŞANLIURFA, DHA 

ŞANLIURFA'da, miras meselesi yüzünden annesiyle tartışan kişi zaman ayarlı ve parça tesirli bombayla annesine ait evi havaya uçurmak istedi. 
     Şanlıurfa'nın İpekyolu Mahallesi Çamlıca Sokak'taki Çile Apartmanı'nda, bu akşam saat 18.30 sıralarında, şiddetli bir patlama meydana geldi. Hatice Karaçizmeli ile oğlu Murat Karaçizmeli'nin birlikte oturduğu binanın 3'üncü katındaki 7 nolu dairenin önünde meydana gelen patlama sonucu binadaki dairelerin kapı ve camları kırıldı. Olayın ardından binaya gelen polis, patlayıcının türünü ve olayın nedenini araştırdı. Yapılan soruşturma sonucu patlamanın meydana geldiği bu evin, bir süre önce eşi Hamit Karaçizmeli'den boşanan Hatice Karaçizmeli'ye ait olduğu ve oğlu Murat Karaçizmeli ile birlikte oturduğu saptandı. Patlama anında anne ve oğulun bir yakınlarında bulunması sonucu ölümden döndükleri anlaşıldı. Soruşturmayı derinleştiren polis, bombalı saldırıyı düzenleyenin annesi ile bir miras meselesi nedeniyle arası açık olan 28 yaşındaki diğer oğlu Mutlu Karaçizmeli olduğu bilgisine ulaştı. 
     
     ZAMAN AYARLI BOMBAYI BIRAKIP KAÇTI 
     Mutlu Karaçizmeli'nin, eve bombayı koyduktan sonra otomobiliyle kaçtığını saptayan polis, kent genelinde geniş çaplı bir operasyon başlattı. Mutlu Karaçizmeli'nin, 12 Kasım'da da eve gelerek kapının açılmaması üzerine dairenin kapısını ateşe vererek kaçtığı ve çıkarıldığı mahkemece tutuksuz yargılanmak üzere serbest bırakıldığı da öğrenildi. 
     Olayla ilgili soruşturmanın sürdürüldüğü bildirildi 
     
</TEXT>
</DOC>
