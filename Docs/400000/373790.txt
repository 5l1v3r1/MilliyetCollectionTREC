<DOC>
<DOCNO> 373790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko27.html </URL>
<DATE> 2005/08/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Katrina Kasırgası, ABD ekonomisini de vurdu... 
</HEADLINE>
<TEXT>

     Atlas Okyanusu'nda etkili olan Katrina kasırgası ABD'nin ham ve işlenmiş petrol ve doğalgaz üretiminde önemli azalmaya yol açtı. 
     Katrina'nın neden olduğu üretim düşüşü yüzünden petrolün varil fiyatı 70 doları aştı. 
     Kasırganın rotası üzerinde bulunan Meksika Körfezi'ndeki kıyı aşırı petrol kuyularında işçilerin dünden itibaren tahliye edilmesi üzerine, ham petrol üretiminde günde 633 bin varillik azalma oldu. Bu miktar, Meksika Körfezi'ndeki toplam üretimin yüzde 42'sine karşılık geliyor. 
     Aynı nedenle bölgedeki günlük doğalgaz üretiminde de toplam üretimin yüzde 20'sine tekabül eden 800 milyon metreküp azalma kaydedildi. 
     Katrina kasırgası sadece petrol ve doğalgaz üretimini değil, arıtma sektörünü de vurdu. Louisiana eyaletinde, toplam 1.449 milyon varil günlük ham petrol işleme kapasitesine sahip olan 7 rafineride üretime ara verildi. Üretime ara verilen bu 7 rafineride ABD'nin günlük petrol ürünleri ihtiyacının yüzde 8.5'u karşılanıyor. 
     Böylece, Katrina ile birlikte bu yıl Atlas Okyanusu'nda kopan kasırgaların şimdiye kadar ABD'de yol açtığı toplam üretim kaybı petrolde 6 milyon varili, doğalgazda da 930 milyon metreküpü aştı. 
     Katrina'nın etki alanında bulunan Meksika Körfezi'nde, ABD'nin günlük petrol üretimi yaklaşık 1.5 milyon varili, doğalgaz üretimi de yaklaşık 4 milyar metreküpü buluyor. Bir başka deyişle, ABD toplam petrol ve doğalgaz ihtiyacının kabaca dörtte birini bu bölgeden karşılıyor. 
     
</TEXT>
</DOC>
