<DOC>
<DOCNO> 382416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/eko01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'de genel müdür Kemal Kaya 
</HEADLINE>
<TEXT>


Yapı Kredi'nin Çukurova Grubu'ndan Koç Finansal Hizmetler'e devrinin onaylandığı Olağanüstü Genel Kurul'dan sonra YKB Genel Müdürlüğü'ne eski Yapı Kredi'li olan KFS CEO'su Kaya seçildi 

Kadife Şahin 

Bankacılık sektörünün gözde bankalarından Yapı Kredi Bankası YKB , dün gerçekleştirilen Olağanüstü Genel Kurul toplantısında onaylanan hisse devri kararıyla Çukurova Grubu'ndan Koç - İtalyan ortaklığı olan Koç Finansal Hizmetler A.Ş'ye KFS geçti. 
Genel kurulda 41 yıldır, Mehmet Emin Karamehmet'in Yönetim Kurulu Başkanı olduğu Çukurova Holding'in bünyesinde olan Yapı Kredi Bankası'nın yeni yönetim kurulu da belirlendi. Beşi UniCredito'yu, beşi de Koç Grubu'nu temsil eden 10 kişilik yeni yönetim kurulu Yapı Kredi'nin yeni genel müdürü olarak eski Yapı Kredi'li olan Koç Finansal Hizmetler CEO'su Kemal Kaya'yı seçti. Banka'nın Yönetim Kurulu Başkanı ise Koç Holding Finansman Grubu Başkanı Rüşdü Saraçoğlu oldu. 

'İyimser ve heyecanlıyız' 
Devirle ilgili bir açıklama yapan KFH CEO'su Kemal Kaya, YKB hisselerinin satın alınmasının Türk finans sektöründeki büyüme stratejileri doğrultusunda atılmış önemli bir adım olduğunu belirtirken, hissedarları Koç Grubu ve UniCredito'nun Türkiye ekonomisindeki ve Türk finans sektöründeki büyümenin devamı konusunda çok iyimser ve heyecanlı olduklarını vurguladı. Yeni yönetim kurulu şu isimlerden oluşuyor 
Rüşdü Saraçoğlu Koç Holding Finansman Grubu Başkanı , Kemal Kaya Koç Finansal Hizmetler CEO'su ve Koçbank Genel Müdürü , Halil Sedat Ergür Koçbank Yönetim Kurulu Üyesi ve Koçbank eski Genel Müdürü , Füsun Bozok Koç Holding Finansman Koordinatörü , Ahmet Asaboğlu Koç Holding Finansman Koordinatörü , Andrea Moneta, Massimiliano Moi, Giuseppe Vovk, Ranieri De Marchis, Federico Ghizzoni. Erkan Özdemir ve Adil Öztoprak ise denetçi olarak seçildiler. 

Marka belli değil 
YKB'nin Koçbank ile birleşme sürecinin 2006 yılı ikinci yarısında tamamlanması hedefleniyor. Alınan bilgiye göre birleşmenin hangi marka altında olacağı ve sigorta şirketlerinin berleştirilip birleştirilemeyeceği yönündeki karar önümüzdeki günlerde alınacak. 
Koç Holding, "Yapı ve Kredi Bankası A.Ş. Mensupları Yardım ve Emekli Sandığı Vakfı'nın devrine ilişkin yasal düzenlemenin tamamlanacağına olan inancıyla Koçbank A.Ş. kapanışı yapmaya karar vermiştir" açıklamasını yaptı. 
YKB'nin TMSF'ye ait olan yüzde 57,4 hissesinin, UniCredito'nun yüzde 50 - 50 ortağı olduğu Koç Finansal Hizmetler A.Ş. KFH bünyesindeki Koçbank'a geçmesinin ardından Koç Holding ve İtalyan bankacılık grubu söz konusu hisseler karşılığında 1 milyar 182 milyon euro öderken, YKB hisselerinin yüzde 100'ü için 2 milyar 59 milyon euroluk değer baz alındı. Mehmet E. Karamehmet'e ait yüzde 57.4'lük hisse de Koçbank'a devredildi. 

KAYA KİMDİR 1985'te Yapı Kredi'de göreve başlayan Kemal Kaya, 2000 yılına kadar bankada dış ilişkiler, mali kurumlar ve yatırımcı ilişkilerinden sorumlu genel müdür yardımcılığı yaptı. Kaya, 26 Mart 2003'ten beri Koç Finansal Hizmetler CEO'su ve Koçbank Genel Müdürlüğü görevlerini yürütüyor. 1960 doğumlu olan Kaya, Kansas Üniversitesi İş İdaresi Bölümü mezunu. 


</TEXT>
</DOC>
