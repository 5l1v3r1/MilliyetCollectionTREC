<DOC>
<DOCNO> 394962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun08.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisede boykot 
</HEADLINE>
<TEXT>


Şemdinli'deki gerginlik okullara da yansıdı. Şemdinli Lisesi öğrencileri, okulu boykot etti 

TOLGA ŞARDAN Şemdinli 

Şemdinli'de yaşanan olaylarla başlayan gergin ortam kepenklerin açılmasıyla biraz yumuşarken, dün Şemdinli Lisesi öğrencilerinin boykotu yaşandı. 07.00'de başlayan ilk derse bir grup öğrenci katılırken, başka bir grup okul dışında toplandı. Dışarıda bekleyen 50 kişilik öğrenci grubu, ilk dersin bitmesiyle ders yapan arkadaşlarına karşı sloganlar attı ve okulun boşaltılmasını istedi. 

Basına saldırdı 
Bahçedeki grubu yatıştırmak isteyen Okul Müdürü Şehit Demir, dersteki öğrencilerin rahatsız edilmemesini istedi. Grubun ısrarı üzerine devreye giren Halk Eğitim Müdür Yardımcısı Yavuz Göz, tepkisini eylemi izleyen gazetecilere yönelterek "Bu basınla işi düzeltemezsiniz. Bu şerefsizlerle yapamazsınız" diye bağırdı. 
Belediye Başkan Yardımcısı İbrahim Epengin ile eski DEHAP İlçe Başkanı Emin Sarı da, öğrencilere, pazartesi günü dün için liseye yönelik bombalı eylem yapılacağı yönünde duyum alındığını, inceleme sonucu sorun olmadığını açıkladı. Açıklamadan tatmin olmayan öğrenciler oturma eylemi yaptı. Olayların büyümemesi için okul boşaltıldı. Bazı öğrenciler dışarda bekleyen grupla bir araya geldi. Öğrenciler, "Vali istifa" diye slogan attı. 




</TEXT>
</DOC>
