<DOC>
<DOCNO> 354775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy05.html </URL>
<DATE> 2005/06/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Merve Kavakçı dönüş için türban haberini bekliyor 
</HEADLINE>
<TEXT>

     Türban sorununun çözümüne ilişkin son günlerdeki tartışmalar, kapatılan FP’den seçildikten sonra türbanı nedeniyle milletvekilliği düşürüldüğü için ABD’ye yerleşen Merve Kavakçı’yı Türkiye’ye dönüş için umutlandırdı. Kavakçı yakın çevresine, "Türban sorununun çözümü" halinde ABD’de eğitim gören iki kızıyla birlikte dönmeyi istediğini söyledi. 
     Edinilen bilgiye göre ANAP Genel Başkanı Erkan Mumcu’nun AKP’ye yaptığı, "Anayasa’yı birlikte değiştirip türban sorununu çözelim" teklifi ve Başbakan Recep Tayyip Erdoğan’ın ilk kez çözüm için referandumdan söz etmesi, ABD’de bulunan Merve Kavakçı’nın beklentilerini artırdı. 
     Kavakçı, türbanla ilgili son gelişmeleri Türkiye ile kurduğu telefon trafiğiyle yakından izlemeye başladı. Kavakçı, görüşmelerinde türbanla ilgili tartışma ve gelişmeler hakkında bilgiler alırken, AKP’de konunun nasıl ele alındığı ve çözüme yönelik adımların niteliği ve zamanlamasıyla ilgili sorularına da yanıt aradı. 
     Halen ABD’nin ünlü üniversitesi Harvard’da misafir öğretim üyesi olarak İslam ülkelerindeki modernleşme tartışmaları çevresinde ders veren Kavakçı’nın yakın çevresine, "Türban sorununun çözümü halinde Türkiye’ye dönmeyi istediğini" söyledi. Kavakçı’nın kendisi gibi türbanlı olan iki kızı da ABD’de lise öğrenimi görüyor. 
     Kavakçı’nın türban sorununun çözümü halinde iki kızıyla birlikte dönmeyi planladığı öğrenildi. 
     
     ERDOĞAN’LA EMİNE ERDOĞAN ARACILIĞIYLA GÖRÜŞTÜ 
     Kavakçı’nın türban sorunu ve Türkiye’ye dönüş konusundaki görüşlerini daha önce Başbakan Erdoğan ve Dışişleri Bakanı Abdullah Gül’e de ilettiği öğrenildi. 
     Kavakçı, AİHM’ye açtığı davada Türkiye’nin yapacağı savunmanın içeriği konusunda Erdoğan ve Gül’le telefon görüşmeleri yaptı. Kavakçı, Başbakan Erdoğan’a da eşi Emine Erdoğan aracılığıyla ulaştı. Kavakçı’nın bu görüşmelerinde AİHM’de açtığı davalara karşı Türkiye’nin yapacağı savunmanın değiştirilerek, türban yasağını eleştiren bir savunma yapılmasını talep etti. 
     AİHM’deki davasını kazanması halinde de en azından deneme için Türkiye’ye gelmeyi planlayan Kavakçı, son tartışmalarla en azından üniversitede türbanın serbest bırakılması beklentisine girerek, bu durumda dönüşünü daha da öne çekmeyi düşünmeye başladı. 
     
</TEXT>
</DOC>
