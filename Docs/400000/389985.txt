<DOC>
<DOCNO> 389985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/dunya/dun01.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ramazan Kerim' selamı 
</HEADLINE>
<TEXT>


ABD Dışişleri'nin diplomatik davetlere ayrılan salonunda iftar yemeği veren Condoleezza Rice, "İslam dünyasının demokratik arayışını destekliyoruz, çünkü demokrasi eksikliğinden biz de çok çektik" dedi 

Yasemin Çongar - Washington 


ABD Dışişleri Bakanlığı'nın beyaz damarlı bordo mermerden sütunlarla çevrili, ağır kristal avizelerle aydınlanmış geniş yemek salonunda iftar sofrasına oturmadan önce iki şeyi bekliyoruz Ezanın okunmasını ve iftarın ev sahibesi Condoleezza Rice'ın günü birliğine gittiği Kanada'dan dönmesini. 
Rice'ın uçağı gecikiyor. Daha "top atılmadığından" ikramsız yapılan iftar öncesi resepsiyondaki konuklarla ilgilenmek de Rice'ın yardımcılarına düşüyor. 
Avrupa ve Avrasya'dan sorumlu müsteşar Daniel Fried, Ortadoğu'dan sorumlu müsteşar David Welch, Ortadoğu'daki demokratikleşme programlarını yöneten, ancak daha ziyade "Başkan Yardımcısı'nın kızı" olarak tanınan müsteşar yardımcısı Liz Cheney, davetlilerle bir bir ilgileniyorlar. 
Salonda Müslüman ülkelerin diplomatları, İslami kuruluşların temsilcileri, Müslüman akademisyenler, Fulbright burslu Müslüman öğrenciler ve Müslüman gazeteciler var. Ateş kırmızısı türban takmış bir genç kadın, kalabalıkta hemen dikkat çekiyor. Onun dışında İslami kıyafetli kimse yok. Az sonra Georgetown Üniversitesi İmamı Yahya Hendi, yüz kadar davetlinin ortasında durup davudi bir sesle okuyor ezanı. İsteyenler geçici olarak mescide dönüştürülmüş yan odada namaz kılıyor oruçlular, tepsilerde sunulan hurma ve kuru incirlerle, meyve sularıyla iftar yapıyorlar. 

'Çok iftar yaptım' 
Yemeğe oturunca, önce İmam Hendi'nin "Ramazanın ruhu" konulu hayır duasını dinliyoruz. Ardından, körili balkabağı çorbası ve mönüde tanıtıldığı haliyle "limonlu helal tavuk ile vişne ve mandalina soslu helal kuzu." 
Karamelli elma tatlısına geçmeden, sıra Rice'ın. Kürsüden "Ramazan Kerim" diye selamlıyor bizleri. Alabama'da ırk ayrımcılığının sürdüğü yıllardaki çocukluğuna uzanan konuşmasında, temel hakların bütün insanlığa ait olduğunu vurguluyor. Bu yıl çok iftar yemeğine katıldığını ve her seferinde İslamın barış mesajını içinde hissettiğini söylüyor. 

Mesud Barzani Ayrılıkçı değiliz 

KDP lideri, Washington Post'taki makalesinde Türkiye'ye üstü kapalı mesajlar gönderdi 

YASEMİN ÇONGAR Washington 


Irak Kürdistan Demokratik Partisi KDP lideri Mesud Barzani, Iraklı Kürtleri ayrılıkçılıkla ve aşırı taleplerde bulunmakla eleştirenleri, "şovenizmle" suçladı. Irak Kürtleri olarak etnik çeşitliliğe saygılı bir Irak'ta "köprüler kurmaya" çalıştıklarını ve ülkenin bütünlüğü için çaba harcadıklarını savunan KDP lideri, Kürtlerin Kerkük'e dönmelerine izin verilmesinin önemini de vurguladı. 

Ankara'ya mesajlar 
Önceki gün Beyaz Saray'da ABD Başkanı George Bush'la görüşen Barzani, Washington Post gazetesinde, "Irak'ın Kürdistan Bölgesi'nin Başkanı" sıfatıyla dün yayımlanan "Irak için bir Kürt vizyonu" başlıklı makalesinde, adreslerinden birinin de Ankara olduğu düşünülebilecek mesajlar verdi 
"ABD gibi biz de Irak'ın başarılı olmasını, geçmişin korkunç olaylarının tekrarlanmamasını istiyoruz. Bu nedenle Irak'ın ulusal siyasetinde ve yönetiminde yer aldık. Kürtler yeni Irak ordusuna yüksek sayılarda katıldı. 
Buna rağmen Kürtler ayrılıkçılıkla suçlanıyor, 'aşırı taleplerde' bulunmakla itham ediliyor. Bu, bizim amacımızın bağımsızlık olduğu yönündeki inançtan ve Ortadoğu'yu homojen sayıp içkin çeşitliliğini kabul etmeyi reddeden şovenizmden kaynaklanıyor. 

'Biz ılımlıyız' 
Bizi eleştirenlerin aksine biz ılımlıyız ve pragmatistiz. Haklarımızın olduğunu biliyoruz, ama sorumluluklarımızı da biliyoruz. Biz yurtseveriz, intihar heveslisi milliyetçiler değiliz. Irak Kürdistanı'nda son 14 yıldır, kendi içinde çeşitli bir toplum olduğumuz fikrini benimsedik." 


</TEXT>
</DOC>
