<DOC>
<DOCNO> 385441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun33.html </URL>
<DATE> 2005/10/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kuş gribine karşı KKTC'de de önlem alıyor 
</HEADLINE>
<TEXT>

     Kuş gribine karşı KKTC'de de önlem alınıyor. 
     Sağlık ve Sosyal Yardım Bakanı Eşref Vaiz, düzenlediği basın toplantısında, ülke genelinde alınan önlemler hakkında bilgi verdi ve halka paniğe kapılmama çağrısında bulundu. 
     Dünya Sağlık Örgütü'nün DSÖ kuşların göç yolunu uydu aracılığıyla takip etmekte olduğunu belirten Vaiz, DSÖ ile temas halinde olduklarını, ''göç yolu nedeniyle Kuzey Kıbrıs'tan geçmesi beklenen kuşların takip edildiğini'' söyledi. 
     ''Muhtemel bir kuş sürüsünün Kuzey Kıbrıs Türk Cumhuriyeti'nde konaklama ve yerel kanatlılara virüs bulaştırma ihtimaline karşı önlem alındığını'' ifade eden Vaiz, henüz böyle bir vakaya rastlanmadığını ve ihbar alınmadığını bildirdi. 
     Vaiz, bütün üretme çiftliklerinin uyarıldığını vurgulayarak, hem üreticilere, hem de çiftliklerde çalışan personele dikkatli olmaları çağrısında bulundu. Önlemler çerçevesinde, çiftlik personelinin çalışırken maske takması, eldiven kullanması ve iş giysisini eve götürmemesi gerektiğini belirten Vaiz, DSÖ'nün henüz kuş gribiyle ilgili aşı üretmediğini anımsattı. 
     KKTC Veteriner Dairesi Müdürü Kamil Aktolgalı da, KKTC'nin göçmen kuşların direkt hattı üzerinde bulunmadığını, ancak yine de göçmen kuşların ada üzerinden geçiş yaptığını belirtti. 
     Aktolgalı, buna rağmen adanın riskli bölge kapsamında olduğunu, daire olarak konuyla ilgili çalışmalara başladıklarını söyledi. Yaban kuşları olarak adlandırılan göçmen kuşların konaklayabileceği yerlerin bilindiğini belirten Aktolgalı, çalışmaların süreceğini ifade etti. 
     
</TEXT>
</DOC>
