<DOC>
<DOCNO> 395709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun18.html </URL>
<DATE> 2005/11/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bağdat'ta en azılı teröristleir barındıran merkez iddiası 
</HEADLINE>
<TEXT>

     Irak İçişleri Bakanı Beyan Bekir Solag, başkent Bağdat'ta kötü muamele yapıldığı rapor edilen bir merkezin ''en azılı teröristleri barındırdığını'' söyledi. 
     Solag, İçişleri Bakanlığı'nın önde gelen yetkilileriyle birlikte düzenlenen basın toplantısında, ''Bunların hepsi suçlu ve terörist. Aralarında Araplar da var. İşte nüfus cüzdanları ve pasaportları... Bunlar en azılı teröristler'' ifadesini kullandı. 
     Basına yabancıların pasaportlarını da gösteren Bakan, mahkumların hepsinin Sünni olmadığını, 66 sivilin öldüğü 4 saldırıdan sorumlu bir Şii liderinin de aralarında bulunduğunu söyledi. 
     Buradaki mahkumların hukuki prosedürlere uygun olarak tutuklandığını belirten Bakan, bu merkezin gizli olduğunu reddetti ve ''Burası resmen bilinen bir merkez, eskiden eski içişleri bakanının büroları vardı'' dedi ve bir hakimin bulunduğu merkezin Iraklı subayların idaresinde olduğunu söyledi. 
     Solag, buranın, Sünni yetkililerin iddia ettiği gibi Şii milis Bedr Tugayları'nın ya da İranlı ajanların idaresinde olmadığını kaydetti. 
     Irak güvenlik güçlerinin tutuklulara işkence yaptığının ortaya çıkmasının ardından, Irak İçişleri Bakan Yardımcısı Tümgeneral Hüseyin Kemal, hapishanelerin tek elden yönetilmesini istemişti. 
     
</TEXT>
</DOC>
