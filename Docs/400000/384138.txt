<DOC>
<DOCNO> 384138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun26.html </URL>
<DATE> 2005/10/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İspanyol basını Vatikan, Türkiye ile müzakereleri onaylamıyor 
</HEADLINE>
<TEXT>

     Türkiye'nin AB ile üyelik müzakerelerine başlamasının yankıları, İspanyol basınında bugün de geniş yer aldı. 
     Vatikan Papalık Konseyi Kültür Bölümü Başkanı Kardinal Paul Poupard, Türkiye'de ''Hıristiyanların ikinci sınıf vatandaş'' olduğunu iddia ederek müzakerelerin başlamasını eleştirdi. 
     Poupard'ın İtalyan La Repubblica gazetesine verdiği demeci, bugün büyüterek okuyucularına yansıtan İspanya'nın sağ görüşlü gazetesi La Razon, Vatikan'ın Türkiye'nin AB ile müzakerelere başlamasını doğru bulmadığını ileri sürdü. 
     Kardinal Poupard, ''Türkiye'nin çözmesi gereken çok fazla iç sorunu olduğunu'' belirterek, ''Din özgürlüğündeki eksiklik ve Hıristiyanların ikinci sınıf vatandaş gibi tanınması, gelecekte AB üyesi olacak bir ülke için saçmalık. Eğer müzakerelerde bu konularda da bir anlaşma olursa memnun olurum. Ama bu anlaşma çok somut olmalı ve sadece görünüşte olmamalı'' görüşünü savundu. 
     ''Türkiye ile Avrupa arasında çok az ortak nokta var'' diyen kardinal, AB'nin Türkiye'yi içine almasının ''büyük hata'' olacağını iddia etti. 
     Öte yandan El Pais gazetesi de, başta Fransız Cumhurbaşkanı Jacque Chirac'ın görüşleri olmak üzere AB'den gelen açıklamalara yer vererek, ''AB liderleri, Türkiye ile müzakerelere başlamayı heyecansız karşıladılar'' ifadesini başlığına çıkardı. 
     İspanyol gazetelerinin tümünde, Burak Delier adlı fotoğraf sanatçısının çektiği AB bayrağını çarşaf gibi sarmış kadının fotoğrafı kullanıldı. 
     
</TEXT>
</DOC>
