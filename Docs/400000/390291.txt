<DOC>
<DOCNO> 390291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/ekonomi/eko03.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Villepin'e, 'İstanbul'da Yaşama Sanatı' kitabı 
</HEADLINE>
<TEXT>


TÜSİAD Heyeti, görüştüğü Fransa Başbakanı Villepin'e, 'İstanbul'da Yaşama Sanatı' isimli kitabı hediye etti 

ÖZLEM BAY 

Fransa'da temaslarda bulunan Türk Sanayici ve İşadamları Derneği TÜSİAD heyeti, Başbakan Dominique de Villepin ve Dışişleri Bakanı Philippe Douste-Blazy ile biraraya geldi. Heyet, Fransız yetkililerine "Ekonomik işbirliği Türkiye - AB müzakere sürecinde verilen desteğe göre ilerler" mesajını verdi. 
Heyetin, Villepin'e, A. Haluk Dursun tarafından yazılan, 'İstanbul'da Yaşama Sanatı' isimli Fransızca bir de kitap verdiğini belirten TÜSİAD Brüksel Temsilcisi Dr. Bahadır Kaleağası, "Ertuğ Kocabıyık Yayınları tarafından Yüksek Mimar Ahmet Ertuğ ve Borusan Holding Yönetim Kurulu Başkanı Ahmet Kocabıyık'ın işbirliği ile hazırlanan, İstanbul ve Türkiye'yi tanıtan bir kitap da verdik. Bu yayınevi Osmanlı, Bizans, Roma ve Helenistik sanatını tanıtan yayımlarıyla tanınıyor" dedi. 
Kaleağası, Dışişleri Bakanı Philippe Douste-Blazy tarafından karşılanan heyetin temaslarının olumlu geçtiğini bildirdi. TÜSİAD Başkanı Ömer Sabancı'nın başkanlık ettiği heyete Başkan Yardımcısı Pekin Baran, Yönetim Kurulu Üyeleri Arzuhan Yalçındağ ve Ümit Boyner de eşlik ediyor. 

Destek koşulu 
TÜSİAD heyeti, Fransız yetkilileri ile görüşmesinde, Avrupa'nın ve özellikle Fransa'nın yaşadığı sorunları bildiklerini, Türkiye'nin de ekonomik açıdan çok verimli bir döneme girdiğini belirttiler. 
Heyetin Villepin'e verdiği bilgi notunda şu görüşler dile getirildi 
"Türkiye ve Fransa ekonomik ilişkileri, ticaret yatırım ve kamu ihaleleri gibi alanlarda muazzam bir gelişme potansiyeline sahiptir. Bunun değerlendirilmesi için en önemli zemin Türkiye-AB müzakere sürecinde sorun yaşanmaması ve hızla tam üyeliğe doğru ilerlenmesidir. Fransa, bu süreçte Türkiye'ye destek olursa ikili ekonomik ilişkiler doğal olarak olumlu ilerleyecektir." 


</TEXT>
</DOC>
