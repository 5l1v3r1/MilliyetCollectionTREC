<DOC>
<DOCNO> 361005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko12.html </URL>
<DATE> 2005/07/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
KİT'lere 3 yılda 9.1 milyar dolar yatırım yapıldı... 
</HEADLINE>
<TEXT>

     Hüseyin Tunçay AA 

Kamu 2006-2008 döneminde, özelleştirme kapsamındakiler dahil KİT'lerde toplam 12.4 milyar YTL bugünkü kurlarla yaklaşık 9.1 milyar dolar yatırım yapmayı hedefliyor. 
     Bu dönemde en büyük yatırımcı KİT, 2.6 milyar YTL ile TCDD olacak. 
     Yine aynı dönemde özelleştirmenin hızlanacağından hareketle, özelleşecek kuruluşlarının yapacağı yatırımlar için ayrılan kaynaklar, yıllar itibariyle azaltılıyor. 
     Devlet Planlama Teşkilatı DPT verilerine göre, özelleştirme kapsamındakiler hariç KİT'lerin cari fiyatlarla 2006 yılında 3 milyar 90 milyon, 2007 yılında 3 milyar 227 milyon, 2008 yılında ise 3 milyar 357 milyon YTL'lik yatırım yapması öngörülüyor. 
     Söz konusu dönemde en fazla yatırım TCDD'nin yapması bekleniyor. Bu kuruluşun 3 yıllık yatırım tutarının 2.6 milyar YTL olacağı hesaplanırken, TPAO'nun 1.2 milyar, Botaş'ın da 1 milyar 177 milyon yatırım gerçekleştirmesi bekleniyor. 
     En az yatırım yapacak kuruluşların ise 2 milyon YTL ile TEMSAN, 2.4 milyon YTL ile Türkiye Elektrik Ticaret ve Taahhüt A.Ş Genel Müdürlüğü, 3 milyon YTL ile de Devlet Malzeme Ofisi'nin olması bekleniyor. 
     
     ÖZELLEŞTİRMEDE YOL HARİTASI DA ÇIKTI 
     Özelleştirme kapsamındaki kuruluşların ise gelecek yıl 1 milyar 419 milyon, 2007 yılında 697 milyon, 2008 yılında ise 636 milyon YTL yatırım yapması hedefleniyor. 
     Bu kapsamda Petkim, Tüpraş ve Erdemir gibi kuruluşların bu yıl özelleştirileceğinden hareketle, 2006 yılı için ödenek ayrılmadı. 
     Gelecek yıl, TEDAŞ'ın özelleşeceği düşünülerek 2007 için ödenek verilmezken, TEKEL'in de 2007 içinde özelleşeceği varsayılarak 2008 yılında bu kuruluşa ödenek konmadı. 
     
     ÖZELLEŞTİRMEDE YATIRIM ÜÇTE İKİSİ THY'YE 
     Bu arada 3 yıllık dönemde, özelleştirme kapsamında yer alan kuruluşlar içinde en fazla yatırım yapacak kuruluş, Türk Hava Yolları THY olacak. THY'nin 3 yılda yapacağı yatırım 1.8 milyar YTL'yi bulacak. 
     Bir başka deyişle, 3 yıllık dönemde özelleştirme kapsamındaki kuruluşlara yapılacak yatırımın üçte ikisi THY'ye gidecek. 
     
</TEXT>
</DOC>
