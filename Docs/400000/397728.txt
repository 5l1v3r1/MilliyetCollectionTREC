<DOC>
<DOCNO> 397728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur23.html </URL>
<DATE> 2005/11/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Cinayeti oğlunun üzerine atmaya çalıştı 
</HEADLINE>
<TEXT>

     Konya’nın Hüyük İlçesi’nde, bir babanın, daha önce işlediği bir cinayet suçunu 14 yaşındaki oğlunun üzerine atmak istediği, mahkeme heyetinin yaptığı keşif sonucu ortaya çıktı. 
     Edinilen bilgiye göre, 2004 yılında, Konya’nın Hüyük İlçesi’nde, Ramazan Çiftlik’in 52 pompalı tüfekle öldürülmesi olayının cinayet zanlısı olarak, baba Hürrem Ç. 41 ve oğlu A.Ç. 14 tutuklanmıştı. 
     Daha sonra mahkemeye çıkarılan baba Hürrem Ç, ifadesinde, cinayeti oğlu A.Ç’nin işlediğini belirtmiş, oğlu A.Ç. de babasının kendisine yüklediği suçu kabul etmişti. 
     Seydişehir Ağır Ceza Mahkemesi’ndeki davanın karar duruşmasında, mahkeme heyeti, A.Ç’nin, yaşının küçük olması nedeniyle daha az ceza alıp kurtulacağı düşüncesiyle, babasının zorlaması sonucu bilerek suçu üstlendiğinden şüphelenilerek cinayetin işlendiği yerde keşif yaptırıldığını açıkladı. 
     Mahkeme heyeti, keşif sırasında, cinayeti üstlenen A.Ç’ye pompalı tüfeği verilerek cinayeti nasıl işlediğini göstermesinin istendiğini, A.Ç’nin keşif sırasındaki ifadelerinin çelişkili olduğu, otopsi raporlarıyla da önemli farklılıklar ortaya çıktığını belirterek, cinayeti bir başkasının işlediği kanaatine varıldığını bildirdi. 
     Mahkeme heyeti, baba Hürrem Ç’yi son kez dinledikten sonra oğul A.Ç’nin beraatine karar verdi, Hürrem Ç’yi ise 18 yıl hapis cezasına çarptırdı. 
     
</TEXT>
</DOC>
