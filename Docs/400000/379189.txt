<DOC>
<DOCNO> 379189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun08.html </URL>
<DATE> 2005/09/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Afganistan'da seçim arifesinde şiddet 
</HEADLINE>
<TEXT>

     Afganistan’da seçim arifesinde Taliban militanlarının bir polis devriyesine pusu kurmaları sonucu çıkan çatışmada 7 militan öldü. 
     Şarisefer bölgesi yetkilileri, Kabil-Kandahar yolunda devriye gezen polis otomobiline militanların roket attığını, ancak içindeki polislerin yanan otomobilden kaçmayı başardığını söylediler. 
     Zabil’de dün gece meydana gelen olayla ilgili bilgi veren bölge polis şefi de, pusu kurulan polislerin karşı saldırısında 7 Taliban militanının öldüğünü, polislerden yara alan olmadığını bildirdi. 
     Pusuya katılan 7 militanınsa kaçtığı belirtildi. 
     Taliban’ın sözcülüğünü yapan Molla Latif Hekimi, dün Afgan halkına seçimlere katılmaması çağrısında bulunmuş, ancak Taliban militanlarının sandığa giden vatandaşlara saldırmayacaklarını söylemişti. Hekimi, sadece ABD öncülüğündeki koalisyon güçlerinin bulunduğu bölgelerde saldırı düzenleyeceklerini belirtmişti. 
     Seçimlerde, 100 bin kadar asker güvenliği sağlamak için görev yapacak. 
     
</TEXT>
</DOC>
