<DOC>
<DOCNO> 373792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko29.html </URL>
<DATE> 2005/08/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tüzmen Altyapısı yetersiz gümrük kapısı kalmayacak 
</HEADLINE>
<TEXT>

     Devlet Bakanı Kürşad Tüzmen, ''Temmuz'da ihracat artış hızındaki azalma ihracatın tekrar gözden geçirilmesi için yararlı olmuştur. Çünkü burada girdi maliyetlerinin artık ihracatı ne kadar zorladığı ortaya çıkıyor'' Ankara Gümrük Muhafaza Başmüdürlüğü'ne bağlı Esenboğa Gümrük Binası'nın açılışı Devlet Bakanı Kürşad Tüzmen'in de katıldığı bir törenle açıldı. 
     Törende konuşan Devlet Bakanı Kürşad Tüzmen, geçtiğimiz 2.5 sene içerisinde gümrüklerde ''fiziki, yasal ve beşeri'' açıdan sessiz sedasız bir değişimin yaşandığını söyledi. Fiziki değişimin sonucunda Esenboğa Gümrük Binası'nın ortaya çıktığını anlatan Tüzmen, ''Burada senelerce Ankara'ya, Esenboğa'ya ve Türkiye'ye yakışmayan gümrük binaları vardı. Ankara Gümrük Muhafaza Başmüdürlüğü'nün bu binasının hizmete girmesinden ayrı bir memnuniyet duyuyorum'' dedi. 
     Anadolu'nun her tarafındaki gümrüklerinde altyapı, üstyapı ve diğer düzenlemelerin yapılmaya devam edeceğini ifade eden Tüzmen, bütçe imkanları çerçevesinde gümrük teşkilatını dış ticaret hacmine yakışır bir biçime getireceklerini bildirdi. 
     Tüzmen, ''Gümrük idarelerimiz önümüzdeki 1-2 yıl içerisinde bu değişimin tamamlandığı bir döneme girecek. Artık altyapısı yetersiz gümrük kapısı, gümrük binası veya laboratuvarı kalmayacak'' dedi. Gümrük binaları, kapıları ve laboratuvarlarının modernizasyonu yanında, internet gümrükçülüğüne doğru da hızla yaklaştıklarını belirten Tüzmen, bugün ihracat beyannamelerinin yüzde 96'sının, ithalat beyannamelerinin ise yüzde 67'sinin gümrüklerde ilk 24 saat içerisinde bitirildiği bir performansın sağlandığını kaydetti. 
     Bu gelişmelerle yetinmediklerini ifade eden Tüzmen, ''e-belge'' ve ''tek pencere'' sisteminin geliştirilmesinin de dış ticaret işlemlerine yeni bir çığır açacağına inandığını söyledi. 
     Gümrük Müsteşar Vekili Cihat Ancın da konuşmasında, gümrük idarelerinin en önemli sorunlarından birinin altyapı eksikliği olduğunu belirterek, bu konu üzerinde hassasiyetle çalışmaya devam ettiklerini bildirdi. 
     Ankara Gümrük Muhafaza Başmüdür Vekili Muzaffer Uygar ise Esenboğa Gümrük Binası'nın 1.950 metrekare kapalı alan, 900 metrekare otopark, 5 bin metrekare de bahçeden oluşan modern bir bina olduğunu söyledi. 
     
     İHRACATTAKİ ARTIŞ 

     Törenin ardından gazetecilerin sorularını yanıtlayan Devlet Bakanı, ''Temmuz ihracat hızında önemli bir azalma olmuştu. Bu ayın öncü verileri Temmuz krizinin aşıldığını gösteriyor mu '' şeklindeki bir soru üzerine, bu ayın ilk 26 gününde ihracatta 23.1 oranında bir artış olduğunu bildirdi. 
     İhracatın 20 günlük, 1 aylık verilere göre değerlendirilmesinin çok sağlıklı olmadığına da işaret eden Tüzmen, genel trenddeki iniş çıkışlara bakmak gerektiğini söyledi. 
     Temmuz ayında ihracat artış hızında yaşanan gerilemenin ihracatın tekrar gözden geçirilmesi için çok yararlı olduğunu belirten Tüzmen, ''Çünkü burada girdi maliyetlerinin ihracatı ne kadar zorladığı ortaya çıkıyor'' diye konuştu. 
     
     TEKSTİL VE KONFEKSİYON İHRACATINDA ARTIŞ 

     Uzakdoğu'dan gelen mallarla ilgili olarak Dış Ticaret Müsteşarlığı, sivil toplum örgütleri ve ihracatçı birliklerinin çalışmaları sonucunda İstanbul Deklarasyonu çalışmasının ortaya çıktığını anlatan Tüzmen, daha sonra bu çalışmaya 52 ülkenin imza attığını söyledi. 
     Bu kadar çok ülkenin katıldığı bir deklarasyonun Avrupa Birliği ve ABD'de de ses getirdiğini anlatan Tüzmen, bunun sonucunda kota uygulaması başladığını, Türkiye'nin de tekstil ve konfeksiyon ihracatını arttığını bildirdi. 
     Tüzmen, konuyla ilgili şu bilgileri verdi 
     ''Size o dönem söylemiştim özellikle Ağustos'un 2. yarısında sonra yapılan çalışmalar etkisini gösterecek ve yılın son çeyreğinde tekstil ve konfeksiyon da ihracat artışı gözleyebileceğiz diye... Şimdi Ağustos ayının ilk 26 günündeki rakamlara baktığımız zaman onu görüyoruz. 1-26 Ağustos 2005 tarihleri arasında geçen yılın aynı dönemine göre tekstilde yaklaşık yüzde 19.2, konfeksiyonda da yaklaşık yüzde 19'luk bir ihracat artışını görüyoruz.'' Bir gazetecinin ''Belçika ve Fransa havayollarıyla ilgili bazı önlemler alıyor. Fransa bugün bir kara liste açıklayacak, bu kara listede özel bir Türk uçuş firmasının da olduğu söyleniyor. Bu tür bir yasak Türkiye'nin dış ticaretini olumsuz etkiler mi '' şeklindeki soru üzerine Tüzmen, daha önce benzer sıkıntıların yaşandığını ve aşıldığını, Ulaştırma Bakanlığı'nın da konuyla ilgili gerekli çalışmaları yaptığını söyledi. 
     
     GÜMRÜKLERDE KAÇAKÇILIK 

     Bir basın mensubunun, ''Gümrüklerde en çok hangi alanlarda kaçakçılık olayları görülüyor'' şeklindeki sorusu üzerine Tüzmen, akaryakıt miktar olarak yüksek olunca parasal rakamın da büyük olduğunu, ama yükte hafif pahada ağır olarak adlandırılan uyuşturucu kaçakçılığının dikkat çekici olduğunu söyledi. 
     Tüzmen, konuyla ilgili şunları söyledi 
     ''Dış ticaretimiz ve transitle beraber üzerinden yılda 300 milyar doların geçtiği bir Türkiye'de gümrük idarelerinin çok dikkatli hareket etmeleri gerekiyor. Bir diğer kaçakçılık olayı da yavaş yavaş nükleer parçalar... Nükleerle ilgili olarak çeşitli cihazlar, bunlar da son derece sofistike çalışma içeren konular. Bu konuda da ağırlıklarımızı verdik, bu yakalamalarımız bu alanlarda devam ediyor. Sigara ve çay da sıkça yakaladığımız ürünler arasında.'' 

     
</TEXT>
</DOC>
