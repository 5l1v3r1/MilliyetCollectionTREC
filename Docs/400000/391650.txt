<DOC>
<DOCNO> 391650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/gunes.html </URL>
<DATE> 2005/11/02/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Fed'in başında artık Ben Bernanke var 
</HEADLINE>
<TEXT>


Ben Bernanke'nin Alan Greenspan'in yerine en güçlü aday olduğunu 13 Ekim tarihli yazımızda belirtmiştik. Haklı çıktık ve Başkan Bush, Bernanke'yi ABD Merkez Bankası Federal Reserve'ün başına aday gösterdi. Önce Senato'da onaylanacak ve Ben Bernanke şubat ayından sonra göreve başlayacak. 
Bernanke'yi tanımakta yarar var. Dünyanın en önemli para birimi dolara bundan böyle o yön verecek. Onun, özellikle ABD ekonomisinin içinde bulunduğu durum hakkındaki düşünceleri izleyeceği politikayı da etkileyecek. Neden tercih edildiği ise, ayrıca önemli. 
Bernanke Princeton'lı bir akademisyen. Kaldı ki, Merkez Bankalarının başına genellikle akademik formasyonu olan kişiler yeğlenir. Çünkü günümüzde işler gayet teknik bir hale geldi. Bernanke'nin 2002 yılına dek ABD Merkez Bankası yönetiminde görev yaptıktan sonra Beyaz Saray'ın Ekonomik Danışmanlar Konseyi'nin başına geldi. Kısacası, Bernanke akademik dünyanın ötesinde kamu görevlerinde bulunmuş biri. 
Basında ABD'de izlenen para politikasında temel değişiklikler olmayacağı yazılıyor. Doğru. ABD'de artan enflasyonist baskı karşısında para politikasının zembereğinin sıkılmasından başka çare yok. Kim gelse aynı şeyi yapacak. Üstelik piyasalara büyük değişiklikler olacak izlenimi vermek doğru değil dalgalanmalara neden olabilir. 
Bernanke rasyonel beklentiler ekolünün önemli takipçilerinden. Yazdığı Para Teorisi kitabından bu çok açık görülüyor. Bu ekole göre, enflasyon beklentilerden kaynaklanıyor. Bunu önlemenin yolu da enflasyon hedeflemesi. Ancak ABD'de anti-enflasyonist politika 11 Eylül'ün getirdiği durgunluk nedeniyle gevşetilmiş durumda. 
Oysa Bernanke enflasyonist beklentilerin geliştiği bir dönemde başkanlığa geliyor. Dolayısıyla ABD'de bundan böyle açık enflasyon hedeflemesinin uygulanmasını beklemek doğru olur. 
Önümüzdeki dönem ABD'de izlenecek maliye politikası da son derece önemli. Malum, ABD'de ikiz açıklar dediğimiz kamu ve dış açık beraberce hareket ediyor. Üstelik yakın gelecekte de pek daralmayacak görünüyor. Ancak Bernanke'ye göre cari açıklar kamu açığından çok, küresel tasarruf bolluğundan kaynaklanıyor. ABD'ye giren inanılmaz sermaye akımları doları güçlendiriyor ve bu da cari açığa neden oluyor. Bu durumda da pek yapılabilecek bir şey yok. Hele faizler arttıkça bu sermaye akımları daha da artacak ve cari açık daha da büyüyecek. 
Gelelim Bernanke'nin tercih edilme nedenlerine. Colombiya Üniveristesi profesörü Glenn Hubbard hiçbir zaman güçlü bir aday olmadı. Zaten Fed Reserve tecrübesi yoktu. Donald Kohn ise Fed Reserve Kurulu'nda yer alsa da, hep Greenspan'in gölgesinde kalmıştı ve Beyaz Saray'a uzaktı. 
Profesör Martin Feldstein'in elbette ciddiye alınması gerekirdi. Ancak artık onun dönemini kapandı. Kısacası, Bernanke rakiplerine göre üstündü. Kaldı ki, Bernanke Beyaz Saray'a ve Cumhuriyetçilere daha yakındı. 





</TEXT>
</DOC>
