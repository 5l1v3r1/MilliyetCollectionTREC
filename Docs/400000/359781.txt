<DOC>
<DOCNO> 359781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo10.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karatede olimpik şok 
</HEADLINE>
<TEXT>


2012 Londra Olimpiyatı'na girebilmek için mücadele eden karatenin seçimi yedi oyla kaybetmesi, federasyon ve milli sporcularımızda büyük hayal kırıklığı yarattı 


Olimpik olmak için uzun yıllardır uğraş veren karatenin, 2012 Londra için yapılan oylamada 3'te 2 çoğunluğu kılpayı kaçırması, bu sporda olimpiyat madalyaları hedefleyen karate camiasında büyük hayal kırıklığı yarattı. 
Federasyon Başkanı Dinçer Türkmen, Singapur'daki oylamadan mutlu haber beklerken şok yaşadıklarını belirterek, "Karate olarak biz olimpiyatlara kenetlenmiştik. Oyunlara gireceğine kesin gözüyle bakıyordum ama olmadı. Altyapıda hazırlıklarımıza başlamıştık. 2012'ye 14 sporcuyla katılmayı ve isimlerin yarıdan fazlasıyla madalya almayı planlamıştık. Karate, Türk sporunda halter, güreş gibi olimpiyatta madalya garantisi olan bir spor dalı olarak görülecekti. Muhtemel madalyalardan olduk" diye konuştu. 
Akdeniz Oyunları'nda bir altın, bir gümüş alan Dünya ve Avrupa şampiyonu karateci Yıldız Aras da olimpiyat göremeden spor hayatına son verecek olmanın üzüntüsünü yaşadığını söyledi. Aras, "Bu işin kriterini anlayamadım. Karate çok yaygın, popüler ve köklü bir spor. Bizim neyimiz eksik, anlayamadım. Alamadığım bir olimpiyat madalyası vardı. Şimdi en büyük hayalim sona erdi" dedi. Dünya şampiyonu Haldun Alagaş da karateden esinlenen tekvandonun oyunlarda yer alırken karatenin girememesini yadırgadığını belirterek, "Bu karar, genç karatecileri olumsuz etkileyecek" diye konuştu. 


</TEXT>
</DOC>
