<DOC>
<DOCNO> 366014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun05.html </URL>
<DATE> 2005/08/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
S.Arabistan Kralı Fahd öldü 
</HEADLINE>
<TEXT>

     Suudi Arabistan Kralı Fahd, tedavi gördüğü hastanede öldü. 
     Uzun süredir rahatsız olan Suudi Kralı'nın 83 ölüm haberi, hastane ve diplomatik kaynaklara dayanarak, devlet televizyonu tarafından yayın kesilerek duyuruldu. 
     Tahta 1982 yılında çıkan Kral Fahd, 1995 yılında felç geçirmişti. Kral Fahd'ın 1995'deki rahatsızlığından bu yana Suudi Arabistan'ın fiili hükümdarlığını Veliaht Prens Abdullah yürütüyordu. 
     
     YENİ KRAL PRENS ABDULLAH 

     Kral Fahd’ın yerine, görevi 10 yıldır vekaleten yürüten Veliaht Prens Abdullah yeni kral oldu. 
     Suudi devlet televizyonu, bu sabah ölen Kral Fahd’ın yerine Veliaht Prens Abdullah’ın yeni kral olduğunu duyurdu. 
     Devlet televizyonunun bildirdiğine göre, Kral Fahd’ın danışmanı, kimi kaynağa göre yaşı 82, kimi kaynağa göre 84 olan Kral Fahd’ın ölümü için, "Allah’ın takdiri" dedi. 
     AP ajansına demeç veren hastane yönetiminden bir hekim, Kral Fahd’ın sağlığının son günlerde iyice kötüleştiğini söyledi. 
     Devlet televizyonu, "Mekke-i Mükerreme ile Mescid-i Nebi’nin mukaddes hamisinin vefatından derin teessür duyulduğunu" bildirdi. 
     
     ARAP BİRLİĞİ ZİRVESİ ERTELENDİ 

     Bu arada, Mısır Cumhurbaşkanı Hüsnü Mübarek'in çağrısıyla çarşamba günü Şarm El Şeyh'te toplanacak Arap Birliği olağanüstü zirvesi, Kral Fahd'ın ölümü nedeniyle ertelendi. 
     Arap Birliği Genel Sekreterliği'nden Hisam Yusuf, zirvenin birkaç gün ertelendiğini, ne zaman yapılacağının daha sonra açıklanacağını söyledi. 
     Uzun süredir rahatsız olan Kral Fahd, Riyad'daki ihtisas hastanesinde, hastane kaynaklarına göre sabah 06 00 civarında hayatını kaybetti. 
     
     CENAZE TÖRENİ YARIN 

     Suudi Arabistan Kralı Fahd'ın cenaze töreninin yarın yapılacağı bildirildi. 
     Reuters ajansının haberine göre, bir Suudi yetkili, yabancı konukların da katılabilmesine olanak sağlamak amacıyla cenaze töreninin yarın olacağını söyledi. Yetkili, törenin ayrıntılarına ilişkin bilgi vermedi. 
     

     
</TEXT>
</DOC>
