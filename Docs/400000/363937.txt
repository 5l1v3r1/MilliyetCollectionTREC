<DOC>
<DOCNO> 363937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/dunya/adun.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzgünüz ama kafadan vururuz 
</HEADLINE>
<TEXT>


Londra'da polisin öldürdüğü şüphelinin masum olduğunun ortaya çıkmasından sonra Polis Şefi Blair, 'Bu bir trajedi, ama mantıksız bir eylem değil. Polis, gerektiğinde şüphelileri kafalarından vurabilir' dedi 

Nevsal Elevli 


İngiltere'nin başkenti Londra'da, polisin geçen cuma günü intihar eylemcisi olduğu kuşkusuyla Stockwell istasyonunda vurduğu kişinin, terörist değil, 27 yaşında Brezilyalı bir elektrik teknisyeni olduğunun anlaşılması ülkede büyük bir tartışma yaratırken, İngiliz polisi, gerek duyulması halinde şüphelilerin yine kafalarına ateş edilerek vurulacağını açıkladı. 
Brezilyalı Jean - Charles de Menezes'in öldürülmesinde tüm sorumluluğun İngiliz polisinde olduğunu kabul eden Londra Metropolitan Polis Şefi Sir Ian Blair, "Bu bir trajedidir. Metropolitan Polisi bu olayda tüm sorumluluğu üstleniyor. Aileye ise ancak derin üzüntülerimi sunabilirim" dedi. Sky News televizyon kanalına konuşan Blair, masum Menezes'in vurulmasını, "mantıksız bir eylem değildi" diye açıkladı ve bu olaya rağmen İngiliz polisinin gerek duyulması halinde şüphelileri kafalarına ateş ederek vurabileceğini söyledi. 

Başa çıkmanın tek yolu 
Blair, Sky News muhabirinin, "Bu gibi durumlarda polisin öldürmek amacıyla vurma yetkisine sahip olup olmadığına " ilişkin sorusuna, "Öyle olmak zorunda. Çünkü bombaları yerleştirmiş olabileceği göğsüne ateş etmenin bir anlamı yok" yanıtını verdi. Blair, "Başka bir yere ateş etmenin bir anlamı yok. Çünkü eğer düşseler bile bombaları patlatabilirler. Bu uygulama, Sri Lanka dahil diğer ülkelerin tecrübelerinden alındı. Bu durumla başa çıkmanın tek yolu kafaya ateş etmektir" dedi. 
"Bu polisin politikası değil, ulusal politikadır" diyen Blair, "Bu politikanın doğruluğu konusunda çok rahatız, ancak tabii ki fantastik bir şekilde zor zamanlar da olacaktır" dedi. 
Bu arada, Menezes'in kuzeni Alex Pererira, kuzeninin başına gelenlere inanamadığını belirtirken, "Polisin onu vurması için hiçbir sebep yoktu. Kendisini en iyi şekilde ifade edecek düzeyde İngilizcesi vardı. Sorulacak her türlü soruya yanıt verebilecek kadar açık meşru hayatı vardı. Olanlara inanamıyorum" dedi. 

Basın Masumu öldürdüler 

Polisin yaptığı büyük hata, İngiliz basınına da büyük bir şaşkınlık ve tepki içeren başlıklarla yansıdı. The Observer gazetesi, vurulan kişinin "masum bir genç" olduğuna dikkat çekerken, Mail on Sunday gazetesi, "Masumu öldürdüler" başlığını kullandı. Sunday Telegraph gazetesi, polisin "korkunç hatasını kabul etmek zorunda kaldığını" belirten başlıkla ve "metroda öldürülen kişi terörist değildi" spotuyla yayımladı. Independent gazetesi ise, "Dehşet üzerine dehşet ekleniyor, polis yanlış kişiyi vurduğunu açıkladı" başlığını kullandı. 


</TEXT>
</DOC>
