<DOC>
<DOCNO> 386689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy07.html </URL>
<DATE> 2005/10/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Muhalefete göre Erdoğan şüpheleri artırdı 
</HEADLINE>
<TEXT>

     Başbakan Recep Tayyip Erdoğan’ın, Sakal-ı Şerif’in havaalanına getirilmesi konusunda günler süren suskunluğunu bozması muhalefeti tatmin etmedi. 
     DYP Genel Başkan Yardımcısı Saffet Arıkan Bedük, ANKA’nın soruları üzerine "Geçikmiş bir açıklama. Milleti tatmin edecek bir cevap değildir" dedi. 
     Halkın hassasiyet gösterdiği konularda çıkan haberlerin ciddiye alınmamasının çok yanlış olduğuna işaret eden Bedük, halkın hassasiyetleri ile ilgili konularda açıklamalar getirmenin siyasetçi ve yöneticilerin görevi olduğunu vurguladı. Bedük, şöyle dedi 
     "Geciken açıklamalar anlamını kaybettiği gibi kamuoyu vicdanında da yerini ve cevabını bulamayacağı muhakkaktır. 
     Bu konu saygının hudutlarını aşan emsali görülmemiş bir uygulamadır. Bu uygulamayı vicdanlar kabul etmemiştir, halk tasvip etmemiştir. Bu tepkiyi ortadan kaldırmak kolay kolay mümkün olmayacaktır. Sadece densizlik olarak ifade edilmesi yetmez neden götürüldüğünün açıklanması muhakkaktır tatmin edici derecede cevap değildir." MHP Genel Başkan Yardımcısı Mehmet Şandır ise Sakal-ı Şerif’in böyle taşınmış olmasının ciddi bir talihsizlik olduğunu söyledi. 
     Şandır, "Kültür ve Turizm Bakanı Atilla Koç’un şahsı ile ilgili olmadığı anlaşılıyor. Ama gazete sutunlarına kadar yansıyan dedikoduları inandırıcı bir üslupla ortadan kaldırmak gerekiyor. Sayın Başbakan dünkü beyanı ile şüpheleri artırtıştır" dedi. 
     Erdoğan’ın üslubunu kınadıklarını ifade eden Şandır, şöyle devam etti 
     "MHP olarak Sayın Başbakan’ı açıklama yapmaya davet ettik. Çünkü ortada söylenen doğru veya yanlış birçok dedikodular, hususlar ifade ediliyor. Bunların oluşturduğu belirsizlik Türkiye Cumhuriyeti Devleti Başbakanlığını yük altında bırakıyor. 
     Sayın Başbakan’ın çıkıp hiç bir komplekse kapılmadan ’böyle bir şey yok, meselenin aslı şudur’ diye düzgün cümlelerle ifade etmesi lazım. Sanki suç üstü yakalanmış gibi sokak ağzı ile yakışıksız cümlelerle ve kimi muhatap aldığı belli olmayan suçlamalar yapıyor. Böyle bir üslup kendisine de Türk siyasi hayatına da. Türkiye Cumhuriyeti Devleti’ne de zarar vermektedir." 
     
</TEXT>
</DOC>
