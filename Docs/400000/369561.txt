<DOC>
<DOCNO> 369561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur06.html </URL>
<DATE> 2005/08/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Alanya'da iki patlama 
</HEADLINE>
<TEXT>

     Sefa KARACAN - Mehmet ÇELİK DHA 

      ANTALYA'nın Alanya İlçe Merkezi ve Oba Beldesi'nde bu akşam art arda 2 patlama meydana geldi. Patlamalarda bir kişi hafif yaralandı. 
     İlk patlama, saat 20.45 sıralarında Alanya Çimen Oteli karşısında meydana geldi. Belediyenin temizlik işçileri, otel karşısındaki çöp koyteynırını kamyona boşaltmak isterken, aniden bir patlama oldu. Patlamanın etkisiyle savrulan 2 işçiden biri hafif şekilde yaralandı. Yaralı işçi, olay yerine gelen ambulansla Alanya Devlet Hastanesi'ne götürüldü. İsmi henüz belirlenemeyen işçinin durumunun iyi olduğu bildirildi. 
     İkinci patlama ise saat 20.55 sıralarında Alanya'nın Oba Beldesi'nde Taksim International Otel önünde meydana geldi. Yine bir çöp konteynırında meydana gelen patlama, çevrede paniğe neden oldu. Polis olay yerini güvenlik çemberine aldı. 
     Her 2 patlamanın da nedeni konusunda henüz bir açıklama yapılmadı. 
     
</TEXT>
</DOC>
