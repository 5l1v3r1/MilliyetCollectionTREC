<DOC>
<DOCNO> 392624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur27.html </URL>
<DATE> 2005/11/06/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Anne özlemi intihara sürükledi 
</HEADLINE>
<TEXT>

     Adana'da, yurtta kalan iki kız çocuğu, aileleri kendilerini bayramda aramadıkları için intihara teşebbüs ettikleri gerekçesiyle ilaç içtiklerini söyleyince hastaneye kaldırıldı. 
     Çocukların intihar teşebbüsünü şüpheli gören doktorlar, acil serviste muayene edilerek gözlem altına alınan ve serum takılan çocukların midelerini yıkama gereği duymadıklarını, Malatya'daki olaylardan etkilenip ilgi çekmek için böyle bir yola başvurmuş olabileceklerini bildirdiler. 
     AA muhabirinin edindiği bilgiye göre, Sosyal Hizmetler ve Çocuk Esirgeme Kurumu'na SHÇEK bağlı Çocuk Sitesi'nde kalan G.A. 14 ve K.A. 15 , yurt görevlilerine ''Ailelerimiz bizi bayramda aramadı, ilaç içtik'' ihbarında bulununca Adana Numune Hastanesi'ne kaldırıldı. 
     Son günlerde Malatya'daki çocuk yurdunda yaşanan olayların basında çok sık yer almasının çocukları etkilemiş olabileceğini ifade eden doktorlar, ''Oradaki çocuklara çok ilgi gösterildi. Bu çocuklar da aynı ilgiyi görme arzusu taşımış olabilirler. Çocukları bir süre daha gözlem altında tutulduktan sora taburcu edeceğiz'' dediler. 
     Olayı duyunca hastaneye gelen Çocuk Sitesi Müdürü Kamil Ünlü, AA muhabirine yaptığı açıklamada, G.A. ve K.A'nın yurtla hiçbir problemleri olmadığını, her zaman neşeli ve esprili tavırlarıyla dikkati çektiklerini söyledi. 
     Çocuklara nasihatte bulunan Ünlü, ''Her iki çocuğun da ailesi var. Aileleri, özellikle de anneleri kendilerini aramadığı için ilaç içtiklerini iddia ediyorlar. Ancak tavırları gayet neşeli ve psikolojik sorunları yok gibi görünüyor. Olayı duyunca çok telaşlandık ancak sağlık durumlarının iyi olması bizi sevindirdi'' dedi. 
     İki kız çocuğunun birbirleriyle çok iyi arkadaş oldukları ve aynı ilköğretim okulunda öğrenim gördükleri bildirildi. 
     İntihar etmek istediklerini ileri süren çocukların, olayı duyunca kendilerini görmek için hastaneye gelen yurttaki arkadaşlarıyla sürekli şakalaştıkları, gazetecilere poz verdikleri gözlendi. 
     
</TEXT>
</DOC>
