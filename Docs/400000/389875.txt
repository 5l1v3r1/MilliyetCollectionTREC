<DOC>
<DOCNO> 389875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo20.html </URL>
<DATE> 2005/10/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Özhan Canaydın'dan sert açıklamalar... 
</HEADLINE>
<TEXT>

     Galatasaray Kulübü Başkanı Özhan Canaydın, sporda bir terör ortamı yaratılmak istendiğini ifade etti. 
     Mecidiyeköy'deki Galatasaray Binası'nda bir basın toplantısı düzenleyen Canaydın, yaşananlarla ilgili isim vermeden Tahkim Kurulu'nda yaşanan olaylar nedeniyle sert ifadeler kullandı. 
     Sözlerine, "Tahkim Kurulu'ndaki son dönemde yaşanan gelişmeleri hepiniz biliyorsunuz" diye başlayan Canaydın, şöyle devam etti 
     "Olayın vahameti yapılan açıklamalarla daha ağırlaşmaktadır. Dün yayınlanan bir gazetede konunun muhatabı olan bir üst yönetici, 'Tahkim değişecek, Futbol Federasyonu şimdilik kalabilir' diyor, bunun anlamı nedir Bu ülkede herkes, her kulüp, her insan haddini bilmelidir. Spor kurumlarının üyelerinin ne zaman ve nasıl değişeceğine kim karar veriyor Bu ülkede yasalara uymamanın cezası yok da, ödülü mü var Bu gücü nereden alıyorlar Soruyorum, gücü yetenin iktidar olduğu bir spor düzeni mi Yoksa adaletin ve eşitliğin olduğu bir düzen mi Sporun nihai karar organı Tahkim Kurulu'nun adeta baskın ve tehditlerle istifaya zorlanması sporumuzdaki bütün dengeleri bozmuştur. Bunu yapanlar sonucuna katlanacaktır. Sporda bir terör ortamı yaratılmak isteniyor. Yaratılan bu ortam sporcular, hakemler dahil herkesi etkisi altına almıştır." Geçtiğimiz hafta sonunda Ali Sami Yen Stadı'nda yaşananların bir de bu gözle değerlendirilmesini isteyen başkan Canaydın, "Futbolcularımızın, taraftarlarımızın, hakemlerimizin nasıl bir ruh haline sokulduğunu açıkça görün. Hepinize soruyorum, gerçek suçlu Hasan Şaş mıdır Yoksa bu futbolcumuzu bu ruh haline getiren bu ortam mıdır Tüm bu yaşananlar sahada oynanan oyunu etkilemektedir" dedi. 
     
     "ARTIK YETER" 

     "Artık yeter. Türkiye'de sporun dengesinin daha fazla bozulmasına izin vermeyeceğiz" ifadelerini kullanan Özhan Canaydın, artık bu tür olayların peşini bırakmayacaklarını ve asla sessiz kalmayacaklarını dile getirdi. 
     Canaydın, şunları söyledi 
     "Bugüne kadar biz Türkiye'de kuralların, yasaların işlediğini varsayarak hareket ettik. Herkese çağrı yaptık. Kurallar olsun, hepimiz uyalım. Kuralsızlığının da cezasını hep birlikte çekelim. Taraftara ve tüm spor kamuoyuna da bu davranışlarımızla örnek olalım istedik. Bu tavrımız bilin ki güçsüzlüğümüzden değil, yasalara olan saygımızdandı. 
     Ama biz sustukça başkaları meydanı boş buluyor, istediğini yaptırabileceğini zannediyor. Kurumların bu olaylara göz yummasına hayret ediyorum. Eğer kuralsızlık ilke olduysa, söylesinler bilelim. 
     Galatasaray olarak bugüne kadar gösterdiğimiz sağduyulu, kurallara saygılı politikamızı sorgulamaya karar verdik." 
     
     YETKİLİLERE ÇAĞRI 

     Yetkililere çok ciddi ve hayati bir çağrıda bulunduğunu vurgulayan Canaydın, "Ne demektir toplantı basmak Tahkim Kurulu'nu, sporun nihai karar organını değiştirmeye cüret etmek Hukukçuları, üyeleri baskılarla yıldırmak, hakaret etmek" dedi. 
     Başkan Canaydın, şöyle devam etti 
     "Burası dağ başı değildir. Bu çifte standartlarla, kayırmacılıkla Türk sporu hiçbir yere varamayacak. Kurallar adam gibi, gereğince uygulanmalıdır. Bu tür gayri yasal, gayri ahlaki yöntemlerle sadece Türk sporunu geriye götürürsünüz, ileriye değil. Kaos yaratırsınız, anarşi yaratırsınız ve bu taraftara sirayet eder. Haksızlıkların, çifte standartların ülkemizde sporu seven genç beyinlerde nasıl sonuçlar yaratacağını hesaba katmanız gerekir." 
     
     FENERBAHÇE'YE TAŞ 

     Konuşmasının sonunda ilginç bir cümle kuran Canaydın, Fenerbahçe'ye taş atarak, "Legal olmayan başarılar kalıcı değildir. Tüm yetkilileri bir kez daha göreve davet ediyorum" ifadesini kullandı. 
     Canaydın, metinden okuduğu konuşmasını bitirdikten sonra çok sayıda basın mensubunun izlediği toplantıda, soru kabul etmezken, "Haftaya genel anlamda ve Galatasaray'ın üstüne oynanan oyunlar anlamında bir toplantı düzenleyeceğim" diyerek konuşmasını bitirdi. 
     
     GALATASARAY'DA KONUŞMA YASAĞI 

     Galatasaray Kulübü Yönetim Kurulu, yönetici ve futbolcularına medyaya konuşma yasağı getirdi. 
     Yönetim kurulunun son toplantısında alınan karar gereğince, kulübün futbol şubesi çerçevesinde Teknik Direktör Eric Gerets dışında, tüm canlı bağlantı, özel röportaj, telefonla yayına katılım, maç sonrası kısa değerlendirmeler ve benzeri iletişim şekillerinin durdurulduğu belirtildi. 
     Yönetim tarafından alınan kararın 30 Kasım'a dek geçerli olacağı ve bu nedenle belirtilen süre içinde futbolcu ve yöneticilere röportaj talebinde bulunulmaması istendi. 

     
</TEXT>
</DOC>
