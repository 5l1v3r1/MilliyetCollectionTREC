<DOC>
<DOCNO> 389299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur06.html </URL>
<DATE> 2005/10/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kızıltepe davasında yine olay çıktı 12 gözaltı 
</HEADLINE>
<TEXT>

     
     ESKİŞEHİR, DHA 

     
MARDİN’in Kızıltepe İlçesi'nde 21 Kasım 2004 tarihinde güvenlik güçlerinin düzenlediği operasyonda, 12 yaşındaki Uğur Kaymaz ile kamyon şoförü babası 31 yaşındaki Ahmet Kaymaz’ın öldürülmesi olayının Eskişehir’de görülen ikinci duruşması öncesinde polis, adliye binasına gitmek isteyen gruba müdahale ederek 12'sini gözaltına aldı. 
     Güvenlik gerekçesiyle Mardin’den Eskişehir’e alınan Kızıltepe davasının Eskişehir Ağır Ceza Mahkemesi’ndeki duruşmasına bugün devam edildi. Dava nedeniyle kentte geniş önlem alındı. Eskişehir'in giriş ve çıkışları geceden kontrol altında tutuldu. Eskişehir Emniyet Müdürlüğü’nde izinler kaldırıldı, çevre illerden takviye ekipler geldi, 2 bini aşkın polis görev yaptı. 
     
     ESNAF EYLEMCİLERİ KOVALADI 

     Polis, Ağır Ceza Mahkemesi’ndeki duruşmaya avukatlar ve sivil toplum örgütleri temsilcileri dışında kimseyi sokmadı. Adliye binasına 200 metre uzaklığındaki Taşbaşı Çarşısı önüne toplanan çoğu üniversite öğrencisi 25 kişilik grup ile polis arasında tartışma çıktı. Polisler, duruşmayı izlemek için adliye binasına gitmek isteyen gruba copla müdahale etti. Ara sokaklara kaçan gruptakiler polise taş attı. Esnaf, polise taş atan grubu süpürge ve sopalarla kovalarken, eylemcilerden 12'si yakalanarak gözaltına alındı. 
     Eskişehir’de 20 Temmuz 2005 tarihinde yapılan ilk duruşma öncesinde de adliye önünde Ülkücü olduğu öne sürülen bir grup ile duruşmayı izlemeye gelenler arasında çıkan olaylarda 1'i polis 6 kişi yaralanmıştı. 
     
     SANIKLAR DURUŞMAYA KATILDI 

     Eskişehir Ağır Ceza Mahkemesi’ndeki duruşmaya Meşru müdafaa sınırının aşılması suretiyle müstakil faili belli olmayacak şekilde adam öldürme’ suçundan tutuksuz yargılanan polis memurları Mehmet Karaca, Yaşafettin Açıkgöz, Seydi Ahmet Döngel ve Salih Ayaz, avukatlar ile sivil toplum örgütlerinin temsilcileri katıldı. 
     
     AVUKATLAR SALONU TERK ETTİ 

     Duruşma başladıktan kısa süre sonra öldürülen Kaymaz ailesini savunan 20 avukat topluca mahkeme salonunu terk etti. Duruşmayı İngiltere’den gelen avukat Catriona Vine de izledi. Avukatların salonu terk etmesi üzerine Vine de dışarı çıktı. Bir süre Eskişehir Barosu içerisinde oturan avukatlar daha sonra adliye önünde İnsan Hakları Derneği İHD Genel Başkanı Yusuf Alataş ile birlikte basın açıklaması yaptı. Avukatlar adına konuşan Diyarbakır Barosu avukatlarından Tahir Elçi, bu duruşma için İstanbul’dan 30’a yakın avukatın geldiğini ve Eskişehir girişinde polis tarafından durdurulduğunu söylerken, Ayrıca duruşma salonunda savcı bir avukat arkadaşımıza çok sert davrandı. Arkadaşlarımızın Eskişehir’e sokulmaması nedeniyle duruşma salonunu terk ettik'' dedi. 
     İHD Genel Başkanı Yusuf Alataş ise, Bu dava Türkiye gündeminin en önemli davalarından biridir. Olay, Kızıltepe ilçesinde olmuştur. Yargılama da Mardin’de olmalıydı. Ancak, güvenlik gerekçesiyle dava Eskişehir’e alındı. Neyin güvenliği için dava Eskişehir’e alındı'' diye konuştu. 
     
     POLİSLERİN AVUKATI ŞOV PEŞİNDELER 

     Kaymaz ailesini savunan avukatların salonu terk etmesinden sonra duruşmaya devam edildi. Sanık polisleri savunan 12 avukat salonda kaldı. Polislerin avukatlarından Veysel Güler, salonu terk eden avukatların şov peşinde olduğunu savundu. Güler, avukatların bundan sonra davayı takip etmemeleri halinde usül uyarınca baronun yeni vekil tayin edebileceğini belirterek, şöyle dedi 
     Duruşmayı izlemek isteyen gruplar da yasa dışı sloganlar atıyorlar. Beğenmedikleri Türk polisi onların canını kurtardı. Davayı Avrupa İnsan Hakları Mahkemesi’ne götürüp maddi ve manevi tazminat almak istiyorlar. Öldürülenlerin terörist olduklarına dair fotoğraflar var. Hep çocuğun ilkokul ikinci sınıfta çekilen fotoğrafları yayınlanıyor. Bu çocuk aslında 15-16 yaşlarındadır. Babası Ahmet Kaymaz 1973 doğumlu olup, 1981 yılında ilkokul diploması almıştır. Bu dava bazı kesimlerce Türk-Kürt kavgasına dönüştürülmek isteniyor. Davanının psikolojisi Uğur Kaymaz üzerinde yoğunlaştırılıyor. PKK kamplarında çocuklar da eğitim alıyor. Uğur Kaymaz 65 kilodur. Kalaşnikof ise, 3 kilodur. Bu silahı taşıyacak kapasitededir. Bu olayda baba- oğul silah kullanmıştır. Uğur Kaymaz’ın silahından 8, babasından da 5 mermi çıkmıştır. Ateşe karşılık verdikleri tesbit edilmiştir. Daha önce de bir terörist Ahmet Kaymaz’ın evinde yakalanmıştır.'' Eskişehir Ağır Ceza Mahkemesi tanıkların dinlenmesi için duruşmayı 19 Aralık'a erteledi. 
     Bu arada aralarında avukatların da olduğu İstanbul’dan gelen yaklaşık 40 kişilik grubun içinde bulunduğu otobüs sabah saatlerinde Eskişehir Çimento Fabrikası önünde durduruldu. Polis, bu kişilerin Eskişehir’e girişine izin vermedi. Duruşmayı terk eden bir grup avukat ve İHD Genel Başkanı Yusuf Alataş Çimento Fabrikası önüne gitti. Alataş ve avukatlar burada basın açıklaması yaptıktan sonra grupta bulunan bazı kişiler, Faşizme karşı omuz omuza’ ve Katil devlet hesap verecek’ diye slogan attı. Otobüse binen grup İstanbul’a hareket etti. Otobüsün geçtiği Bilecik’in Bozüyük İlçesi'nde polisler geniş önlem aldı. 
     
     KAÇIRILAN POLİSİN BABASI YARDIM İSTEDİ 

     Bu arada Mardin'in Midyat ile Şırnak'ın İdil İlçesi arasında yol kesen teröristler tarafından 15 gün önce kaçırılan polis memuru Hakan Açıl’ın babası Muhammer Açıl, adliye önünde İHD Genel Başkanı Yusuf Alataş’tan oğlunun serbest bırakılması için yardım istedi. Alataş, Polis memurunun derhal serbest bırakılması istiyoruz. İnşallah sağdır ve ailesine bir an önce kavuşur. Biz bu ülkede şiddet olsun istemiyoruz. Sorunlarımızı konuşarak, demokratik ve hukuk çerçevesinde çözmeliyiz. Şiddetin bu ülke gündeminden bir an önce çıkmasını istiyoruz'' dedi. Baba Muhammer Açıl da oğlunun serbest bırakılmasını istedi. 
     
</TEXT>
</DOC>
