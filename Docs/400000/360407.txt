<DOC>
<DOCNO> 360407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko17.html </URL>
<DATE> 2005/07/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Demir Sabancı, Düzce'de yatırım yapacak... 
</HEADLINE>
<TEXT>

     Sanayici Demir Sabancı'ya, plastik enjeksiyon ve polimel ürünleri imalatı için, Düzce 1. Organize Sanayi Bölgesinde 20 dönüm arsa tahsisi yapıldı. 
     Düzce Ticaret ve Sanayi Odası Başkanı Metin Büyük, sanayici Demir Sabancı ve beraberindeki heyet, Düzce Valisi Halil Nimetoğlu'nu makamında ziyaret ederek, yer tahsisi konusunda mukavele imzaladı. 
     Düzce Valisi Nimetoğlu, ziyaret sırasında, Düzce'nin bir sanayi kültürüne sahip olduğunu belirtirken, ''Düzce'de 1. Organize Sanayi bölgesinde yatırımlar tüm hızıyla sürüyor. 2. Sanayi bölgesinde bulunan 80 dönüm araziye dönük de yatırımcıların müracaatları var. Böylelikle Düzce'de istihdam sorunu, teşvik yasasıyla birlikte çözüme hızla kavuşacak'' şeklinde konuştu. 
     Sanayici Demir Sabancı ise Düzce'ye 3. kez geldiğini hatırlatırken, ''Düzce, sanayi kültürü oluşmuş bir il. Yatırım için proje çalışmalarımızı tamamladık ve mukavelemizi yaptık'' dedi. Demir Sabancı, devamla şöyle konuştu 
     ''İncelemelerimizi tamamladık ve 1. Organize Sanayi bölgesinde 20 dönüm yer tahsisini aldık. İvedi olarak fabrika çalışmalarımız başlayacak ve en kısa zamanda üretime başlayacağız. İlk etapta fabrikamızın 1. ünitesi bittiğinde 37 kişi çalışacak. Ardından bu sayı büyüyecektir. Üretimimiz, Plastik enjeksiyon ve Polimel ürünleri konusunda olacak.'' Demir Sabancı bu arada, turizm yatırımları konusunda görüş belirtirken, ''Türkiye'de turizm yatırımları ile ilgili çalışmalarımız da sürüyor. Fakat bu yatırımların, yurt dışı ortaklı ve en az 4 ortak olarak yapılmasını planlıyoruz, çalışmalarımız sürüyor'' şeklinde konuştu. 
     
</TEXT>
</DOC>
