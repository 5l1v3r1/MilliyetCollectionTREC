<DOC>
<DOCNO> 399415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur36.html </URL>
<DATE> 2005/11/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
3 hastanenin geri çevirdiği hasta, apandisitinin patlaması sonucu öldü 
</HEADLINE>
<TEXT>

     Kocaeli’nin Körfez İlçesi’nde karın ağrısı şikayetiyle gittiği 3 hastaneden de çeşitli nedenlerle geri çevrildiği öne sürülen hasta, apandisinin patlaması sonucu kan zehirlenmesinden öldü. 
     Apandisti delindikten sonra, ameliyata alındığı Kocaeli Üniversitesi KOÜ Tıp Fakültesi Hastanesi’nde yaşamını yitiren Yaşar Şahinkaya’nın 54 yakını Körfez Belediye Başkan Yardımcısı Mehmet Şendoğan, AA muhabirine yaptığı açıklamada, şiddetli karın ağrısından şikayet eden Şahinkaya’yı 3 hastaneye götürdüklerini, hepsinden de geri çevrildiklerini iddia etti. 
     Şahinkaya’yı geçen perşembe günü Körfez Devlet Hastanesi’ne götürdüklerini, buradan "karnında kütle olabileceği" şüphesiyle İzmit Devlet Hastanesi’ne sevk edildiğini belirten Şendoğan, şöyle konuştu 
     "Hastamız, buradan bir şeyi olmadığı gerekçesiyle evine gönderildi. Bir gün sonra götürdüğümüz KOÜ Tıp Fakültesi Hastanesi’nde de teşhis konulamadı, hafta sonuna denk gelmesi ve yer olmadığı gerekçesiyle hastaneye kabul edilmedi. 2 gün sonra tekrar götürdüğümüz Tıp Fakültesi Hastanesi’nde tahliller, incelemeler yapıldı ve bağırsağı ya da midesinin delinmiş olabileceği bildirilerek, ameliyata alınması gerektiği söylendi. Ameliyattan sonra, apandis yırtılması sonucu kan zehirlenmesinden öldüğünü söylediler. 
     Yetkilileri duyarlı olmaya davet ediyorum. Bu olayın peşini bırakmayacağız, sorumlular hakkında suç duyurusunda bulunacağız." 
     
     HASTANENİN GÖRÜŞÜ 
     KOÜ Tıp Fakültesi Hastanesi Başhekimi Prof. Dr. Oğuz Özbay da hastanın cumartesi günü acil servise getirildiğini, ancak hastaneye hangi gerekçeyle kabul edilmediğini henüz bilmediğini söyledi. 
     Konuyu araştıracaklarını belirten Özbay, "Bir şeyin gizlenmesi mümkün değil, herhangi bir ihmal ya da kasıt var mı buna bakılır" dedi. 
     Tıp Fakültesi Hastanesi Genel Cerrahi Anabilimdalı Öğretim Üyesi Prof. Dr. Zafer Utkan ise dün ikinci kez hastaneye geldiğini öğrendiği Şahinkaya’nın karın içindeki bir organın iltihaplanması ya da içi boş bir organın delinmiş olabileceği şüphesiyle hastaneye yatırıldığını belirtti. 
     Prof. Dr. Utkan, şunları kaydetti 
     "Yapılan operasyonda, apandisin delinerek karın içinde enfeksiyona neden olduğu görülmüş, ameliyat öncesi ve sonrası hastanın genel kondisyonunun çok iyi olmadığı düşüncesiyle yoğun bakım şartlarında takibi uygun bulunmuş, gereken tıbbi müdahale yapılmıştır. 
     Akut apandisit, genellikle genç yaşlarda sıklıkla görüldüğünden, yaşı ileri olan hastanın başka sebeple hastaneye başvurmuş olabileceği düşünülüp, hemen akut apandisit teşhisi konulamamış olabilir. Üzücü bir olay, hastanın tedavi edilebilir bir hastalık sonucu kaybedilmesi, hekimler olarak bizi üzen, yaralayan olaylardan biridir." Bu arada, Yaşar Şahinkaya’nın cenazesi, Hacı Muharrem Cami’nde kılınan cenaze namazının ardından Körfez Mezarlığı’nda toprağa verildi. 
     
</TEXT>
</DOC>
