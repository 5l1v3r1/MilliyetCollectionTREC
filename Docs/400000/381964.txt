<DOC>
<DOCNO> 381964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo18.html </URL>
<DATE> 2005/09/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cimbom kaptanlar köşkü... 
</HEADLINE>
<TEXT>

     Galatasaray'da forma giyen 6 futbolcu oynadıkları milli takımlarda kaptan olarak sahaya çıkıyor. Sarı-kırmızılı ekibin kaptanlığını yapan yıldız futbolcu Hakan Şükür, aynı zamanda A Milli takımın da kaptanı. Ümit Milli takımın kaptanlığını ise cimbomun genç ve başarılı yıldızı Sabri Sarıoğlu yapıyor. 
     İzmir'in ev sahipliğini yaptığı 'UNIVERSIADE 2005' oyunlarına katılan Üniversite Milli takımı kaptanlık bandını da, Galatasaray'a geçen sezon Çanakkale Dardanelspor'dan transfer olan golcü futbolcu Hasan Kabze taşıdı. 
     
     GEMİSİNİ DÜNYA ŞAMPİYONLUĞUNA GÖTÜREN KAPTAN 
     Mayıs ayında yapılan Avrupa Şampiyonasında İtalya'da Avrupa Şampiyonu olan ve Peru'da halen devam eden Dünya Şampiyonası'nda yarı finale adını yazdıran 17 Yaş Altı B Genç Milli takımının kaptanı da Galatasaray PAF takımında forma giyen Özgürcan Özcan. 
     
     YABANCILAR DA MİLLİ TAKIMLARINDA KAPTAN 
     Sarı-kırmızılı ekibin Kamerunlu defans oyuncusu Rigobert Song, Kamerun Milli takımında, Sırbistan Karadağ'ın Partizan takımından transfer edilen Sasa İliç ise Sırbistan Karadağ Milli takımında kaptanlık görevini üstleniyor. 
     
     BAŞKAN VE HOCA DA ESKİ KAPTAN 
     Galatasaray'da kulüp başkanı ve teknik direktör de aktif sporculuk yaşamlarında takımlarının başında kaptan olarak sahada yer aldı. 
     Kulüp başkanı Özhan Canaydın, basketbol oynadığı Galatasaray kulübünün takım kaptanlığı görevini de üstlenirken, teknik direktör Eric Gerets de Belçika Milli takımı kaptanı olarak uzun süre görev aldı. 
     
</TEXT>
</DOC>
