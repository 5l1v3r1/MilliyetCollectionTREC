<DOC>
<DOCNO> 367814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun18.html </URL>
<DATE> 2005/08/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İsviçre Senatosu'ndan farklı tutum Soykırım konusu bizi ilgilendirmez 
</HEADLINE>
<TEXT>

     ANKA 

      İşçi Partisi Genel Başkanı Doğu Perinçek’in "soykırım iddiası yalan" dediği için ifadesinin alındığı İsviçre’de ilginç gelişmeler oluyor. İsviçre Senatosu Kantonlar Konseyi , "soykırım" konusunu ele almayacak. Senato Dış Işleri Komisyonu, sorunun üçüncü ülkelerce değil Türkiye ile Ermenistan arasında görüşülmesi gerektiğini belirterek "soykırım" konusunun genel kurula götürülmesine karşı çıktı. 
     "Ermeni soykırımı" nı reddettiği için Türk Tarih Kurumu Başkanı Yusuf Halaçloğlu hakkında soruşturma açtıktan sonra aynı gerekçeyle İşçi Partisi Genel Başkanı Doğu Perinçek’in ifadesini alan İsviçre’de ilgi çekici bir gelişme oldu. 
     Devlet Bakanı Kürşat Tüzmen’in tepki olarak İsviçre Konfederasyonu eski Başkanı Ekonomi Bakanı Joseph Deiss’in Türkiye ziyaretini iptal etmesinin ardından İsviçre Senatosu’nun, "soykırım" konusunu ele almayacağı açıklandı. 
     Senato Dış İşleri Komisyonu, "Ermeni soykırımı" konusunun Senato genel kuruluna götürülmesine karşı çıktı. 
     Bu konunun Senato’yu ingilendirmediği kanısına varan Komisyon, sorunun ilgili ülkeler Türkiye ve Ermenistan tarafından görüşülmesi, tarihçilerden oluşan bir komisyonun kurulması gerektiği görüşünü benimsedi. 
     Komisyon Başkanı Peter Briner de, üçüncü ülkelerin olaylardan 90 yıl sonra parmakla Türkiye’yi işaret etmemeleri gerektiğini söyledi. 
     Buna karşın, Türkiye’nin AB’ye katılmak istemesi halinde Ermeni sorununa eğilmekten kaçınamayacağını savunan Briner, Türkiye’nin Deiss’in ziyaretini iptal etmesine tepki gösterdi. Briner, İsviçre’nin baskılara boyun eğmemesi gerektiğine işaret ederken Türkiye’ye aynı yönde bir misillemede bulunulmasına karşı çıktı. 
     İsviçre’de hükümet, Ermeni sorunu için "soykırım" değil "katliam" sözcüğünü kullanıyor. Ancak Federal Meclis ve Vaud Kantonu, "Ermeni soykırımı"nı tanıyan tasarıları kabul ettiler. İsviçre’de yasalara göre "Ermeni soykırımı"nı reddetmek ise suç sayılıyor. 
     Vaud Kantonu’nun 2003 yılında "soykırım"ı kabul etmesine tepki olarak Ankara, İsviçre Dışişleri Bakanı Micheline Calmy-Rey’nin Türkiye ziyaretini de iptal etmişti. 
     
</TEXT>
</DOC>
