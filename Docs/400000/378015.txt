<DOC>
<DOCNO> 378015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun27.html </URL>
<DATE> 2005/09/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Weah siyaset sahnesinde... 
</HEADLINE>
<TEXT>

     Dünyaca ünlü futbol yıldızı ve Liberya'da 11 Ekim'de yapılacak devlet başkanlığı seçimlerinin adayı George Weah, ülkenin ikinci büyük kenti Gbranga'dan seçim kampanyasını başlattı. 
     Halkın büyük ilgisiyle karşılaşan Weah, gelenekler uyarınca, Gbranga bölgesinin geleneksel lideri tarafından halka tanıtıldı. 
     Milan, Monaco, Marsilya ve Paris Saint-Germain'in eski forveti 39 yaşındaki Weah, seçim kampanyasını başlatması dolayısıyla yaptığı konuşmada, barışa ve birliğe inandığını söyleyerek, şimdiye kadar savaşlar ve yıkımlarla karşı karşıya kalan ülkesinde bundan böyle insan yaşamına önem verilmesi için çalışacağını ifade etti. 
     BM'nin 1997 yılında iyi niyet elçisi seçtiği eski futbol yıldızı, ''devlet başkanı seçildiği taktirde eğitim ve tarımın kendisi için ilk savaş alanları olacağını, kalkınmanın bu yoldan geçtiğini'' söyledi. 
     Weah'ın seçim kampanyası ve Liberya'daki devlet başkanlığı seçimleri Batı basınınca da yakından izleniyor. 
     
</TEXT>
</DOC>
