<DOC>
<DOCNO> 358701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo10.html </URL>
<DATE> 2005/07/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Serhat Akın Fenerbahçe sevgisinin bedeli olamaz 
</HEADLINE>
<TEXT>

     Yeni sezonda Belçika Ligi takımlarından Anderlecht'te forma giyecek olan Fenerbahçe'nin eski futbolcusu Serhat Akın, ''Ne taraftarı olduğum eski kulübüm Fenerbahçe ile ne de bu kulüpteki herhangi bir kişi ile en ufak bir problemim yok'' dedi. 
     Milli futbolcu, kendisine ait resmi internet sitesinde ''Fenerbahçe sevgisinin bedeli olamaz'' başlığıyla yer alan açıklamasında, hakkında çıkan Fenerbahçe'den alacağını alamadığına dair haberlere tepki gösterip, şunları kaydetti 
     ''Öncelikle şunu söylemeliyim ki Fenerbahçe çok büyük bir camia. Kimsenin bir kuruş parası bu kulüpte kalmamıştır. Bu tür haberler bu camiayı zedelemekten öte gidemez. Ben paramın bir kuruşunun kulüpte kalacağını sanmıyorum. Ha ola ki bir nedenle alacağımı alamasam bile ağzımı açıp kimseye tek kelime söylemem. Bu tip haberleri yapanlar benim Fenerbahçeliliğim hakkında en ufak fikri olmayan, Fenerbahçe'ye zarar vermek isteyen aciz insanlardır.'' Serhat, ''Şunu herkesin bir kez daha bilmesini isterim ki, ne taraftarı olduğum eski kulübüm Fenerbahçe ile ne de bu kulüpteki herhangi bir kişi ile en ufak bir problemim yok'' dedi. 
     
</TEXT>
</DOC>
