<DOC>
<DOCNO> 360452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo04.html </URL>
<DATE> 2005/07/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Luce 'Pancu' dedi .. 
</HEADLINE>
<TEXT>

     Shakthar Donetsk Teknik Direktörü Mircea Lucescu, Daniel Pancu'dan ümidini kesmedi. 
     Romanya’da yayınlanan Sport Total gazetesine konuşan Rumen hoca, 31 Temmuz’a kadar süremiz var. Pancu’yu da transfer edebiliriz'' dedi. Kartal’ın talip olduğu her futbolcuya kanca atan Luce’nin önündeki en büyük engelin ise kontenjan olduğu kaydedildi. 
     
     Kartal, Kanal D’de 

     İkinci etap çalışmalarını Almanya’ya yapacak olan Beşiktaş’ın tüm hazırlık maçlarını Kanal D yayınlayacak. İlk müsabakasını 14 Temmuz’da FC Köln ile oynayacak olan Siyah - Beyazlılar, 16 Temmuz’da Banik Ostrava, 18 Temmuz’da Partizan ve 20 Temmuz’da da Eintracht Frankfurt ile karşılaşacak. 4 maç da naklen ekranlara taşınacak. 
     
     Mehmet Sedef vak’ası 

     Sebat maçındaki performansıyla göze giren Mehmet Sedef, geçtiğimiz yıl olduğu gibi yine bağırsaklarından sorun yaşayınca kampa götürülmedi. Genç oyuncuya daha önce konulan bulaşıcı sarılık teşhisinin yanlış olduğu iddia edildi. İstanbul’da tedavisi süren Mehmet hakkında kulüp doktoru Yalçın Yavuzer, Aşırı su kaybını önlemek için tedbir aldık'' dedi. 
     
     Yarım gün ekstra izin 

     Schwaz maçından sonra otobüs ile yola çıkan Beşiktaş yaklaşık 4 saatlik bir yolculuktan sonra Münih yakınlarındaki Bad Worishofen’e geldi. Geçen sezon da kampın ikinci etabını burada yapan Beşiktaşlı oyuncular maçtan sonra saatlerce süren yolculuk sonrası adeta isyan ederken, yorucu seyahat nedeniyle teknik direktör Rıza Çalımbay ise takıma ekstra yarım gün izin verdi. Dünü dinlenerek geçiren Kartal’da bu sabah yapılması planlanan idman da iptal edilirken, takımın bu akşam çalışacağı bildirildi. 
     
</TEXT>
</DOC>
