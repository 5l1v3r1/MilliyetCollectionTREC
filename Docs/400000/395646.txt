<DOC>
<DOCNO> 395646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/axspo02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başımız büyük dertte 
</HEADLINE>
<TEXT>


İsviçreliler'in tahrik etmesiyle yaşanan olayların faturası Türkiye'ye çıkacak. FIFA delegelerinin dedektif titizliğiyle topladığı raporlar sonunda ülkemize en az üç maç saha kapama cezası gelmesi bekleniyor 


Kadıköy'de yüksek tansiyon altında geçen maçın bitiş düdüğünün ardından İsviçreliler son oyunlarını sahneye sürdüler. 
Kaçarcasına soyunma odalarının girişindeki tünele koşan İsviçreliler, önlerine çıkan teknik ekibimize ve futbolculara saldırmayı da ihmal etmediler. Benjamin Huggel'in, Antrenör Mehmet Özdilek'e arkadan tekme atması bir anda fitili ateşledi. Alpay, tünel girişinde Huggel'e yetişirken, iki oyuncu itişmeye başladı. Daha sonra olaya diğer oyuncular da katıldı, koridor girişinde arbede yaşandı. Emre görüntü almaya çalışan kameraların üzerine saldırdı. Bu kargaşa sırasında rakip takımın yedekleri arasında yer alan Stephane Grichting'in kasıklarına tekme geldi. İsviçre yetkilileri, durumu ciddi olmamasına rağmen, ellerinde koz bulundurmak için iç kanama şüphesiyle Grichting'i Acıbadem Hastanesi'ne kaldırdı. Bu futbolcu, bir sürede hastanede kalırken, durum maçı takip eden iki FIFA delegesine de bildirildi. Ayrıca rapor alınarak, polise şikayette bulunuldu. Grichting'in nasıl yaralandığı açıklığa kavuşmazken, İsviçreliler bu durumdan güvenlik görevlilerini sorumlu tuttu. 



Aynı saatlerde iki özel güvenlik görevlisi de, darp edildikleri iddiasıyla Kadıköy İskele Polis Karakolu'na başvurup, İsviçreliler'den şikayetçi oldu. Kavga sırasında görevlilerden birinin elinden, diğerinin de kasıklarına tekme yiyerek yaralandığı bildirildi. İfadeleri alınan bu görevliler, daha sonra hastaneye giderek, işgöremez raporu aldı. 
FIFA görevlileri, ortalığın sakinleşmesinin ardından dedektif gibi delil toplamaya başladı. İki özel delege her türlü detayı not ederken, televizyon görüntüleri de takibe alındı. Hatta Doğan Haber Ajansı'na kavga görüntülerinin neden kısa olduğu soruldu. Ancak başka görüntü olmadığı yanıtı alındı. Federasyon yetkililerine de bayrakların sopalarıyla içeriye sokulması yüzünden eleştiride bulunuldu. Maçın gözlemcisi ve FIFA ekibi tarafından titizlikle hazırlacak raporların ardından Türkiye'ye en az üç maç ceza verilmesi bekleniyor. 
Koridorlarda yaşanan başka bir olayda ise Türkiye tarihi cezanın eşiğinden döndü. Oyuncularımızın büyük bir öfkeyle Belçikalı hakem Bleeckere'in üzerine yürüdüğü sırada tehlike geliyorum dedi. Ancak Serhat ve Fatih Akyel hızır gibi yetişip, arkadaşlarını yatıştırdı, tüm federasyon görevleri ve teknik kurmayları rahatlattı. 
Yaşananlar nedeniyle oldukça tedirgin olan İsviçreliler sürekli telefonla ailelerine bilgi verdi. Rakip oyuncular, yaşanan kısa sevinç sırasında ise soyunma odasını birbirine kattı. Stattan ayrılmak için özel güvenlik isteyen rakip kafile, polis eskortlarının gelmesinin ardından yaklaşık iki saat bekledikten sonra Şükrü Saracoğlu'ndan ayrıldı. 


</TEXT>
</DOC>
