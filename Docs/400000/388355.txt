<DOC>
<DOCNO> 388355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur20.html </URL>
<DATE> 2005/10/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Pancar makinesinde bacağı koptu 
</HEADLINE>
<TEXT>

     Konya’nın Beyşehir İlçesi’nde pancar temizleme makinesine bacağını kaptıran işçi, 1 saat süren çalışma sonucu kurtarılabildi. 
     Konya Şeker Fabrikası Beyşehir Ziraat Bölge Müdürlüğü Pancar Kantarı’nda işçi olarak çalışan Mevlüt Çelik, içine girdiği çalışır haldeki pancar temizleme makinesini temizlerken sağ bacağını makinenin dişlilerine kaptırdı. 
     Çevrede bulunanlarca makinenin çalışmasının durdurulmasının ardından olay yerine gelen Beyşehir Belediyesi’ne ait iş makineleri ve itfaiye araçları kullanılarak çalışma yapıldı. İlk olarak işçinin içinde bulunduğu makinenin yan sacları kesildi. 
     Yaklaşık 1 saat süren çalışmaların ardından işçi Çelik, sıkıştığı yerden kurtarıldı. İş makinesinin içinden çıkarılan ve bir kepçeye konularak olay yerinde bekleyen ambulansa bindirilen Çelik, Selçuk Üniversitesi Meram Tıp Fakültesi Hastanesi’ne sevk edildi. 
     Konya Şeker Fabrikası Beyşehir Ziraat Bölge Müdürü İlyas Dayanır ise kurtarma operasyonunu izlerken fenalık geçirdi. 
     Mevlüt Çelik’in bacağını kaybettiği ve hayati tehlikesinin bulunduğu bildirildi. 
     
</TEXT>
</DOC>
