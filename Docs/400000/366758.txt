<DOC>
<DOCNO> 366758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo28.html </URL>
<DATE> 2005/08/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Edgar Davids Tottenham'da... 
</HEADLINE>
<TEXT>

     İngiltere Premier Ligi takımlarından Tottenham, Inter'in Hollandalı futbolcusu Edgar Davids'i transfer etti. 
     İngiliz kulübünden yapılan açıklamada, Inter'in bonservis bedeli istemeden serbest bıraktığı Edgar Davids'in cumartesi günü FC Porto'ya karşı yapılacak hazırlık maçında yeni takımıyla sahada olabileceği kaydedildi. 
     32 yaşındaki orta alan oyuncusunun transferiyle ilgili ayrıntılı bilgi verilmezken, İngiliz gazetelerinin haberine göre, Hollandalı yıldızın, yeni takımından haftalık 83 bin 700 dolar alacağı bildirildi. 
     Tottenham Teknik Direktörü Martin Jol, yeni transferle ilgili olarak, ''Biliyorum ki bu transferden dolayı herkes heyecanlı. O gerçekten büyük bir oyuncu ve tam bizim istediğimiz gibi'' dedi. 
     Futbolculuk kariyerine Hollanda'nın Ajax takımında başlayan Davids, bu takımla 1995 yılında Şampiyonlar Ligi kupasını kaldırdıktan sonra İtalya'nın AC Milan takımına transfer olmuştu. 
     Hollanda Milli Takımı'nda 73 kez forma giymeyi başaran Davids, İtalya'nın Juventus, İspanya'nın FC Barcelona ve son olarak da Inter formasıyla mücadele etti. 
     
</TEXT>
</DOC>
