<DOC>
<DOCNO> 364977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun04.html </URL>
<DATE> 2005/07/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bulgaristan'da hükümet krizi sürüyor... 
</HEADLINE>
<TEXT>

     Bulgaristan’da, Bulgaristan Sosyalist Partisi BSP ile üyelerin çoğunluğunu Türklerin oluşturduğu Hak ve Özgürlükler Hareketi HÖH koalisyonu, meclisten güvenoyu alamadı. 
     Güven oylaması bugün yeniden yapılacak. 
     Geçen ayın sonunda düzenlenen genel seçimleri kazanan BSP Başkanı Sergey Stanişev’in dün başbakan olarak güvenoyu almasının ardından, parlamentoda geç saatlere kadar süren oturumda Stanişev kabinesi güvenoyu alamadı. 
     Stanişev’in kabinesi için yapılan gizli oylamaya 240 sandalyeli parlamentoda toplam 239 milletvekili katıldı. Milletvekilleri, tek oy pusulasında "yeni kabine kadrosu" ve "yeni kabine yapısı" olmak üzere iki ayrı konuda oy kullandılar. 
     Kabine kadrosu konusunda 119 "hayır" oyuna karşılık 119 "evet" oyu verilirken, sandıktan geçersiz sayılan bir boş oy pusulası çıktı. 
     Stanişev’in teklif ettiği yapı değişiklikleri konusunda ise 118 "hayır" oyuna karşılık 117 "evet" oyu kullanıldı, boş çıkan 4 oy pusulası geçersiz kabul edildi. 
     Seçim komisyonu tarafından yapılan resmi açıklamada, kabinenin güvenoyu alamadığı bildirildi. 
     
     SORUNLAR VE GÜVEN OYLAMASININ YİNELENMESİ 

     Parlamentoda toplam 116 milletvekili olan BSP ile HÖH milletvekilleri, oylama sonuçlarına itiraz etmek ve oylamanın yenilenmesini istemek üzere kürsüye ulaşmaya çalışırken, kürsüyü kuşatan ırkçı ATAKA ittifakı milletvekilleri tarafından engellendi. 
     Kargaşadan yararlanan sağ muhalefet, parlamento başkanlığının 15 dakika ara vermesini sağladı. Parlamento tüzüğüne göre, oylamanın yenilenmesinin, sonucun açıklanmasından hemen sonra önerilmesi gerekiyordu. 
     Çıkan kargaşa ortamında ani bir karar alan Parlamento Başkanı Georgi Pirinski, güven oylamasının bugün saat 10.00’da tekrarlanmasına karar verdi. 
     Bulgaristan kanunlarına göre Stanişev, başbakanlığı için yapılan güven oylamasını kazandıktan sonra başbakan olarak yemin ettiği için anayasa gereği milletvekilliğini yitirmiş sayılıyor. Stanişev’in buna rağmen kabine için oy kullanmasının konunun ileride Anayasa Mahkemesi’ne götürülmesine yol açabileceği bildiriliyor. 
     Stanişev’in kurduğu 18 kişilik hükümette HÖH’den 4 Türk bakana yer verilmişti. 
     Siyasi gözlemciler, BSP-HÖH kabinesinin bugünkü güvenoylamasında da başarısız olabileceği ihtimali üzerinde duruyor. 
     Anayasaya göre BSP’den sonra kabine kurma görevinin Cumhurbaşkanı tarafından, 2. Simeon Ulusal Hareketi NDSV Genel Başkanı, eski Başbakan Simeon Sakskoburgotski’ye verilmesi gerekiyor. 53 milletvekiline sahip olan NDSV, parlamentodaki ikinci büyük parti durumunda. 
     Mecliste 34 milletvekili olan HÖH’nin Genel Başkanı Ahmet Doğan ise, güven oylaması öncesi yaptığı konuşmada, "3. kabine kurma görevi bana gelince yine aynı gün başbakan adayı olarak Stanişev’i ve aynı kabineyi teklif edeceğim" demişti. 
     Öte yandan hükümet kuramayan Bulgaristan’ın Avrupa Birliği ile ilgili mevzuat reformlarının gecikmesi olasılığı nedeniyle, 2007 yılında öngörülen AB üyeliğinin ertelenmesi ihtimalinin gittikçe arttığına dikkat çekiliyor. 
     
</TEXT>
</DOC>
