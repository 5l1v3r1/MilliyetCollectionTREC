<DOC>
<DOCNO> 364404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy11.html </URL>
<DATE> 2005/07/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dışişleri'nden gözaltı yorumu İsviçre'yle ilişkileri geliştirmez 
</HEADLINE>
<TEXT>

     Dışişleri Bakanlığı Sözcüsü Namık Tan, İşçi Partisi İP Genel Başkanı Doğu Perinçek’in İsviçre’de gözaltına alınması konusunda, "Türk Tarih Kurumu Başkanı Yusuf Halaçoğlu’dan sonra böyle bir ikinci vakanın ortaya çıkmasının, İsviçre ile siyasi ilişkilerin gelişmesine katkıda bulunmayacağının ortada olduğunu" söyledi. 
     Tan, haftalık basın toplantısında, Perinçek’in, bir basın toplantısındaki sözlerinden ötürü İsviçre’nin Winterthur kentinde gözaltına alınmasına ilişkin soruyu yanıtladı. 
     Bu olayla ilgili gelişmeleri Türkiye’nin Bern Büyükelçiliği ve Zürih Başkonsolosluğu’nun başından itibaren yakından takip ettiklerine dikkat çeken Tan, "Sorgulamada Zürih Başkonsolosumuz da bulunmuştur. 
     Savcı, Perinçek’e sorular sormuş ve Perinçek’in yanıtları da kayda geçirilmiştir. Bu işleme konsolosluk yetkilimiz de tanıklık etmiştir" diye konuştu. 
     
     "TUTUMUMUZ İSVİÇRELİ SAVCININ NE YAPACAĞINA BAĞLI" 
     Bu konuda gerekli girişimlerin yapılmakta olduğuna işaret eden Tan, "Tutumumuz İsviçreli savcının ne yapacağına bağlı olacaktır. 
     Yani kamu davası mı açacak yoksa takipsizlik kararı mı verecektir, bunlara bakılacaktır" dedi. 
     Tan, sözlerine şöyle devam etti 
     "Ancak Sayın Halaçoğlu’dan sonra böyle bir ikinci vakanın ortaya çıkması ve meselenin derinleşmesinin İsviçre ile siyasi ilişkilerimizin gelişmesine katkıda bulunmayacağı ortadadır. Gerek Ankara’da gerek Bern’de gerekli girişimleri çok yakında yapacağız." İP Genel Başkanı Perinçek, İsviçre’nin Winterthur kentinde geçen cuma düzenlediği basın toplantısında "Ermeni soykırımı uluslararası bir yalandır" ifadelerini kullandığı gerekçesiyle ertesi gün gözaltına alınmıştı. Perinçek, sorgulamasının ardından serbest bırakılmıştı. 
     
</TEXT>
</DOC>
