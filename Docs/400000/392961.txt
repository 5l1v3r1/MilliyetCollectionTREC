<DOC>
<DOCNO> 392961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/spo08.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TJK uzatmaları oynuyor 
</HEADLINE>
<TEXT>


Yüksek kesintiler ve faiz gelirlerinin azalmasıyla son üç yılda yüzlerce trilyon zarar eden TJK, umudunu kesintileri yüzde 40-45'lere çekecek olan yasa tasarısına bağladı. Bu ay içinde meclisten geçmesi dört gözle beklenen yasa çıkmazsa sıfırı tüketen TJK kapısına kilit vuracak, onbinlerce insan işsiz kalacak 


TÜRKİYE Jokey Kulübü TJK Başkanı Umur Tamer, devletin, gelirleri üzerinden yaptığı yüksek kesintilerin kendilerini maaş ödeyemeyecek duruma getirdiğini söyledi. Üç yıldır üst üste zarar eden TJK'nın bu yılki zararının 63 trilyon lirayı bulacağını açıklayan Tamer, 'Yetkililere üç yıldır bu günün geleceğini anlatmaya çalıştık, ancak değişen bir şey olmadı. Bu kesintiler 2006'da da devam ederse, Şubat ayında maaş veremeyecek, vergileri ödeyemeyecek hale geleceğiz' dedi. Yüksek kesinti oranlarının bütçeleri üzerinde yarattığı açığı, geçmişte repo gelirleriyle karşıladıklarını anlatan Tamer, son dönemde faiz oranlarının düşmesiyle böyle bir şanslarının da kalmadığını dile getirdi. TJK'nın, 30 bin ailenin geçimini sağladığı bir sektörü ayakta tutmak ve Türkiye'de atçılığın gelişmesi için gerekli yatırımları yapmakla sorumlu bir kuruluş olduğunu ifade eden Tamer, hasılatları üzerinden yüzde 65'i bulan kesinti tutarının ellerini kollarını bağladığını ifade etti. 

Yasa kasımda çıkmalı 
Uzun uğraşlar sonucu kesinti toplamını yüzde 40-45'lere indirecek bir taslağı TBMM gündemine aldırdıklarını kaydeden Tamer, 'Bu yasanın çok hızlı çıkması lazım. Biz en geç Kasım sonunda çıkmasını umut ediyoruz. Aslında bu yüzde 40-45'lik kesinti oranları da dünya ortalamasının çok üzerinde. Ama biz buna bile razı duruma geldik. Çünkü daha fazla dayanacak gücümüz kalmadı' diye konuştu. 
TJK Başkanı Umur Tamer, 'Sektörden bir kaçış başladı. Atların değerleri çok düştü' derken, yaptığı ilginç bir hesabı da aktardı. Buna göre, hipodromlarda yarışlara katılan ve haralarda bulunan tüm atların bir kişiye ait olduğu varsayıldığında, at sahibinin 2005 yılında yaklaşık 120 trilyon lira zarar ettiği ortaya çıkıyor. 
TJK yüzde 10 şans oyunları vergisi öderken, bu vergiyi yüzde 3 oranında ödeyen İddaa'yı hiçbir zaman hedef almadıklarını da vurgulayan Umur Tamer şunları söyledi, 'Biz hiçbir zaman, 'Onlardan da bizim kadar kesinti yapılsın' demiyoruz. Çünkü Türkiye'deki bütün şans oyunlarında kesinti oranı yüksek. Biz 'İki kurumdan yapılan kesinti de beraber insancıl seviyelere insin' diyoruz. O zaman pasta da büyür. Oyunlara katılım da artar. Devlet de daha büyük kaynak sağlar.' 

'200 bin kişi geçiniyor' 

Tamer, "Sektörde 3 bin at sahibi, 8 bin seyis, 700 jokey, 500 jokey yamağı, bin 100 antrenör çalışıyor. Bunun yanında 8 bin ganyan bayi var ortalama her bayide 3-4 kişi çalışıyor. TJK'nın ise 2 bin 70 kişilik personeli var. Tüm bunların yanında veteriner, ilaç satıcısı, nakliyeci, at yetiştirici, tekstil gibi yan sektörler de dahil edildiğinde, 200 bin kişi bu sektörden geçiniyor" diyor. 


</TEXT>
</DOC>
