<DOC>
<DOCNO> 360538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas11.html </URL>
<DATE> 2005/07/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Otomobillerin camını açarken "yüz felcine" dikkat 
</HEADLINE>
<TEXT>

     Terlemenin yoğun olduğu yaz aylarında yüz felci riski yaşamamak için, klimasız otomobillerin camının kontrollü şekilde açılması gerektiği bildirildi. 
     Selçuk Üniversitesi Meram Tıp Fakültesi Beyin Cerrahisi Ana Bilim Dalı Öğretim Üyesi Doç. Dr. Mehmet Erkan Üstün, AA muhabirine yaptığı açıklamada, yaz sıcaklarının, terleme ve sıcaktan bunalma gibi rutin etkilerin yanında önemli sağlık sorunlarını da beraberinde getirdiğini söyledi. 
     Sıcakta terleyen kişi için olası rahatsızlıkların başında yüz felcinin geldiğini bildiren Doç. Dr. Üstün, "Yüz kaslarında işlev bozukluklarına ve gerilmelere neden olan yüz felci, terliyken hava akımına maruz kalmak ya da terleyen bölgenin aniden soğumasıyla ortaya çıkmaktadır" dedi. 
     Sıcağın etkisiyle başlayan terlemenin yüz felci için zemin hazırladığını vurgulayan Doç. Dr. Üstün, şunları kaydetti 
     "Terleyen bölgenin soğuması ne kadar hızlı gerçekleşirse, yüz felci geçirme ihtimali de o kadar artar. Bu nedenle yaz aylarında karşılaştığımız yüz felci vakalarının büyük bölümü, klimasız otomobillerde seyahat edenlerde görülüyor. 
     Terlemenin yoğun olduğu yaz aylarında yüz felci riski yaşamamak için, klimasız otomobillerin camı kontrollü şekilde açılmalıdır. 
     Otomobillerde sürekli aynı camın açık kalması da yüz felcine neden olabilir. Bu nedenle seyahat edilen aracın farklı pencereleri belli aralıklarla açılmalıdır. 2 ya da daha fazla pencerenin aynı anda açılması, hava sirkülasyonunu artırdığı için felç riski doğurmaktadır." Doç. Dr. Üstün, yüzde şekil bozukluklarına ve işlev kaybına neden olan yüz felcinin, gerilen kasların şoklanarak uyandırılmasıyla tedavi edilebileceğini, ancak rahatsızlanmadan gerekli önlemlerin alınmasının daha doğru olduğunu sözlerine ekledi. 
     
</TEXT>
</DOC>
