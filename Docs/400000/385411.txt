<DOC>
<DOCNO> 385411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun02.html </URL>
<DATE> 2005/10/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Portekiz'de kasırga alarmı... 
</HEADLINE>
<TEXT>

     Atlas okyanusunun batısında, Amerika kıtası kıyılarında etkili olan olağandışı kasırgalardan sonra bu kez okyanusun doğu kesiminde, daha önce pek rastlanmayan bir bölgede yeni bir kasırga oluşumu başladı. 
     Portekiz'e ait Madeira adalarının kuzeyinde, Cebelitarık boğazının bir kaç yüz kilometre açıklarında oluşan Vince tropik fırtınası, kısa süre içerisinde 1. kategoride kasırgaya dönüştü. 
     ABD Ulusal Kasırga Merkezi'nin açıklamasına göre hızı saatte 125 kilometreye ulaşan Vince, kuzeydoğuya doğru İspanya ve Portekiz yönünde ilerliyor. 
     Kasırganın hızını biraz daha artıracağı, ancak muhtemelen soğuk cephe sistemi ile karşılaşacağı ve böylece hızının kesileceği, Avrupa kıtası kıyılarına varamayacağı tahmin ediliyor. 
     Etkisinin kaybolacak olmasına karşın şiddetli fırtınanın Atlantik'in doğu kesimindeki marinalara zarar verebileceği de kaydedildi. 
     
</TEXT>
</DOC>
