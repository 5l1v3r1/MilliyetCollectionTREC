<DOC>
<DOCNO> 396517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy04.html </URL>
<DATE> 2005/11/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP'li Gazalcı TDK'da 'sarıklı din bilginleri' de var... 
</HEADLINE>
<TEXT>

     CHP Denizli Milletvekili Mustafa Gazalcı, Başbakan Recep Tayyip Erdoğan’ın TDK’ya göre ulemayı "bilginler" olarak açıkladığını, ancak TDK’da "sarıklı din bilginleri" de denildiğini belirterek, "Çelişen, anayasaya, yasalara aykırı olan, laik devletle din devletini karıştıran yaklaşım budur" dedi. 
     CHP Denizli Milletvekili Gazalcı yaptığı yazılı açıklamada, Başbakan Erdoğan’ın 15 Kasım’da Kopenhag’da türban konusunda AİHM’nin verdiği kararı eleştirirken, konunun "din ulemasına sorulması gerektiği" şeklindeki sözlerinin kamuoyundan büyük tepki almasının ardından bunu düzeltmeye çalıştığına dikkat çekti. Gazalcı, Başbakan Erdoğan’ın son olarak Denizli’de TDK sözlüğüne göre ulemanın "bilgin" anlamına geldiği şeklindeki açıklamasının da inandırıcı olmadığını belirterek, "Özrü kabahatinden büyüktür. Türk Dil Kurumu 1998 basımı sözlüğünde 1- Bilginler, 2-Sarıklı din bilginleri olarak açıklamıştır. 
     Başbakan Recep Tayyip Erdoğan’ın sarıklı din bilginlerini amaçladığı apaçık ortadadır. Çelişen, anayasaya, yasalara aykırı olan, laik devletle din devletini karıştıran yaklaşım budur" dedi. 
     Gazalcı, Türkiye devletinin uluslararası bir mahkemede kazandığı bir davaya sevinmeyen, üstelik karşı çıkan ilk Başbakanın, Recep Tayyip Erdoğan olduğunu da vurgulayarak, şöyle devam etti 
     "Bir Baeşbakanın görevi anayasa ve yasalar içerisinde ülkenin, yurttaşların güvenini, barışını sağlamak olmalıdır. 
     Ülkenin çok büyük sorunları varken, mahkeme kararlarına karşı türbanı gündemde tutması, laikliğe aykırı tutumdan dolayı özür dileyeceğine inat etmesi vahim bir durumdur. 
     Kararına saygı duyulmayan bir mahkemeye niçin başvurulmuştur Demek ki Başbakan’ın bilim dediği sarıklı din adamlarının yorumudur. Laik Türkiye Cumhuriyeti’nde bu anlayışın yeri yoktur. Sayın Başbakan’ın inandırıcı olmayan açıklamaları çuvala sığmamaktadır." 

ANKA 
     
</TEXT>
</DOC>
