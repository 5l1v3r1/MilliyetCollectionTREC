<DOC>
<DOCNO> 385615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonyas14.html </URL>
<DATE> 2005/10/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Okul çocuklarında beslenme çok önemli... 
</HEADLINE>
<TEXT>

     Okul çağındaki çocuklarda, zaman ayarlamasını öğretmenin, dengeli beslenme için önemli olduğu belirtildi. 
     Erciyes Üniversitesi Tıp Fakültesi Halk Sağlığı Anabilim Dalı Öğretim Üyesi Prof. Dr. Mualla Aykut, AA muhabirine yaptığı açıklamada, okul çağındaki çocuklarda kahvaltı başta olmak üzere bazı dengeli ve yeterli beslenme ilkelerinin ihmal edildiğini, bu durumun çocuğun gelişimini ve okuldaki başarısını olumsuz etkilediğini bildirdi. 
     Beslenme planı yapılırken bu durumların göz önünde bulundurulması gerektiğini ifade eden Aykut, "Okul çocukları için beslenme programlarının iki amacı vardır. Birincisi, öğrenme çağındaki çocuğa temel beslenme bilgilerini, beslenme ve sağlık arasındaki ilişkileri öğretmek ve yeterli ve dengeli beslenme alışkanlığı kazandırmak ikincisi ise eldeki imkanları en iyi şekilde kullanarak okul çocuğunun yeterli ve dengeli beslenmesini sağlamaktır" diye konuştu. 
     
     ZAMAN AYARLAMASININ ÖNEMİ 
     Sağlıklı beslenmenin sağlanabilmesi için çocuğun bu konuda bilinçlendirilmesinin büyük önem taşıdığını ifade eden Aykut, şöyle devam etti 
     "Çocuğa çalışma, uyuma, yemek yeme, oynama gibi yapacağı bütün işlerde zaman ayarlamasını öğretmek, geç kalma korkusu yüzünden kahvaltıyı ihmal etme sorununu çözümler. Anne ve babalar, bu konuda hassas olmalıdırlar. Sabah kahvaltısı yapmadan okula gelen çocukların öğrenmek için dikkatleri azalmaktadır. Okulda kalma süresi uzun olduğu zaman çocuklara, besin değeri yüksek, özel hazırlama gerektirmeyen süt veya ayranla peynir, domates-ekmek, yumurta-domates-ekmek, tahin helvası-ekmek, tahin-pekmez-ekmek gibi yiyeceklerden oluşan ara kahvaltısı ve benzer sandviçler verilmelidir. Okul kantinlerinde kola-gazoz yerine süt, ayran ve meyve suları, şeker, çikolata, bisküvi yerine besleyici ve taze sandviçler satılmalıdır." Çocuklara sadece beslenme çantası hazırlamanın sağlıklı beslenme için yeterli olmadığını vurgulayan Aykut, yiyeceklerin besin değerleri ile yeterli ve dengeli beslenme ilkelerinin çocuğa öğretilmesi gerektiğine dikkati çekti. 
     Okul çağındaki çocuklar için diş sağlığının da çok önemli olduğunu, beslenme alışkanlıklarının diş sağlığını da etkileyeceğini belirten Aykut, okul çağındaki çocukların sıklıkla tükettiği kola, çikolata, şeker ve kurabiye gibi besinlerin diş çürümesine yol açacağını, bunların yerine tüketilecek, süt, ayran ve taze meyve sularının ise dişlerin dayanıklılığını artıracağını sözlerine ekledi. 
     
</TEXT>
</DOC>
