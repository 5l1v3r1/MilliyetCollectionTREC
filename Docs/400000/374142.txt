<DOC>
<DOCNO> 374142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo31.html </URL>
<DATE> 2005/08/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gebzespor'a Galatasaray şoku... 
</HEADLINE>
<TEXT>

     Üçüncü Futbol Ligi 4. Grup takımlarından Gebzespor'un, sezon açılış maçı için anlaştıkları Galatasaray Kulübü'nün ağır şartlar öne sürmesi yüzünden maç yapmaktan vazgeçtiği bildirildi. 
     Gebzespor Kulübü Başkanı Şevki Demirci, düzenlediği basın toplantısında, 1 Eylül Perşembe günü sezon açılışı yapacaklarını ifade etti. Açılış maçı için Galatasaraylı yöneticilerle konuştuklarını ve olumlu yanıt aldıklarını belirten Demirci, şöyle konuştu 
     ''Galatasaray ile açılış maçı için konuştuk, ancak çok ağır şartlar sürdüler biz de vazgeçtik. Galatasaraylı yöneticiler 5 yıldızlı otelde bir gün önceden ağırlanma, yemek masrafları ve ayrıca 50 milyar lira para istediler. Zaten maddi yönden sıkıntılı bir dönemdeyiz. Bu kadar parayı ödememiz mümkün değil. Önce karşılıksız demişlerdi, daha sonra bu şartları öne sürmelerine şaşırdık.'' Sezon açılışında Galatasaray yerine İkinci Lig B Kategorisi takımlarından Maltepespor maç yapacaklarını belirten Demirci, yönetim olarak 10 bin bayrak yaptırdıklarını ve ilçenin cadde ve çarşılarına asmaya başladıklarını da sözlerine ekledi. 
     
</TEXT>
</DOC>
