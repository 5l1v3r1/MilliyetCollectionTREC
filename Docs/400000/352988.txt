<DOC>
<DOCNO> 352988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo20.html </URL>
<DATE> 2005/06/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çaykur Rizespor Ziani ile anlaştık... 
</HEADLINE>
<TEXT>

     Çaykur Rizespor Kulübü Yönetim Kurulu üyesi Orhan İstif, Cezayir Milli Takımı oyuncusu Karim Ziani ile anlaştıklarını ve bonservis sorununu çözmeye çalıştıklarını söyledi. 
     İstif, AA muhabirine yaptığı açıklamada, Fransa'nın Troyes Takımı'nda forma giyen Ziani'nin babasıyla ve kendisiyle görüştüklerini ve anlaştıkların belirterek, ''Bonservisi konusunda da Fransız kulübü ile görüşmelerimiz sürüyor. Bize faydalı olacak bir oyuncu. Yönetim kurulu olarak üzerimize düşen fedakarlığı yapacağız'' dedi. 
     Dış transferde ilk imzayı Sakaryasporlu Gökhan Kaba'ya attırdıklarını dile getiren İstif, ''Türkiye'de yapılabilecek en iyi transferlerden birini yaptık. Genç ve yetenekli bir oyuncu. Takımımızı uzun vadede büyük katkı sağlayacağına inanıyoruz'' diye konuştu. 
     
     BASHİR, İÇİN LİVERPOOL ADINA GÖRÜŞME 
     Çaykur Rizespor Kulübü Asbaşkanı Erol Yıldırım ise geçen sezon Beşiktaş maçına gelerek Mısırlı savunma oyuncusu Bashir'i izleyen menajer John İnglis ile İstanbul'da görüştüklerini söyledi. 
     İnglis'in Liverpool adına kulüp başkanı Ekrem Cengiz ve kendisiyle bir görüşme yaptığını dile getiren Yıldırım, ''Bashir'i milli maçlarda yine izleyecekler ona göre tekrar konuşacağız. Kendisi şu an kampa katılacak. Transfer gelişmelerine göre hareket edeceğiz'' diye konuştu. 
     
</TEXT>
</DOC>
