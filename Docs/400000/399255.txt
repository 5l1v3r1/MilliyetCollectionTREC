<DOC>
<DOCNO> 399255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko03.html </URL>
<DATE> 2005/11/30/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Unakıtan Vergi indirimini işsizler için yaptık 
</HEADLINE>
<TEXT>

     Maliye Bakanı Kemal Unakıtan, kurumlar vergisi indirimini yatırımların önünü açmak ve işsizliği düşürmek için yaptıklarını ifade ederek, "Kimse TÜSİAD yanlısı, sermaye yanlısı diye suçlamasın" dedi. 
     TBMM Plan ve Bütçe Komisyonu’nda, milletvekillerinin sorularını yanıtlayan Maliye Bakanı Kemal Unakıtan, 2006’da GSMH’nın 5 bin dolara çıkarılacağını, bunun başarılarının en büyük göstergesi olduğunu bildirdi. Türkiye’nin ilk defa sürekli ve sürdürülebilir bir büyüme yakaladığını, bunun siyaset ve ekonomideki istikrarla sağlandığını belirten Unakıtan, sonuçta enflasyonun 7,5’a düştüğünü, bunun en büyük yararının dar ve sabit gelirlilere olduğunu söyledi. 
     Maliye tarihinde ilk defa kurumlar vergisinin yüzde 30’lardan yüzde 20’ye indirildiğini de vurgulayan Unakıtan, 
     "Bunu kimse beklemiyordu. Bunun hesaplarını da çok yaptık. 
     Üç aydan daha fazladır çalışıyoruz. Ve bütçemizi de buna göre hazırladık. Kimse de merak etmesin. Bütçede hiçbir kaybımız yok" dedi. 
     Bakan Unakıtan, kurumlar vergisindeki bu düzenlemeyi yatırımın önünü açmak için yaptıklarını da vurgulayarak, şöyle devam etti 
     "Yatırımın önü açılırsa işsizliğe çare bulunacaktır. 
     Toplumda en çok ezilen işsizlerdir. Biz bunu işsizliği düşürmek için yaptık. Kimse TÜSİAD yanlısı, sermaye yanlısı diye suçlamaya kalkmasın. Bundan dolayı takdir edilmemiz lazım. Alkışlanmamız lazım." Unakıtan, bu açıklamasının ardından milletvekillerinin bütün sorularını yazılı yanıtlayacağını söyleyerek, konuşmasını bitirdi. 
     
</TEXT>
</DOC>
