<DOC>
<DOCNO> 359057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo24.html </URL>
<DATE> 2005/07/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bıçakcı Havuz sisteminin devamı konusunda kesin bir karara vardık 
</HEADLINE>
<TEXT>

     Futbol Federasyonu Başkanı Levent Bıçakcı, Birinci Süper Futbol Ligi'nde yer alan 18 takımın yetkilileriyle yaptıkları toplantı sonrasında yaptığı açıklamada, ''Hep beraber havuz sisteminin devamı konusunda kesin bir karara vardık'' dedi. 
     Futbol Federasyonu ile Kulüpler Birliği Vakfı'nın Mövenpick Otel'de havuz sistemi konusunda gerçekleştirdiği toplantı sona erdi. 2 saat 15 dakika süren toplantı sonrasında Futbol Federasyonu Başkanı Levent Bıçakcı, Kulüpler Birliği Vakfı Başkanı İlhan Cavcav ve Fenerbahçe Kulübü İkinci Başkanı Nihat Özdemir, birlikte gazetecilerin karşısına çıkarak, açıklamalarda bulundular. 
     Bıçakcı, 18 kulübün katılımıyla gerçekleştirdikleri toplantıda kendilerine önerdikleri yeni havuz sistemini anlattıklarını vurgulayarak, ''Görüş alışverişinde bulunduk. Birtakım noktalarda onların değerlendirmelerini aldık. Hep beraber havuz sisteminin devamı konusunda kesin bir karara vardık'' dedi. 
     Lig TV ve Digitürk yetkililerinin de katılımıyla hep birlikte yemek yiyeceklerini anlatan Bıçakcı, ''Bundan sonra yönetim olarak bu konudaki son çalışmaları yapacak ve nihai durumu sizlerle paylaşacağız'' dedi. 
     Bıçakcı, bir gazetecinin ''Sorunu nasıl çözeceksiniz '' şeklindeki sorusuna, ''Hiç sorun kalmadı arkadaşlar. Sorunu çözüyoruz. Federasyon bir parça daha çalışacak. Bugünkü değerlendirmelerle birlikte son şekli en kısa sürede sizlerle paylaşacağız'' dedi. 
     
     CAVCAV ''14 KULÜP OLARAK TAM YETKİYİ VERDİK'' 

     Kulüpler Birliği Vakfı Başkanı İlhan Cavcav ise Futbol Federasyonu Başkanı Bıçakcı ve yönetim kuruluna, havuz sistemi ve Türkiye Kupası'nda kulüplere sağladığı avantajlar nedeniyle Kulüpler Birliği Vakfı adına teşekkür etti. 
     Cavcav, ''Yaptığımız görüşmede bazı ufak tefek endişelerimiz olduğunu, ancak konunun büyük bir kısmında mutabık olduğumuzu söyledik, bu yönde de zaten yetkili olan federasyonumuza, 14 kulüp olarak tam yetkiyi verdik. 4 büyük kulübümüz de bilahare başkanla görüşecektir. Biz kendilerine teşekkür ediyoruz. Türk futbolu için hayırlı olsun'' dedi. 
     
     ÖZDEMİR ''DAHA AZI OLMAZ'' 

     Fenerbahçe Kulübü İkinci Başkanı Nihat Özdemir ise 4 büyük kulübün temsilcisi olarak bulunduğunu vurgulayarak, geçen yıldan daha az bir geliri asla kabul etmeyeceklerini söyledi. 
     Toplantı nedeniyle Federasyon Başkanı Bıçakcı ve yöneticilere teşekkür eden Özdemir, şöyle konuştu 
     ''Göreve geldiğinden buyana havuzun gelirlerini artırma yönündeki çalışmalarını taktirle karşılıyoruz. 4 büyük kulübün geçen yıllarda almış oldukları paylardaki azalmadan dolayı endişe duyuyoruz ve itirazlarımız vardı. Bununla ilgili çalışmalar ve görüşmelerimiz devam edecektir. Maalesef sanki kamuoyunda 4 kulübümüzün geçen yıl dağıtılan paydan daha fazla pay alıyormuş gibi bir izlenim doğmuştur. Bu doğru değildir. Çünkü 152 trilyon lira bu yıl dağıtılacak para eski havuz sistemine göre dağıtılırsa, bu yeni modele göre bizim daha az para alacağımız görülmektedir. Bizim 4 büyük kulüp olarak itirazımız bu noktadadır. Onun için doğru bazda mukayese edilmesi gerektiğini sayın federasyon başkanımıza söyledik. Sayın federasyon başkanı görüşmelere devam edecek. Daha sonra açıklama yapacaktır.'' 
     
</TEXT>
</DOC>
