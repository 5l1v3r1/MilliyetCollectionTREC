<DOC>
<DOCNO> 367958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yazar/akyol.html </URL>
<DATE> 2005/08/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Çırağan'da muhteşem düğün 
</HEADLINE>
<TEXT>


PETROL milyarderi Zeki Yamani'nin kızı Sarah için Çırağan'da yaptığı düğün gerçekten "muhteşem"miş. 
Şeyh Yamani daima Türk dostu olmuştur tatillerini Türkiye'de geçirir. Eminim bu "binbir gece düğünü" için İstanbul'u seçmesinde bunun büyük rolü var. 
Londra ve Paris'te böyle bir düğün yapmak Sayın Yamani için işten bile değildi. 
Peri masallarına layık bu düğünün İstanbul'da yapılmasına ben çok sevindim. "Zenginin malı, züğürdün çenesi..." demeyin. İstanbul, üç kıta arasında, finans ve sosyete sektöründe bir Londra, Paris haline gelirse, bundan Türkiye çok şey kazanır ekonomi olarak da, imaj olarak da... 
Bu "binbir gece"yi İstanbul'da yaparak dünya evine giren Sarah'a ve damat Malik'e saadetler diliyorum. 
Şeyh Yamani'ye de ülkemize göstermekte olduğu dostluk için teşekkür ediyorum. 

YAMANİ belli ki iyi bir baba. Kızını çok, ama çok seviyor. Düğün marşını bile özel olarak bestelettirmiş. Düğünün masa örtüleri Beyrut'tan, çiçekleri Avrupa'dan getirtilmiş. Sadece gelinlik değil, gelinin ayakkabısı da bilmem kaç bin dolara özel olarak yaptırılmış, üzerinde genç çiftlerin adı yazıyormuş. 
Sarayda düğün için özel bir "vaha" dekoru yaptırılmış ve buna "Sarah Vahası" adı verilmiş. 
Sarah ve Malik, özel olarak kurulan tahta oturmuşlar... 
Anlatamam... Şu kadar aşçı, bu kadar garson... Şunlar yenilmiş bunlar içilmiş... Tabaklar şöyle, bardaklar böyleymiş... 
Onlar ermiş muradına... 
Biz geçelim işin başka tarafına... 

DÜĞÜN haberlerini okurken, merhum Prof. Sabri Ülgener'in, piyasa mevcudu bulunmayan, "İktisadi Çözülmenin Ahlak ve Zihniyet Dünyası" adlı mükemmel eserini hatırladım. Şunları yazıyor hoca 
"Bol, ferah, gösterişli hayat üst tabakanın nerede olursa olsun vazgeçilmez vasıflarındandır... Hadsiz hesapsız harcamak..." 
16. yüzyıl şairi Fakiri şunu söylemiş 
Bilir misin, nedir beyler, ağalar 
Sürerler daima zevk u sefalar 
Hoca devam ediyor 
"Üst tabakanın gösteriş ve lüks merakı, sadece Şark ortaçağına münhasır kalmamıştır. Aynı asırların Garp dünyasında da derebeylik nizamı bu hususlarla tam bir paralellik ve beraberlik içinde yürümüştür." Sf. 102 
Öyle ya, Şark'ın "Binbir Gece Masalları" varsa, Garb'ın da "Peri Masalları" var. 
Kapitalizm öncesi o dünyanın doğusunda da batısında da 
"Para da mal gibi, henüz iktisadi rasyonel zihniyetin değil, içtimai ve politik kıymetlerin, bilhassa gösteriş ve ihtişam hevesinin emrindedir." Sf. 123 
Halbuki, kapitalistin gözünde para, iş yapmak için vardır Asıl itibar, iş başarısındadır. Sosyal hayatta "gösteriş ve ihtişam"dan ziyade, "hesaplı bir lüks" düşünülür. 

NAİMA da tarihinde yazar "Ağalar ve beyler içün ihtişam ve debdebe lazımdır." Elbette eski krallar ve prensler için olduğu gibi, "şeyhler içün" de lazımdır Gücün bir unsurudur "ihtişam ve debdebe..." 
Osmanlı, aşiret hayatının yalınlığından devlet saray hayatının kurumlaşma ve ihtişam aşamasına geçerken Türkmen şairleri onları eleştirdi. Bu paraların "fakir fukaraya dağıtılmasını" istedi. 
Mesela Alevi Otman Baba'nın bu yolda Fatih'e eleştirileri vardır. 
"Tasavvuf ahlakı"nın sosyal yönüdür bu. 
Sosyalizm her şeyi devletleştirerek insanları boğucu, renksiz bir kanaatk rlığa mahk m eder, kudreti parti babalarına aktarırdı. 
Kapitalizm ise paranın dağıtılmasını da yasaklanmasını da istemez iş hayatında kullanılmasını, üretim yapılmasını, iş sahaları açılmasını gerektirir. 
Kapitalist Bill Gates çocuklarına böyle bir düğün yaptırır mı Sanmıyorum. 
Eminim Sarah ve Malik, Allah bir yastıkta kocatsın, çocuklarına böyle "ihtişamlı ve debdebeli" değil, 'kapitalist' bir düğün yapacaklardır. 
Tarihçi Charles Issawi'nin dediği gibi, nesiller kendi öncelikleriyle düşünür. Önemli olan, değişimi, gelişimi izleyebilmek... 



</TEXT>
</DOC>
