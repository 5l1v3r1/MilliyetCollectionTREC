<DOC>
<DOCNO> 382559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko23.html </URL>
<DATE> 2005/09/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Başkanı Yüzde 7.4'e ulaşan batık krediler, deprem demek 
</HEADLINE>
<TEXT>

     Ankara Ticaret Odası ATO Başkanı Sinan Aygün, Bankacılık Düzenleme ve Denetleme Kurumu BDDK tarafından hazırlanan Banka Kartları ve Kredi Kartları Yasa Taslağı'nın olumlu, ancak eksik olduğunu savundu. 
     Aygün, ''Yüzde 7.4'e ulaşan batık krediler 7.4 şiddetinde deprem demektir. Faizlere çeki düzen gelmedikçe, mağdurlara ödeme kolaylığı sağlanmadıkça bu depremin yaraları sarılamaz'' dedi. 
     Kredi Kartları Kanun Taslağı ile ilgili yazılı açıklama yapan ATO Başkanı Sinan Aygün, kredi kartlarındaki esas sorunun yüksek faizler olduğunu ifade ederek, ''polis, asker, gazi, şehit çocuğu, iş, memur, milletvekili, öğretmenin...vs icra kıskacından kurtarılması'' gerektiğini kaydetti. 
     Kredi kartları sorununun sadece iktidarın veya muhalefetin sorunu olmadığını, bu sorunun artık toplumsal bir sorun haline geldiğini belirten Aygün, açıklamasında şu görüşlere yer verdi 
     ''Kredi Kartı Yasası bankalar ve tüketici açısından bir milat olmalıdır. Bu milat, mağdurun geçmişine sünger çekilmeden gerçekleşemez. Gelin en azından, kredi kartı borcunu ödeyemeyen veya tüketici kredisi alarak borcunu taksitlerle ödemek isteyen tüketiciye bir imkan tanıyalım. Bu da son olsun, bir daha da bu defter açılmasın. 
     Ancak korkarım ki, başlangıçta iyi gibi görülen bu yasa taslağı yaralara merhem olmayacak. Çünkü, kredi kartında yaşanan sorunların yüzde 80'ini yüksek faiz, yüzde 20'sini ise diğer konular oluşturuyor. Faize ve birikmiş borçlara bir çare olmadıkça yasanın çıkmasından hemen sonra yine kredi kartları mağdurlarının dramlarını okumaya devam ederiz. Faizlere de bir düzenleme gerekiyor. Önerimiz şudur tüketici kredilerine uygulanan faiz oranları, eşit ya da yüzde birkaç puan fazlasıyla kredi kartlarına da uygulansın. Bu olmazsa devlet borçlanma faizleri baz alınsın. Bu faizlerin örneğin yüzde 30 fazlası uygulansın.'' Daha önce Sanayi ve Ticaret Bakanı Ali Coşkun tarafından çıkartılan Tüketici Yasası içerisinde geçici bir madde ile benzer bir düzenleme yapıldığını ve tüketicinin rahatlatıldığını ifade eden Aygün, bu defa da geçici bir madde ile tüketiciye ödeme kolaylığı sağlayacak bir düzenlemenin yapılabileceğini kaydetti. 
     Devlet Bakanı ve Başbakan Yardımcısı Abdüllatif Şener'e bir çağrıda bulunan ATO Başkanı, ''Gelin, kara listeye ak bir sayfa açalım. 16 bankayı, 800 bin kart mağduruna tercih etmeyelim. Halkımızı rahatlatalım. Bankalar da bu düzenlemeye destek versin, sorunlu krediler de bu yolla tahsil edilsin'' dedi. 
     
</TEXT>
</DOC>
