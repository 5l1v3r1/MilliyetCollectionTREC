<DOC>
<DOCNO> 393800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy20.html </URL>
<DATE> 2005/11/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
YÖK Başkanı Teziç ''AİHM'in kararı iç hukukumuz için de bağlayıcı'' 
</HEADLINE>
<TEXT>

     YÖK Başkanı Prof. Dr. Erdoğan Teziç, AİHM’nin türban ile ilgili olarak verdiği kararı değerlendirirken, kararın iç hukukta bağlayıcı özelliği bulunduğunu belirterek, "Bundan böyle tartışmalar da herhalde sona ermiş olacaktır. Kararın uluslararası planda olması, Türkiye’nin bundan böyle aksi yönde bir düzenleme yapma olanağını da ortadan kaldırıyor"’ dedi. 
     Teziç, Atatürk Kültür Dil ve Tarih Yüksek Kurumu’nda düzenlenen "Atatürk’ü Anma Toplantısı"ndan ayrılırken gazetecilerin konuya ilişkin sorularını yanıtladı. 
     Teziç, AİHM’in türban konusunda verdiği kararı değerlendirirken, "AİHM, geçmişte vermiş olduğu kararı teyit etti. Zaten bağlayıcı. Bizim iç hukukumuzda da bağlayıcı özelliği var. Bundan böyle tartışmalar da herhalde sona ermiş olacaktır" dedi. 
     
     "HERKES İÇİN BAĞLAYICI" 

     "Bundan sonra türbanın üniversitelerde serbest bırakılması konusunda yeni bir tartışma başlayabilir mi " sorusuna Teziç, "Hukuki bağlayıcılık, tartışmaların da, bir daha bu konunun gündeme getirilmemesi anlamını taşır. Kesin hüküm herkes için bağlayıcıdır" karşılığını verdi. 
     "Bu karar Türkiye’yi rahatlatır mı " sorusuna Teziç, şu yanıtı verdi 
     "Ben hukuki planda sonucunu söylüyorum. Hepsini bağlar. Bütün mahkeme kararları gibi bizim iç hukukumuzda da etkileri olur. Hatta yüksek yargı organlarının daha önce vermiş oldukları kararları da teyit edici nitelikte bir özeliği var. Uluslararası planda olması, Türkiye’nin bundan böyle aksi yönde bir düzenleme yapma olanaklarını da ortadan kaldırıyor." Teziç, "Kesin bir şekilde öyle mi " sorusunu da, "Öyle" diye yanıtladı. 
     
     "GAYET İYİ DEĞERLENDİRECEKLERDİR" 

     Teziç, "Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanmasıyla ilgili bir gelişme var mı" sorusu üzerine, AİHM’in "kendi isteğiyle yurtdışından dönmüş olanlara tutuklama yapılamayacağı" yönünde iki kararı bulunduğunu kaydetti. Teziç, "Bu kararı sanırım bizim yargıçlarımız, savcılarımız gayet iyi değerlendirecektir" dedi. 
     "Bu kararı siz mahkemelere ilettiniz mi" sorusuna Teziç, "Bu konu savcıların, yargıçların bilgilerindedir. Ama tabii teyiden bunlar kendilerine iletilecektir. Ulusal mahkemelerde sonucun alınması bizim için daha önemlidir" diye yanıtladı. 
     
</TEXT>
</DOC>
