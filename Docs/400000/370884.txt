<DOC>
<DOCNO> 370884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko18.html </URL>
<DATE> 2005/08/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
S P 3 Ekim sonrası süreç zor geçecek... 
</HEADLINE>
<TEXT>

     Mustafa Seven AA 

      Uluslararası kredi derecelendirme kuruluşu Standard and Poor's'un S and P Türkiye analisti Faruk Soussa, S and P olarak, Türkiye'nin AB ile müzakerelerinin 3 Ekim'de başlamasını beklediklerini, ancak ondan sonraki sürecin zorlu geçeceğini bildirdi. 
     Faruk Soussa, Türkiye ekonomisi ve Türkiye ile AB arasındaki ilişkiler konusunda A.A muhabirinin sorularını yanıtladı. 
     Soussa, AB'de ortaya çıkan bazı olumsuz düşüncelere rağmen Türkiye'nin AB'ye giriş süreci konusunda çok kötümser olmaya gerek olmadığını vurguladı. 
     Türkiye ile AB arasındaki müzakerelerin başlamasının ardından, Türkiye'nin tam üye olabilmesi için en az 10 yıllık bir süreç olduğunu belirten Soussa, bunun da zorlu bir yol olduğunu kaydetti. 
     
     MÜZAKERELERİN KREDİ NOTU ÜZERİNE ETKİSİ... 

     S and P olarak Türkiye'ye verdikleri kredi notunun, sadece AB ile gelişmeleri değil, makro ekonomik gelişmeleri de yansıttığını belirten Soussa, ''AB'deki müzakerelerin, kredi notu üzerindeki olumsuz etkisi sınırlı olur'' şeklinde konuştu. 
     Türkiye'nin AB ile müzakerelerinde, bütün doğrudan olumlu ve olumsuz faktörlerin hesaplandığını vurgulayan Soussa, sadece dolaylı gelişmelerin, artan yatırımcı güveni ve ekonomik politikanın çıpaya bağlanması gibi destekleyici faktörlerin kredi notunu olumlu etkileyebilecek gelişmeler olduğunu ifade etti. 
     AB ile müzakerelerin başlamasının, tek başına kredi notuna etki eden bir faktör olmadığını yineleyen Soussa, yatırımcı güveni ile IMF ile yürütülmekte olan Stand-by'a bağlı yapısal reformların da önemli olduğunu, bunun da bir çıpa görevi gördüğünü kaydetti. 
     
     CARİ İŞLEMLER AÇIĞI... 

     Öte yandan Türkiye'de Cari İşlemler Açığı sorunu olduğuna dikkati çeken Soussa, büyük ve genişleyen Cari İşlemler Açığı'nın, portföy cinsinden ve kısa vadeli sermaye haretleriyle finanse edildiğini, bunun da Türkiye'yi dış şoklara karşı kırılgan hale getirdiğini kaydetti. 
     Soussa, Hükümetin ekonomi programı ve reformlara bağlılığını sürdürmesi ve yapısal reformları yavaşlatmaması ya da bunlardan geri dönmemesi halinde, dış şokların etkisinin sınırlı olacağını da vurguladı. 
     Son olarak Ağustos 2004'te, Türkiye'nin uzun vadeli döviz cinsinden kredi notunu B 'dan, BB - 'ye yükselten S and P, 17 Şubat 2005'te, Türkiye'nin BB - olan uzun vadeli döviz cinsi ile ''BB'' olan uzun vade yerel para birimi cinsi ve ''B'' olan kısa vade döviz ve yerel para birimi kredi notlarını aynen teyit etmişti. 

     
</TEXT>
</DOC>
