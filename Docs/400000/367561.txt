<DOC>
<DOCNO> 367561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/altan.html </URL>
<DATE> 2005/08/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Saçma yaratma dehası... 
</HEADLINE>
<TEXT>


Şimdiye dek çeşitli alanlarda, kim bilir kaç bin, belki de kaç yüz bin öngörü, uyarı, öneri yapıldı Türkiye'de ne trafik kazalarının azalmasını, ne -ekmekle şeker de dahil- besin maddelerinin hijyen koşullarına uygun üretilmesini, ne hastanelerle okulların kalite kazanmasını ne de vurgunların, soygunların, sahtek rlığın geri adım atmasını sağlayabildiler. 
Davulcu cartası gibi, güm gümler arasında, fark bile edilmeden gümbürtüye gitti hepsi... 

Altyapıdan yoksun kazanç mekanizmalarının, evrensel üretim havuzlarıyla, kaliteli yaşam balkonlarına doğru ortak bir akıntıyla esinti yaratamadığı, içine kapalı bir kalabalık yığınlar dünyasında bildikleri yöntemlerle makamlara tırmanmış olanlar mı, kulak asacaklardı öngörülere, uyarılara, önerilere 
İsmet Paşa'nın ünlü deyimiyle 
- Hadi canım, sende... 

Önünden hızla geçen bir tren katarının lokomotifi... Sen istediğin kadar bağır 
- Dikkat et, ileride raylar hem iyice bozulmuş, hem de köprüler yıkılmış durumda... 
Makinist duymadı bile ne söylediğini... 
O, kendi türküsünü çağırmada 
Altay'dan attığım ok, Alp Dağları'nı aştı 
Önce buna ördekler, sonra da kazlar şaştı. 

Genç tatilci dostların, ballı petekli şıkıdım rehavetinde artık biraz da bencil, egosantrik ve "bana ne"mci takılmak gerekiyor olaylara galiba... 
Vaktiyle şiirde, insanoğlunun yaşam macerasındaki "anlamsız"lık semtlerine doğru uzanan bir "absürd" akımı çıkmıştı ortaya... 
"Absürd" akımının harika şiirlerinden biri de, mealen şöyleydi 
Geceleyin adam yatakta, sağ tarafına döndü uyandı 
Aa baktı ki odanın duvarları çatlamış... 
Çatlamışsa çatlamış, dedi sol tarafına döndü uyudu. 
Adam, sol tarafında uyurken uyandı 
Baktı ki duvarlar tümden yıkılmış... 
Yıkılmışsa yıkılmış, dedi sağ tarafına döndü uyudu. 
Adam yine uyandı, baktı ki bir tren geliyor üstüne 
Geliyorsa geliyor, dedi sol tarafına döndü uyudu... 

Bir yanda diplomalı işsizlerin, Hazine'den geçinmeli bir memuriyete başvuru kuyrukları bir yanda geçinemediği için haciz kementlerinin içinde boğulan 125 bin memur... 
Yahu kardeşim beni ne ilgilendirir memur olacaklarla, memur olmuşların durumu benim derdim, 20 yaş dişim bilsen nasıl ağrıyor... 

Ne ne .. Marmara Denizi'nde meydana gelecek olası depremi göz önünde bulundurarak stok yenileyen İstanbul Büyükşehir Belediyesi 50 bin ceset torbası almak için ihale mi açmış 
Yahu kardeşim beni ne ilgilendirir, belediyenin alacağı ceset torbaları haberin var mı, Özder yine değiştirmiş arabasını... 

Ayakta çiş etmenin günah sayılıp sayılmayacağı, kimi ilgilendirir kardeşim benim derdim bir kat daha çıkmak çatıya... 

Sosyal Sigortalar Kurumu ile devlet ve üniversite hastaneleri arasında, şişirilen faturalarla, kurum tarafından ödenmeyen faturalar yüzünden çıngar mı çıkmış 
Bana ne kardeşim çıkan çıngardan sen bu akşam açık hava konserine takılıyor musun 

Duruma bir de politikacı gözüyle bakıldığında 
- Kamu görevlilerinin durumlarını iyileştirme konusunda, önemli adımlar atmış bulunuyoruz. İşsizlik sorununun çözümü için de, gerekli önlemler alınmaktadır. Herhangi bir deprem felaketine karşı vatandaşlarımızın güvenliğini sağlamak amacıyla, çürük yapılar saptanmakta ve sorunun üstünde önemle durulmaktadır. Pisuvar konusunu gündeme taşıyanların kastı kamuoyunu, birtakım aslı faslı olmayan sorunlarla oyalamak ve yapılmakta olan kalkınma hamlelerini gözlerden saklamaktır. 
Unutmayalım ki bu vatan hepimizin. İsteyen ayakta çiş eder, isteyen çömelerek çiş eder. Demokrasinin anlamı, isteyenin istediği gibi işemesi değil midir arkadaşlar 
Dünyanın gündeminde güneş gibi nasıl parladığımızı ink ra yeltenenler birtakım gizli ihtirasların peşinde koşanlardır. Onca yolsuzluğun üstüne gittiğimiz gibi, ortaya çıkan her yeni yolsuzluğun da üstüne gidilecektir. SSK'nın sorunları da çözümlenecektir, vatandaşların sorunları da... 

Bize ne kardeşim, politikacı nutuklarından seni Güldün aramış, cep telefonun cevap vermemiş... 

Adam, sağ tarafına döndü uyandı 
Aa baktı ki odanın duvarları çatlamış... 
Çatlamışsa çatlamış, dedi sol tarafına döndü uyudu... 



</TEXT>
</DOC>
