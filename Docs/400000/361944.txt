<DOC>
<DOCNO> 361944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/guncel/axgun01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'den vazgeçmeyin' 
</HEADLINE>
<TEXT>


Kuşadası'ndaki terör saldırısının ardından İngiliz Büyükelçi Westmacott, vatandaşlarına seslendi Ziyaret planlarınızı değiştirmeyin 

DIŞ HABERLER SERVİSİ 

İngiltere'nin Ankara Büyükelçisi Sir Peter Westmacott, Kuşadası'nda bir minibüse düzenlenen ve bir İngiliz ile bir İrlandalının da aralarında bulunduğu 5 kişinin hayatını kaybettiği saldırının ardından İngilizlere, "Türkiye'ye gelme planlarınızı değiştirmeyin" çağrısı yaptı. 
İngiliz yayın kuruluşu BBC'ye açıklamalarda bulunan Westmacott, Türk makamları için "Bunun Kürt gerilla grubu, terörist organizasyon PKK'nın işi olduğundan neredeyse eminler" dedi. 
Westmacott İngilizlerden, Türkiye'yi ziyaret etme planlarını iptal etmemelerini de isterken, "bölgedeki turistler ve yerel halktaki h kim duygunun, tıpkı Londra'daki saldırılara İngilizlerin verdiği cevapta olduğu gibi, 'Hayat sürmeli' sözleriyle özetlenebileceğini" söyledi. 

BBC'nin ifadesi 
PKK'yı "terörist" diye tanımlamadığı gerekçesiyle Başbakan Recep Tayyip Erdoğan'ın suçladığı BBC ise, konuyla ilgili haberinde PKK için "ABD ve AB'nin terörist organizasyon diye değerlendirdiği PKK, bağımsız bir Kürt devleti için Türk yönetimine karşı 1978'den bu yana şiddetli bir savaş yürütüyor" ifadesini kullandı. 
Bu arada BBC, internet sitesinde okurların terör saldırılarıyla ilgili görüşlerini ifade edebilmeleri için bir bölüm açtı. İngiliz Nicola Dellow, "İstanbul'da yaşamanın ve çalışmanın tadını çıkaran bir İngiliz olarak, dünyanın böyle güzel ve sakin bir parçasında böyle bir olay olduğu için büyük üzüntü içindeyim. Böyle iğrenç eylemleri gerçekleştiren zorbalar, beni ikinci evim İstanbul'a dönmekten alıkoyamaz" diye yazdı. 

Patlayıcıda C-4 var, polis 'PKK' diyor Minibüse 3 kez binen şüpheli aranıyor 

ERDAL KILINÇ İstanbul 
Kuşadası'nda minibüse önceki gün bombalı saldırı düzenleyen teröristin, aynı gün aynı araca üç kez binmiş olabileceği ortaya çıktı. Minibüs şoförü Cemal Uçar'ın ifadesine göre, şüpheli şahıs son bindiğinde elinde çanta vardı. Patlama, o indikten 4 - 5 dakika sonra meydana geldi. 
Kuşadası'ndaki saldırıda tek gözünü kaybeden minibüs şöförü Uçar'ın polise verdiği ifade, soruşturmanın ilk ipuçları oldu. İfadeye göre, 25 - 30 yaşlarındaki esmer ve bıyıksız kişi ilk olarak saat 07.00 - 07.30 sırasında minibüsle Kadınlar Plajı'na gitti. Dönüşte yine araçtaydı ve sürekli cep telefonuyla oynuyordu. Sonraki seferde, bu kez elinde çantayla minübüsün Kadınlar Plajı istikametindeki yolcuları arasındaydı. Cep telefonuyla oynamaya devam eden esrarengiz yolcu, patlamadan 4 - 5 dakika önce indi. Bu ifadenin ardından patlamanın cep telefonu mekanizmasıyla uzaktan kumanda ile patlatıldığı ihtimali ağırlık kazandı. İlk incelemeler sonunda da patlayıcınınC - 4 içerdiği tespit edildi. 
Polise göre, bulgular, PKK'nın Murat Karayılan'a bağlı Özel Kuvvetler ekibinin bu bombalamayı yapmış olma ihtimalini güçlendiriyor. Polis, esrarengiz yolcuyu bulmak için tüm otel kayıtlarını tarıyor. Aydın Valisi Mustafa Malay, patlayıcının minibüsün arka sırasının önündeki çiftli koltuğun altına yerleştirilmiş bir bel çantası içerisine konulduğunu açıkladı. 
Malay, "Ya zaman ayarlı veya uzaktan kumanda ile patlatılmış. Deliller çok yönlü değerlendiriliyor, ama kesinlikle canlı bomba değil " dedi. Patlamadan yaralı kurtulan minibüs şoförü Cemal Uçar, 30 Nisan'da yine Kuşadası'nda meydana gelen patlamanın da 100 metre yakınında olduğunu söyledi. 

Almanya Dışişleri tatilcileri uyardı 

ALMANYA Milliyet 
Almanya Dışişleri Bakanlığı, Kuşadası'ndaki patlamanın ardından Türkiye'ye tatile gidecek vatandaşlarını "dikkatli olmaları" konusunda uyardı. 
Bakanlığın internet sayfasında, Çeşme ve Kuşadası'ndaki saldırılar hatırlatıldıktan sonra "Ülkede güvenlik önlemleri en üst düzeyde tutuluyor. Türkiye'ye seyahat edeceklerin özellikle dikkatli olması tavsiye edilir. 11 - 21 Ağustos 2005'te İzmir'de gerçekleştirilecek Universiade Oyunları nedeniyle İzmir ve çevresindeki güvenlik önemlerinin artırılacağının da dikkate alınması gerekir." Sitede İngiltere'yle ilgili bölümde de, 7 Temmuz'da Londra'da meydana gelen bombalı saldırılara dikkat çekildi ve dikkatli olunması istendi. Alman turizm kuruluşları yetkilileri ise, şu ana dek çok az rezervasyon iptali talebi geldiğini belirtti. 

SALDIRI DIŞ BASINDA Observer İngiliz turistler hedef mi 

DIŞ HABERLER 
İngiliz basını, Kuşadası'nda bir minibüste 5 kişinin ölümüne, 13 kişinin de yaralanmasına neden olan patlamayı "terör dehşeti" diye duyurdu. 
Observer gazetesi, saldırının İngiliz turistleri taşıyan bir araca yönelmesinin, İngilizlere yönelik "tek elden yönetilen bir saldırı dalgasını akla getirdiğini" öne sürdü. Gazete, saldırının radikal dinci örgütlerce yapılmış olma ihtimalinin giderek arttığını iddia etti. 

'Sadece yüzmek istediler' 
The Independent gazetesi de, kuşkulular listesinde PKK'nın yanı sıra radikal dincilerin de bulunduğunu yazdı. 
Almanya'da yayımlanan "Bild am Sonntag" gazetesi de haberi "İntihar saldırıları tatil sahillerimize ulaştı - Sadece yüzmeye gitmek istiyorlardı" başlığıyla birinci sayfada verdi. Frankfurter Allgemeine gazetesindeki haberde ise 'Kürt Özgürlük Şahinleri' adlı yeni örgüte dikkat çekildi. İtalyan basını ise, eylemin İtalya'dan Türkiye'ye yönelik turist akınını sekteye uğratmadığını belirtti. 

DEHAP ve İHD'den saldırıya kınama 

ANKARA Milliyet 
DEHAP ve İnsan Hakları Derneği İHD , Aydın'ın Kuşadası ilçesinde bir minibüse yapılan bombalı saldırıyı kınadı. 
DEHAP Genel Başkanı Tuncer Bakırhan dün yaptığı açıklamada, patlamada 5 kişinin yaşamını yitirmesi ve 15 kişinin yaralanmasından derin üzüntü duyduğunu belirterek "Olayı kınıyoruz. Bu tür olayların bir daha yaşanmamasını diliyoruz" ifadesini kullandı. İHD'den yapılan açıklamada da, sivil insanların hedef alınmasının nefretle kınandığı belirtildi. 

2 yaşındaki Hollandalı Rucilla da teröre isyan etti 

Kuşadası'nda meydana gelen saldırının ardından, ilçede görev yapan minibüs şoförleri, araçlarına siyah bant ve Türk bayrakları astı. Vatandaşlar olay yerine siyah çelenk bırakırken, yabancı turistler de olay yerine çiçekler bıraktı. Kurbanların ailelerinin acısını paylaşanlar arasında, Hollandalı 2 yaşındaki Rucilla Van Baarle ve babası da vardı. 



</TEXT>
</DOC>
