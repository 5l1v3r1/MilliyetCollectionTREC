<DOC>
<DOCNO> 357489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas11.html </URL>
<DATE> 2005/07/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'lilerin yüzde 38'i yeni manevi arayış içinde... 
</HEADLINE>
<TEXT>

     ABD’de yapılan bir araştırma, dinin hayatlarında önemli bir yer tuttuğunu söyleyen Amerikalıların büyük bir kısmının, dini geleneklerinden çok yeni manevi tecrübeler yaşama arayışını daha önemli bulduklarını ortaya koydu. 
     CBS televizyonu tarafından yapılan bir kamuoyu araştırmasının sonuçlarına göre, Amerikalıların yüzde 45’i dini açıdan en önemli buldukları şeyin ellerinden geldiğince inançlarıyla ilgili öğretileri ve gelenekleri takip etmek olduğunu söyledi. Amerikan halkının yüzde 38’i ise dini geleneklere saplanmaktansa, kendilerini nereye götürürse götürsün manevi bir arayışa girmeyi daha fazla önemsiyor. 
     Dinin kendileri için önemli olmadığını söyleyen Amerikalıların oranını sadece yüzde 10 olarak belirleyen araştırma, Amerikalıların yüzde 52’sinin sadece bağlı oldukları dinin pratiklerini yerine getirmeye çalıştıklarını, yüzde 36’sının ise birden fazla dinin öğreti ve felsefesinin karışımı bir dini pratiği yerine getirdiklerini gösterdi. 
     Amerikalıların yüzde 28’i dinin günlük hayatlarında "aşırı önemli" olduğunu söylerken, yüzde 36’sı "çok önemli", yüzde 26’sı "önemli", yüzde 10’u ise "hiçbir öneminin bulunmadığını" kaydetti. 
     
</TEXT>
</DOC>
