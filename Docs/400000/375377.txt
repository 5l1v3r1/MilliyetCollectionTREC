<DOC>
<DOCNO> 375377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy09.html </URL>
<DATE> 2005/09/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
DT Genel Müdür Vekili AKP'li tanıdığım yok 
</HEADLINE>
<TEXT>

     Devlet Tiyatroları Genel Müdür Vekili Mine Acar, Kültür ve Turizm Bakanı Atilla Koç’un, Atatürkçü, çağdaş, ilerici bir cumhuriyet kadınını Devlet Tiyatroları’nın başına getirmesini hayranlıkla karşıladığını belirterek, atamasında herhangi bir yasal engel bulunmadığını belirtti. 
     Devlet Tiyatroları Genel Müdür Vekili Mine Acar, İrfan Şahinbaş Atölyesi’nde düzenlediği basın toplantısında hakkında çıkan haberlere bugüne kadar kavgayı tırmandırmamak için yanıt vermediğini söyledi. Eski yönetimin topluca istifasından sonra yeni atamaların yasaya uygun biçimde yapıldığını söyleyen Acar, yeni görevlere atanan genel müdür yardımcılarını ve bölge müdürlerini basına tanıttı. Yine çağdaş, demokratik ve laik kimliğine uygun kişilerin kurumun temsilcisi olduğunu ifade eden Acar, Devlet Tiyatroları’nın demokratik duruşunu ve özerk yapısını koruyacağını anlattı. 
     
     "ATAMAMLA İLGİLİ YASAL ENGEL YOK" 
     Mine Acar, genel müdür vekilliğine atanmasıyla ilgili herhangi bir yasal engelin bulunmadığını söylerken eski Genel Müdür Lemi Bilgin’in de medyada yansıtıldığı gibi siyasi zorlamalarla değil Teftiş Kurulu raporuyla görevden alındığını belirtti. 
     
     "AKP’Lİ TANIDIĞIM YOK" 
     Genel müdür vekilliğine getirilmesi konusunda herhangi bir çabasının olmadığını belirten Acar, "AKP’li bir yakınım ya da tanıdığım da yok" dedi. 
     Mine Acar, Kültür ve Turizm Bakanı Atila Koç’un laik, çağdaş bir Cumhuriyet kadınını Devlet Tiyatroları’nın başına getirmesini hayranlıkla karşıladığını kaydederek, "Söylendiği gibi Devlet Tiyatroları’nın içişlerine karışılması gibi bir durum söz konusu değildir. Sayın Bakan, edebi kurul atamalarında da jest yaparak görüşümü almıştır" diye konuştu. 
     
     PERDELER EKİMDE AÇILIYOR 
     Acar, Devlet Tiyatroları’nın bu yıl da perdelerini ekim ayında açacağını söylerken, oyunlarda herhangi bir değişikliğe girilmeyeceğini belirtti. Sadece iki ya da üç oyunun ertelenmesi ya da kaldırılmasının gündeme gelebileceğini belirten Acar, şu ana kadar oyunların yazarlarından kendilerine "Oyunlarımızı geri çektik" biçiminde resmi bir dilekçe gelmediğini de anımsattı. Acar, Cem İdiz’in bazı oyunlar için söz verdiği besteleri yapmayacağının da doğru olduğunu söyledi. Provaların sorunsuz biçimde devam ettiğini ifade eden Acar, sadece bir yönetmenin rahatsızlığı dolayısıyla on günlük rapor aldığını, raporunun bitmesinin ardından da geri döneceğini umut ettiklerini kaydetti. 
     
     "ALTI YILDA TEK İŞ YAPAN SANATÇI VAR" 
     Mine Acar, 5-6 yıl içinde tek iş yapan sanatçıların bulunduğunu, ancak yeni yönetim olarak bu soruna çözüm getireceklerini bildirdi. Pek çok Devlet Tiyatrosu sanatçılarının dizilerde, üniversitelerde ve seslendirmelerde çalıştığını ve yeni dönemde de bu izinlerin "Çalışmaların aksatılmaması" koşuluyla verilmeye devam edileceğini söyledi. 
     Acar, önümüzdeki günlerde Tiyatro Kurultayı düzenleyeceklerini de kaydetti. 
     
     "ÇALIŞMA ARKADAŞLARIMIN BENİ YETKİN BULMAMASI SAMİMİ DEĞİL" 
     Acar, Devlet Tiyatroları’nda 2000-2001 yılında "Resimli Osmanlı Tarihi" ve "Yalancı Aranıyor" adlı oyunların yönetmenliğini yaptığını ve bu oyunların en yüksek seyirci düzeyini yakaladığını belirterek, bu görevde yıllarca çalıştığını ve çalışma arkadaşlarının kendisini yetkin görmemelerini samimi bulmadığını dile getirdi. 
     Önemli yönetmenlerin çoğunun kökeninin "dramaturji" olduğunu kaydeden Acar, Turgut Özakman’la sanatçı genel müdür geleneğinin zaten ortadan kalktığına işaret etti. Acar, "Son derece ön yargılı saldırılara yapacağımız işlerle karşılık vereceğiz. Yeni yönetimin de projeleri var. Toz duman dağılınca onları da açıklayacağız" diye konuştu. Acar, gazetecilerin sorularını yanıtlamadı. 
     
     "DRAMATURG OYUN SANAT UZMANIDIR" 
     Acar gazetecilere dağıttığı basın metninde "dramaturg kimdir " sorusuna "Bir tiyatronun repertuar politikasını belirlemeye yardımcı olan oyun metinlerini okuyarak gerekirse çevirisini yaparak inceleyen, düşünsel anlamda yorumlayan oyun sanat uzmanıdır" yanıtını verdi. Acar’ın birlikte çalışacağı yeni kadrosu şöyle 
     "Genel Müdür Yardımcıları Tayfun Orhon-Kerim Göksu, Başdramuturg İsman Özkan, Sanatçı Temsilcisi İclal Karaduman, Edebi Kurul Üyesi Ömer Naci Topçu, Ankara Bölge Müdürü Bahadır Özyurt, Antalya Bölge Müdürü Oktay Gözpınar, Bursa Bölge Müdürü Cihan Büyükışık, Diyarbakır Bölge Müdürü Harun Türköz, Erzurum Bölge Müdürü Erkan Erdem, İstanbul Bölge Müdürü Tunç Günbay, İzmir Bölge Müdürü Yaşar Ürük, Konya Bölge Müdürü Yıldırım Güçük, Sivas Bölge Müdürü Fuat Çigiltepe, Trabzon Bölge Müdürü Kadri Özcan, Van Bölge Müdürü Eren Oray ve Adana Bölge Müdürü Dara Tan." 
     
</TEXT>
</DOC>
