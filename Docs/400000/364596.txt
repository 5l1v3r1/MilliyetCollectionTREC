<DOC>
<DOCNO> 364596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/yasam/yas04.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemilerde gizlenen katil kaçaklar 
</HEADLINE>
<TEXT>


SERHAT OĞUZ İstanbul 

Uluslararası ticarette önemli görev üstlenen gemiler, sadece mal taşımakla kalmıyor, uzak denizlerdeki ölümcül hastalıkları ya da canlıları beraberlerinde denizlerimize getiriyor. 
Türk Deniz Araştırmaları Vakfı TÜDAV Başkanı Prof. Dr. Bayram Öztürk, gemiler aracılığıyla Karadeniz'e gelen ve denizanasına benzeyen bir zararlı olan 'Ktenefor mnemiopsis leidyi'nin hamsiyi neredeyse tükenme noktasına getirdiğine dikkat çekiyor. 

Midyedeki risk 
Türkiye kıyılarına ulaştığı tahmin edilen 'toksik alg' zararlısı ise, salgıladığı zehirle midye ve istiridyeleri etkisi altına alıyor ve bunları yiyen insanlarda felç ve ölümlere neden olabiliyor. Katil yosun olarak adlandırılan ve deniz ekosistemine darbe vuran 'caulerpa taxifolia' zararlısı da Akdeniz kıyılarımızı tehdit ediyor. 
Karadeniz Teknik Üniversitesi Öğretim Üyesi Yrd. Doç. Dr. Muzaffer Fevzioğlu, her yıl 10 milyar ton deniz suyunun dünya üzerinde yer değiştirdiğine dikkat çekerken, Prof. Dr. Bayram Öztürk de yoğun gemi trafiği nedeniyle Marmara'nın kolera ve tifo tehdidi altında olduğunu iddia ediyor. 


</TEXT>
</DOC>
