<DOC>
<DOCNO> 380494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun01.html </URL>
<DATE> 2005/09/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül'ün New York temasları sürüyor.... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, kitle imha silahlarının yayılması, terörizm gibi tehditlerle mücadelede uluslararası toplumun birlikte hareket etmesi gerektiği mesajını verdi. 
     Birleşmiş Milletler BM merkezinde başlayan ve 3 gün sürecek "Nükleer Denemelerin Kapsamlı Yasaklanması Antlaşması CTBT 
     Konferansı’nın açılışına katılarak konuşma yapan Gül, kitle imha silahlarının yayılması, terörizm gibi tehditlerle mücadelede uluslararası toplumun birlikte hareket etmesi gerektiğini söyledi. 
     BM liderler zirvesi sonunda yayımlanan bildiride, silahsızlanma ve nükleer silahların yayılmasının önlenmesi konusuna yer verilmesinde başarısız olunmasının cesaretleri kırmaması gerektiğini söyleyen Gül, silahsızlanma ve nükleer silahların yayılmasının önlenmesine yönelik çabaların sürdürülmesi gerektiğini vurgulayarak, CTBT’nin önemi ve bir an önce yürürlüğe girmesi konusunda Türkiye’nin görüşlerini dile getirdi. 
     Nükleer Silahların Yayılmasının Önlenmesi Antlaşması NPT ve koruma rejimi ile birlikte CTBT’nin nükleer silahların yayılmasının önlenmesinin temel taşlarından olduğunu kaydeden Gül, CTBT’nin yürürlüğe girmesinin bu rejimi güçlendireceğini belirtti. 
     Son 9 yılda CTBT konusunda önemli gelişmelerin kaydedildiğini ifade eden Gül, 2003’te yapılan konferanstan bu yana atılan 8 imza ve 21 onayın bu amaç doğrultusundaki ilerlemenin bir delili olduğunu 
     söyledi. 
     Bu konuda diğer bir başarının da küresel gözlem istasyonları ağının geliştirilmesi olduğuna dikkat çeken Gül, CTBT Antlaşması uyarınca kurulan Ankara’daki gözlem istasyonunun tam olarak faaliyete geçtiğini kaydetti. 
     Bu başarılara rağmen antlaşmanın hala yürürlüğe giremediğini ifade eden Bakan Gül, bütün ülkeleri CTBT’yi imzalayarak onaylamaya çağırdı. 
     CTBT’nin yürürlüğe girme sürecinde nükleer patlamalara dair moratoryumun sürmesi gerektiğini kaydeden Bakan Gül, "Hepimizin nihai hedefi daima CTBT’nin yürürlüğe girmesi olarak kalmalıdır. Bu konferansın sonunda kabul edilecek nihai bildirinin önümüzdeki iki yıl için göstereceğimiz gayretler için bir yol haritası sağlamasını umuyorum" dedi. 
     Bakan Gül, bu deklarasyondaki önlemlere tam destek veren Türkiye’nin bu amaca ulaşmak için üzerine düşeni yapmaya hazır olduğunu kaydetti. 
     Gül, konuşmasından sonra CTBT Örgütü İcra Sekreteri Tibor Toth ile kısa bir ikili görüşme yaptı. 
     
</TEXT>
</DOC>
