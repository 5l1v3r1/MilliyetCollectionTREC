<DOC>
<DOCNO> 354931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko06.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelsiz Trakya doğalgaz ihalesinde kazanan yok 
</HEADLINE>
<TEXT>


30 yıl süreli Edirne, Tekirdağ ve Kırıkkale bölgesinin doğalgaz dağıtım ihalesinde Nurol ve Zorlu grupları 'sıfır bedel' teklifi yaptı. Bu sonuca ihale heyeti şaşırdı 

ANKARA Milliyet 

Edirne, Tekirdağ ve Kırıkkale bölgesinde 30 yıl süreyle doğalgaz dağıtımının yapılmasına ilişkin lisans ihalesinde bugüne kadar görülmemiş garip bir sonuçla karşılaşıldı. Nurol ve Zorlu grupları doğalgaz dağıtımını ve yatırımını "sıfır bedelle" yapacaklarını açıkladı. 
Enerji Piyasası Düzenleme Kurulu EPDK ve ihale komisyonu şartnamede düzenlenmeyen bu durum karşısında önce şaşırdı. Kurul her iki firmanın 180 dolarlık abone bağlantı ücretleri üzerinden yarışmaya devam etmesine karar verdi. Ancak firmalar yarışmaya devam etmeyeceklerini bildirince ihale askıda kaldı. 

'Sıfır, mevzuata uymuyor' 
İhaleye 14 firma katılırken zarflar açıldığında Nurol Enerji'nin kilovatsaat başına 0.001 cent, Zorlu'nun 0.008 cent ve Delta İnşaat'ın da 0.009 centle en düşük teklifi verdiği ortaya çıktı. Üç firma açık eksiltmeye davet edildi. Ancak Delta 0.001 cent'in altına inmeyerek ihaleden çekildi. Zorlu teklifini "sıfır cent" olarak revize edince, Nurol'un temsilcisi sıfırın bedel ifade etmediğini ve mevzuata da uygun olmadığını belirterek "Biz de sıfır cent diyoruz" açıklamasında bulundu. EPDK şartnamede yeralmadığı halde 180 dolarlık abone bedelinden indirim yapılmasını istedi. Ancak firmalar imzalamayınca ihale sonuçsuz kaldı. 
İhaleyi izleyen Maliye Bakanı Kemal Unakıtan, gazetecilere, "Neredeyse üzerine para verecekler" açıklamasında bulundu. Unakıtan, 0.001 cent teklifini gördükten sonra ihale komisyonuna, "Ben de Edirneliyim ihaleyi geciktirmeden sonuçlandırın" dedi. 

Firmalar nasıl kazanacak BOTAŞ şu anda doğalgaz dağıtım firmalarına metreküpü 300 bin liradan doğalgaz veriyor. İhaleyi alacak firma Trakya Bölgesi'ne doğalgazı BOTAŞ'tan aldığı fiyattan 8 yıl boyunca verecek, dağıtımı ise 30 yıl sürdürecek. Bu sürenin sonunda EPDK'nın belirleyeceği tavan fiyatını aşmayacak şekilde fiyatı belirleme hakkına sahip olacak. 


</TEXT>
</DOC>
