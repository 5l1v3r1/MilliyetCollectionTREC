<DOC>
<DOCNO> 386615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun28.html </URL>
<DATE> 2005/10/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
DSÖ Kuş gribinin insanlara bulaşma olasılığı çok düşük 
</HEADLINE>
<TEXT>

     Dünya Sağlık Örgütü DSÖ , Türkiye ve Romanya'da ortaya çıkan kuş gribi tehdidine ilişkin olarak, insanlara bulaşma riskinin ''çok düşük'' olduğunu açıkladı. 
     DSÖ Sözcüsü Dick Thompson, halkın grip salgınıyla bu hastalığı karıştırdığını, ancak ikisinin farklı hastalıklar olduğunu söyledi. Thompson, ''halkın kuş gribinin insana bulaşma riskine dikkat ettiğinde, enfeksiyon olasılığının çok düşük olduğunu anlayacağını'' kaydetti. 
     Açıklamada, ''H5N1 virüsünün yeni bölgelerde kümes hayvanlarına yayılmasının, ilerde insanlar arasında da vakalar olma olasılığını artırdığı endişesi yarattığına'' dikkat çekilerek, ''Yine de tüm kanıtların virüsün kuşlardan insanlara kolayca yayılmadığına işaret ettiği'' vurgulandı. 
     DSÖ, kuş gribi tehdidinin ortaya çıktığı Romanya ve Türkiye'deki yetkililerin tavsiye edilen önlemler sürecini başlattıklarını hatırlatarak, Asya'daki virüs örnekleriyle karşılaştırma ve testlerde yardımcı olduğunu açıkladı. 
     Açıklamada, kümes hayvanlarına temas eden kişiler arasında kuş gribi belirtileri olup olmadığının kontrol edilmesi ve H5N1 salgınının olduğu bölgelerde canlı hayvanlarla temas kurulmasından kaçınılması tavsiyesinde bulundu. 
     Açıklamada, solunum rahatsızlarının çoğunda da görülen H5N1 virüsünün başlangıç semptomları olması nedeniyle ateş ya da solunum sorunları olan kişilerin kontrolden geçmesi gerektiği belirtildi. 
     DSÖ, ayrıca bazı Avrupa ülkelerine sıçrayan kuş gribi virüsüne karşı alınan önlemlerin artırılması çağrısında bulunmuştu. 
     Açıklamada, insan ve hayvan üzerindeki gözetimin artırılması istenmiş ve ''DSÖ, virüsün görüldüğü ülkelere, özellikle hayvanların itlafıyla olası ateş yükselmesi ve solunumla ilgili belirtiler konusunda insanların tetkikine yönelik belirli önlemleri almaları tavsiyesinde bulunuyor'' denilmişti. 
     Örgütün internet sayfasında yayımlanan bildiride de tüm kanıtların, Asya'da 60 kadar kişinin ölümüne yol açan H5N1 virüsünün kanatlı hayvanlardan insana kolayca bulaşmadığını gösterdiği bilgisi verildi. 
     
</TEXT>
</DOC>
