<DOC>
<DOCNO> 379644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko16.html </URL>
<DATE> 2005/09/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Et fiyatları Ramazan öncesi arttı... 
</HEADLINE>
<TEXT>

     Konya'da toptan kırmızı etin kilo fiyatı bir ay içinde 6.9 YTL'den 7.7 YTL'ye yükseldi. 
     AA muhabirinin, Konya'da büyükbaş hayvan kesimi yapan Meram Belediyesi Et Kombinası ve KONET firmalarından edindiği bilgiye göre, bir yıldır önemli bir dalgalanma gözlenmeyen et fiyatları, son dönemde hareketlenmeye başladı. 
     Bir kilo dana etinin üreticiye maliyetinin yaklaşık 8 YTL olduğunu belirten yetkililer, ''fiyatlar, uzun süredir üreticinin beklentisinin altında gerçekleşiyordu. Ancak kırmızı etin kilo fiyatı bir ay içinde 6.9 YTL'den 7.7 YTL'ye yükseldi'' dediler. 
     Et fiyatındaki bu artışın, Ramazan ayındaki yoğun tüketim beklentisinden kaynaklandığını ifade eden yetkililer, şunları kaydetti 
     ''Ramazan ayında tüm gıda maddelerine olan talep artacağı için, et fiyatları da bu beklentiden nasibini aldı. Et fiyatlarındaki yükseliş üreticiyi az da olsa sevindirdi. Ancak et fiyatının Ramazan sonuna kadar biraz daha artacağını tahmin ediyoruz. Çünkü, besiciliğin Türkiye'de yoğun olarak yapıldığı yerlerden biri olan Konya'da, kesim zamanı gelen çok fazla büyükbaş hayvan yok. Bu durum da et fiyatlarının düşmesini engelleyen bir unsur.'' 
     
</TEXT>
</DOC>
