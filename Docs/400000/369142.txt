<DOC>
<DOCNO> 369142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/siy06.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen Tam üyelik çıkmayabilir 
</HEADLINE>
<TEXT>


DIŞ HABERLER SERVİSİ 


Danimarka Başbakanı Anders Fogh Rasmussen, Türkiye'nin AB ile müzakerelerinden mutlaka tam üyelik sonucunun çıkmayacağını söyledi. Rasmussen, dün Kopenhag'da AB'nin genişlemesinden yana ve karşı olan parti ve siyasi kuruluşların katıldığı toplantıda, "3 Ekim'de başlaması öngörülen müzakerelerin Türkiye'nin tam üyeliğiyle sonuçlanacağının kesin olmadığının altını çizmek isterim" dedi. Danimarka Başbakanı, toplantıda, Türkiye'nin büyüklüğünden dolayı AB ile bütünleştirilmesinin zorluklarından söz etti ve "Diğer taraftan bu ülkeyi Batı ve Avrupa'ya yakın tutmak bizim çıkarımıza" diye konuştu. Türkiye'nin AB'ye üye olması halinde AB'nin dış sınırlarının Irak ve Suriye'ye kadar uzanacak olmasından dolayı endişesini dile getiren Rasmussen, sözlerini, "Avrupa'nın sınırlarının nereye kadar gideceğini tartışmak zorundayız" diyerek tamamladı. 



</TEXT>
</DOC>
