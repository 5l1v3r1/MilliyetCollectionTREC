<DOC>
<DOCNO> 357330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko21.html </URL>
<DATE> 2005/07/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Haziran ayı ihracatı 6 milyar dolara ulaştı... 
</HEADLINE>
<TEXT>

     Türkiye'nin Haziran ayı ihracatı, yüzde 11.7 artışla 6 Milyar dolar olarak gerçekleşti. 
     Türkiye İhracatçılar Meclisi TİM , Haziran ayı ihracat rakamlarını, Diyarbakır'da düzenlenen basın toplantısıyla açıkladı. 
     Ocak-Haziran dönemini kapsayan 6 ayda ise ihracat, yüzde 20.3 artışla 35 milyar 362 milyon doları buldu. 
     TİM verilerine göre, Haziran ayı itibarıyla son bir yıllık ihracat tutarı da, yüzde 26 artarak 70 milyar dolar sınırını geçti. 
     
     ZEYTİN İLK SIRADA 

     Haziran ayında en büyük ihracat artışı ise yüzde 97 ile zeytin, zeytinyağı ile fındık sektörlerinde gerçekleşti. 
     Haziran ayı ihracat verilerine göre, toplam ihracat içerisinde yüzde 11.7'lik paya sahip olan tarım sektörü ihracatında artış yüzde 17.8 oranında gerkçekleşirken, tarım sektöründe içerisinde en fazla ihracat artışları yüzde 97 ile zeytin, zeytinyağı ile fındık sektörlerinde yaşandı. 
     En büyük yaş meyve ihracat pazarı olan Rusya ile yaşanan sorunlar, bu sektörde ihracatın yüzde 28.7'lik azalmaya neden oldu. 6 aylık ve 12 aylık rakamlara göre yaş meyve ve sebze sektöründe sırasıyla ihracatında yüzde 31 ve yüzde 14.8 artış görüldü. 
     
     SANAYİDE YILLIK ARTIŞ 60 MİLYAR DOLARI AŞTI 

     Türkiye ihracatının yüzde 86'sından fazlasını gerçekleştiren sanayi sekötüründe aylık ihracat yüzde 10.5 artış ile 5 milyar 165 milyon dolar olarak gerçekleşirken, 6 aylık ihracat 30 milyar doları, 12 aylık ihracat ise 60 milyar doları aştı. 
     Sanayide en büyük ihracat artışı yüzde 31.9 artış ile makine ve aksamlarında olurken, bu sektörü sırasıyla yüzde 21.9 ile kimyevi maddeler, yüzde 14.7 ile otomotiv ve yan sanayi, yüzde 13.9 ile de elektrik elektronik sektörüleri takip etti. Demir ve demir dışı maddeler sekötüründe ihracat durgunluk içinde yer alırken, değerli maden ve mücevherat sektöründe ise gerileme yaşandı. 
     
     KONFEKSİYON YİNE ÖNDE 

     Hazır giyim ve konfeksiyon sektörü ihracatı aylık olarak yüzde 5.8 oranında artarak, 1 milyar 141 milyon dolara yükseldi. Otomotiv sektörü ihracatı yine konfeksiyon ihracatının arkasında yer aldı. Deri sektörü durgunluğu aşarak ihracatında yüzde 7, halı sektöründe ise yüzde 30 oranında artış yaşandı. Tekstil ve hammadde sektöründe ise ihracat artışı yüzde 5.6 artışla 401 milyon dolara ulaştı. 
     Madencilik sekötüründeki ihracat artışı ise sürüyor. Aylık bazda yüzde 30.1, 6 aylık bazda 34.6 ve yıllık bazda ise 36.3 artışla madencilik sekötüründe istikrarlı seyir devam ediyor. 12 aylık madencilik sektörü ihracatının 1.5 milyar dolara doğru ilerledi. 
     
</TEXT>
</DOC>
