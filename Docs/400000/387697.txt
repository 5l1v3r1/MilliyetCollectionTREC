<DOC>
<DOCNO> 387697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo19.html </URL>
<DATE> 2005/10/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Trabzonspor'dan hakem Arzuman'a ve MHK Başkanı'na büyük tepki 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, gelinen noktada yönetim kurulu olarak üzerlerine düşeni yapmaları gerektiğini söyledi. 
     Şahin, AA muhabirine yaptığı açıklamada, kamuoyunun ve camianın üst üste alınan yenilgiler sonrası çok üzüldüğünü belirterek, ''Yönetim kurulu olarak bizler de üzülüyoruz. Trabzonspor'un sahibi, Trabzonspor'un camiası ne istiyorsa, bu camianın içinden çıkan biz Trabzonspor yöneticileri de gereğini yapmak durumundadır ve yapmalıdırlar'' dedi. 
     Trabzonspor'un her zaman geleceğe ümitli bakması gerektiğini de ifade eden Şahin, bu konuda camiaya yol gösterici olacaklarını belirtti. 
     Trabzonspor camiasının üzerindeki güvensizlik ve bu moralsizlik ortamını fırsat bilerek, Trabzonspor'u mağdur edecek bir takım uygulamalar içinde olanların sayısının artmaya başladığını da dile getiren Şahin, şöyle konuştu 
     ''Kurt dumanlı havayı sever misali, ama onlara söyleyecek cümlemiz var. Trabzonspor, her zaman zor günlerin üstesinden gelmiş dirençli olmuş ve bunun için büyük kalmıştır. Bu kurtlara da gereken cevabı ve dersi verecektir. Bunlardan da kimsenin kuşkusu olmasın.'' 
     
     YÖNETİM TOPLANIYOR 
     Trabzonspor'da art arda alınan yenilgiler sonrası muhalefetin sesi yükselirken, yönetim kurulu da bu akşam bir araya gelecek. 
     Kulüp başkanı Atay Aktuğ'un katılmayacağı toplantıda, yönetim kurulu üyelerinin de genel kurul kararı alma konusunu değerlendireceği bildirildi. 
     Yönetim kurulunun Aralık ayında yapılacak mali genel kurula seçim maddesi koydurabileceği de bildirildi. 
     
     ARZUMAN'A ELEŞTİRİ 
     Trabzonspor Kulübü yönetiminde, Samsunspor yenilgisi sonrasında maçın hakemi İsmet Arzuman'a ve Merkez Hakem Kurulu Başkanı Ufuk Özertem'e büyük tepki var. 
     Yönetim kurulu üyesi Ahmet Çubukçu, İsmet Arzuman'ın 15 gün önce Konyaspor-Fenerbahçe maçının dördüncü hakemi olduğunu anımsatarak, ''Anelka'nın elle attığı golde maçın hakemini uyarmayan Arzuman, bizim maçta görevlendirilmiştir. Ufuk Özertem, o tarihte Konya halkından özür dilemişti. Arzuman bir hafta sonrası bizim maçımıza verildi. Maçta da doğru olmayan penaltı kararı vermiş ve bir dakika içinde iki sarı karttan kırmızı kartla oyuncumuzu atmıştır. Alınan yenilgiyle Trabzonspor'un kötü günler yaşamasında etkili olmuştur. 7.2 puan alması da düşündürücüdür. Özertem şimdi de bizden özür dilesin'' dedi. 
     
</TEXT>
</DOC>
