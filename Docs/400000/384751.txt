<DOC>
<DOCNO> 384751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun36.html </URL>
<DATE> 2005/10/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
KKTC Papadopulos Türkiye ile uğraşmayı bıraksın, muhatabı biziz 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş, Rum yönetimi lideri Tasos Papadopulos'un ''Türkiye ile uğraşmayı'' bırakması gerektiğini, muhatabının KKTC Cumhurbaşkanı Mehmet Ali Talat olduğunu söyledi. 
     Serdar Denktaş, ''Papadopulos'un niyeti çözüm değil, amacı BM Genel Kurulu'nda da söylediği gibi, Kıbrıs Türklerini 'Osmosis' yoluyla yok etmek, eriterek bitirmektir'' dedi. 
     Papadopulos'un hedefinin AB süreci içerisinde Türkiye'yi Kıbrıs'ta tavize zorlamak olduğuna işaret eden Denktaş, Rum tarafının Kıbrıs konusunda daha da sertleşeceğini, AB'ye üye ülkelerin bu anlayışa artık ''Dur'' demeleri zamanının geldiğini söyledi. 
     Denktaş, Papadopulos'un, dün akşam yaptığı konuşmanın, kendi söylediklerini teyit ettiğini ifade ederek, şunları söyledi 
     ''Papadopulos konuşmasında açık bir şekilde Türkiye'yi AB süreci içerisinde baskı altına alıp, 'veto' tehdidini de kullanarak Kıbrıs'ın tümüne sahip çıkma siyasetini sürdüreceğini ortaya koymuştur. Papadopulos'un hedefi AB süreci içerisinde Türkiye'yi Kıbrıs'ta tavize zorlamaktır. Bunu da diğer 24 üyeyi kullanarak yapmayı hedeflemektedir. Konuşmasında Kıbrıslı Türklerle adada yetki paylaşımına giderek bir çözüme ulaşma niyetinde olmadığını net bir şekilde ortaya koymuştur. Rum lider BM Genel Kurulu'nda da söylediği gibi Kıbrıs Türklerini 'Osmosis' yoluyla yok etmeye çalışacağı mesajını dün akşamki konuşmasında da satır aralarında ifade etmiştir. Bir kez daha Kıbrıs'ta uzlaşma niyeti taşımadığını, iyi niyetli olmadığını göstermiştir''. 
     ''Papadopulos'un, Türkiye'nin AB sürecini kendi hedefine ulaşmak için bir araç olarak kullanmayı planlandığını'' kaydeden Serdar Denktaş, ''Bunu AB'nin diğer 24 üyesi ülkenin dikkatine getirmek istiyorum. Rum tarafı bu süreç içerisinde Kıbrıs konusunda daha da bir sertleşecektir. AB'ye üye diğer ülkelerin artık bu anlayışa 'Dur' demesi zamanı gelmiştir. Papadopulos'un bu anlayışı ile Kıbrıs sorunu AB'nin başını önümüzdeki dönemde daha da ağrıtacaktır'' dedi. 
     Denktaş, bunu engellemenin yolunun adadaki tüm kısıtlamaların kaldırılmasının sağlamak olduğunu belirterek, ''Böyle bir adım siyasi anlamda olmasa bile ekonomik alanda yaşanacak gelişmelerle birlikte Rum tarafını çözüm yönünde motive edecek unsurlar yaratacaktır'' ifadelerini kullandı. 
     
     'MUHATABI TALAT' 

     Papadopulos'a, ''Türkiye ile uğraşmayı bırakması'' çağrısında bulunan Denktaş, şöyle devam etti 
     ''Kıbrıs sorunu konusunda Papadopulos bilmelidir ki, muhatabı Kıbrıs Türk halkının oylarıyla seçilen Cumhurbaşkanı Sayın Mehmet Ali Talat'tır. Sayın Başbakan Recep Tayyip Erdoğan Papadopulos'un muhatabı değildir. Reddedileceğini bile bile ısrarla Sayın Erdoğan'la görüşme talebinde bulunan Papadopulos'un dün akşamki konuşmasında 'Talat'la neyi görüşeceğim' demesi de manidardır. Kıbrıs'ta çözüme engel bir anlayışın ürünü olan bu yaklaşımla bir yere varılamaz.'' ''Konuşmasında BM şemsiyesi altında müzakerelere açık olduğu mesajını vermeye çalışan Papadopulos'un bu konuda da samimi olmadığını'' kaydeden Denktaş, şunları söyledi 
     ''Papadopulos, BM Genel Sekreteri Kofi Annan tarafından müzakerelerin yeniden başlayabilmesi için ortaya konulan koşulları yerine getirmemekte kararlı olduğunu dün akşamki konuşmasında bir kez daha göstermiştir. Hakemliğe, takvime karşı çıkmakta, Annan planında istedikleri değişikliklerle ilgili net bir şey ortaya koymamaktadır. Çözüm karşıtı anlayışını devam ettirmeye kararlı görünen Papadopulos'un bu tavrı BM tarafından da not edilmelidir. Böyle bir anlayış sonucu ortaya çıkan durumdan Kıbrıs Türk halkı mağdur olmaktadır. Bu mağduriyet giderilmeli, Kıbrıs Türküne uygulanan izolasyonlara son verilmelidir.'' 
     
</TEXT>
</DOC>
