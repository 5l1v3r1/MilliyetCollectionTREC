<DOC>
<DOCNO> 375379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo01.html </URL>
<DATE> 2005/09/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Daum’un zor tercihi... 
</HEADLINE>
<TEXT>

     Zafer Biryol’un transferi, Tuncay’ın cezasının bitecek olması nedeniyle forveti hangi ikiliden oluşturacağını düşünen Alman hoca, Anelka’ya partner arıyor. 
     
     Bozmayı düşünmüyor 
     Sezona tek forvetle başlayan ancak ilk iki haftada elde edilen beraberlikler sonrası, Appiah, Aurelio ve Selçuk’tan oluşan 3’lü orta sahaya dönüp, forveti ikileyen teknik direktör Daum, şu günlerde tatlı bir sıkıntı içinde. Üçlü orta sahayı bozmayı düşünmeyen Alman hoca, bu nedenle cezası bittikten sonra Tuncay’ı forvette görevlendirmeyi planlıyor. Geçen sezondan bu yana ileride tek başına görev yapan Nobre’nin yanısıra, Anelka’nın iyileşerek oynamaya başlaması, Konyaspor’dan Zafer Biryol’un transferi, genç Semih’in formu, Daum’u forveti hangi ikiliden oluşturacağı konusunda düşünceye itti. 
     
     Denemeler başladı 
     Newcastle’ın teklifini reddeden ve yönetimin büyük desteğini alan Nicolas Anelka’yı ilk 11’de banko oynatacak olan tecrübeli teknik adam, onun yanına kimi adapte edeceğinin arayışı içinde. Yeni transfer Zafer Biryol’u birkaç gündür Fransız oyuncuyla birlikte deneyen Daum’un, tam kadro çalışmaya başladıktan sonra arayışlarını yoğunlaştıracağı belirlendi. Bu arada iki gündür idmana çıkmayan ve takımı yardımcılarına emanet eden Alman hoca, odasında Ankaraspor ve Milan maçlarına dönük çalışmalar yapıyor. Daum, bugünkü idman sonrası oyuncularına iki gün izin verecek. 
     
</TEXT>
</DOC>
