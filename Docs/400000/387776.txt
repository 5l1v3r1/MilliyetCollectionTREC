<DOC>
<DOCNO> 387776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas11.html </URL>
<DATE> 2005/10/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
E-posta tembelleştiriyor 
</HEADLINE>
<TEXT>

     HİLAL YILMAZ Londra DHA 

      İNGİLTERE’de yapılan bir araştırma elektronik posta yoluyla haberleşmenin çalışanları tembelleştirdiğini ortaya koydu. 
     İngiltere’de spor faaliyetlerini teşvik eden ’Sport England’ adlı kurum e-posta gönderme ve okumanın uzun süre aldığına dikkat çekerek, çalışanları uyardı. Kurum bu amaçla önümüzdeki cuma gününü ’postasız gün’ ilan ederek çalışanlara bir gün boyunca postalarını kontrol etmeyerek daha aktif işlerle uğraşmaları çağrısında bulundu. Sport England yöneticisi Roger Draper, "İnsanların fiziksel aktivitelerini artırmak için büyük bir görev üstlendik" dedi. 
     
     OBEZİTEYE DAVETİYE ÇIKARIYOR 
     Kişilerin zamanlarını egzersiz yapmak yerine posta okumayla geçirdiklerini belirten uzmanlar ise bilgisayar başında fazla vakit geçirmenin obeziteye davetiye çıkardığını söyledi. Kalp hastalıkları uzmanı Dr. Dorian Dugmore uzun saatlaer alan posta gönderme ve kontrol etme işlemlerinin iş kaybının yanı sıra kalp hastalıklarına da yol açabileceğini belirtti. Dr. Dugmore, "E-posta yığılmaları nedeniyle egzersize ayrılması gereken milyonlarca saati boşa geçiriyoruz. Bilgisayar başında çalışanların enerji birikimlerinde günde yüzde 40’lara varan azalmalar görülüyor" dedi. 
     Posta işlemlerinin çalışanları ’ekran kölesi’ haline getirdiğini vurgulayan Dr.Dugmore "Tembellik alışkanlığından kurtulmak gerekiyor. Günlük aktivitelerin yüzde 10 oranında artırılması bile yılda 6 bin hayatın kurtarılmasına ve 500 milyon sterlinin kazanılmasına yardımcı olabilir. Aktivitelerin artırılması obezite, kalp hastalıkları ve diyabet rahatsızlıklarını da önemli ölçüde azaltacaktır" diye konuştu. 
     
</TEXT>
</DOC>
