<DOC>
<DOCNO> 382021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur22.html </URL>
<DATE> 2005/09/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Karaciğer nakledilen hastanın "parasızlık" dramı "Ölümü bekliyorum" 
</HEADLINE>
<TEXT>

     Ege Üniversitesi Tıp Fakültesi Hastanesi’nde 3 yıl önce karaciğer nakli olan Gaziantepli 45 yaşındaki Sultan Kuşanaç, sigortasının iptali sonrasında ayda 5 milyar lirayı bulan ilaç masraflarını karşılayamıyor. 
     45 yaşındaki Kuşanaç, 3 yıl önce Hepatit C teşhisi konulduğunu, 
     yapılan müdahaleye rağmen tedavi olamadığını ve kısa süre sonra karaciğerini kaybetmek zorunda kaldığını söyledi. Kuşanaç, doktorların karaciğer nakli kararı vermesinin ardından 2003 yılında Ege Üniversitesi Tıp Fakültesi Hastanesi’nde, İstanbul’da askerlik yapan oğlu Adnan Kuşanaç’ın karaciğerinin yüzde 52’sinin kendisine nakledildiğini belirtti. Geçen yıl Ekim ayına kadar sağlık hizmetlerinden yararlandığını kaydeden Kuşanaç, bu tarihten itibaren sağlık sigortasından faydalanamadığını ve emekli maaşının da kesildiğini ifade ederek, şunları söyledi "Ben bir işyerinde 7 yıl sigortalı çalıştım. Rahatsızlığım nedeniyle malulen emekli oldum ve ayda 430 milyon lira maaş alıyordum. Ancak geçen yıl Ekim ayında, malulen emekli olanların dosyalarının Sosyal Sigortalar Kurumu Genel Müdürlüğü tarafından tekrar incelemeye alındığını söylediler. Bu tarihten sonra maaşım kesildi ancak sağlık sigortasından yararlanmaya devam ettim. Geçen ay kontrol için İzmir’e gidecekken sağlık hizmetlerinden de yararlanamayacağımı öğrendim." Kuşanaç, eşinin işsiz olduğunu ve özel sektörde asgari ücretle çalışan oğlunun aldığı parayla geçinmek zorunda olduklarını belirterek, "Bütün araştırmalarımıza rağmen dosyamın neden iptal edildiğini ve şu anda nerede olduğunu öğrenemedik. Benim ilaçlarımın maliyeti ayda 5 milyar lirayı buluyor. Bizim bu ilaçları almamız mümkün değil. Bir haftalık ilacım kaldı. İzmir’deki doktorum acilen kontrole gelmemi istiyor. Bu şartlar altında ölümü beklemekten başka çarem yok" dedi. Kuşanaç, mağduriyetinin bir an önce giderilmesini ve tekrar sağlık hizmetlerinden yararlanarak, sağlığına kavuşmak istediğini de sözlerine ekledi. 
     
</TEXT>
</DOC>
