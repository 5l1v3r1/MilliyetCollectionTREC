<DOC>
<DOCNO> 363697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo24.html </URL>
<DATE> 2005/07/23/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Gerets "İlk 30 dakikalık bölümde oyuncularımdan son derece memnundum" 
</HEADLINE>
<TEXT>

     Galatasaray Teknik Direktörü Eric Gerets, Vestel Manisaspor ile yaptıkları hazırlık maçının ilk 30 dakikalık bölümünde oyuncularının ortaya koyduğu futboldan son derece memnun olduğunu bildirdi. 
     Gerets, karşılaşmanın ardından düzenlediği basın toplantısında, gazetecilerin sorularını yanıtladı. 
     Karşılaşmanın ilk 30 dakikalık bölümünde takımının iyi mücadele ettiğini dile getiren Gerets, "Zemin biraz daha iyi ve ıslak olsaydı pas trafiği açısından daha iyi olacaktı" dedi. 
     Bir soru üzerine Saidou’nun iyi bir maç çıkardığını ifade eden Gerets, henüz ideal onbiri belirlemediğini, bunun için de birşey söylemek istemediğini ifade etti. Gerets, genç oyunculardan Zafer’i beğendiğini söyledi. 
     "Transfer istiyor musunuz " sorusuna gülerek "evet" yanıtını veren Gerets, kanatlardan iyi ortaların gelmediğini, bu konuda çalışmaları gerektiğini kaydetti. 
     İliç’in takıma yavaş yavaş ısındığını ifade eden Gerets, takımın da ona ısınması gerektiğini, ilk yarım saatte onu da beğendiğini, kısa paslarda takıma fayda sağlayacağını gösterdiğini belirtti. 
     
     LEVENT ERİŞ 
     Vestel Manisaspor Teknik Direktörü Levent Eriş, ligin başlamasına 14 gün kaldığını belirterek, "Bu maçta eksiklerimizi çok net gördük. 
     Transfer eksiklerimiz de var. Bu sezon takımımıza 7 oyuncu takviye ettik. Galatasaray bize göre çok daha oturmuş bir takım. İyi bir oyun sergiledi. Lig başlayıncaya kadar eksikliklerimizi tamamlayıp istediğimiz takımı oluşturacağız" diye konuştu. 
     Öte yandan, karşılaşmayı 6 bin 680 seyircinin, 66 bin 800 YTL ödeyerek izlediği bildirildi. 
     
</TEXT>
</DOC>
