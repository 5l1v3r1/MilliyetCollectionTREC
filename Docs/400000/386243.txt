<DOC>
<DOCNO> 386243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/siy03.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinleme kayıtları 10 günde silinecek 
</HEADLINE>
<TEXT>


Başbakanlık, hazırladığı yönetmelikle Telekomünikasyon İletişim Başkanlığı'nın patronuna süper yetkiler veriyor. Personeli değiştirebilecek olan başkan, kayıtların imhasını sağlayacak 

TOLGA ŞARDAN Ankara 


Başbakanlık, yurt genelinde güvenlik birimlerinin ihtiyacı olan iletişim takibi için Telekomünikasyon İletişim Başkanlığı adıyla kurulan ve Ankara Cumhuriyet Savcısı Fethi Şimşek'in başına getirildiği birimin başkanına geniş yetkiler veren yönetmelik hazırladı. 
Yönetmelikte uygulamanın ilkesi, şimdiye kadar yaşanan telekulak skandallarını önlemek amacıyla "belirlenen esas ve usuller dışında hiç kimse bir başkasının telekomünikasyon yoluyla iletişimini tespit edemez, dinleyemez, sinyal bilgilerini değerlendiremez, kayda alamaz" ifadesiyle belirlendi. 

Yetkiler neler 
Yönetmelikle başkanın görev ve yetkileri şöyle belirlendi 
Dinleme kayıtlarının yok edilmesinde yetkili olacak. Dinleme tutanakları en geç 10 gün içinde başkanın denetiminde yok edilecek. Kurumda görev alacak MİT, emniyet, jandarma temsilcileri görev sırasında başkanın talimatlarına ve kurum düzenlemelerine uyacak. Başkan, Telekomünikasyon Kurulu üyelerinin özlük haklarına sahip olacak. İlgili kurum temsilcilerinin başkanlığı etkin ve verimli çalışmasını aksatacak tutum ve davranışlarını tespit etmesi halinde, kurumuna bilgi vererek değiştirilmesini sağlayacak. Birimin faaliyetleriyle ilgili talep halinde, "derhal" başbakana bilgi verecek. Hukuk, idari ve teknik olmak üzere 3 uzman yardımcısı olacak. Teknik yardımcılığa emniyetçi Basri Aktepe, idari yardımcılığa kaymakam Abdülkadir Mahmutoğlu, hukuk yardımcılığına Adalet Bakanlığı Müfettişi Mustafa Akar atandı 


</TEXT>
</DOC>
