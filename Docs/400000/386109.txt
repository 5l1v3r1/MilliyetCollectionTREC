<DOC>
<DOCNO> 386109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo04.html </URL>
<DATE> 2005/10/12/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Brezilya Milli Takımı'nın idmanını ''izleme kargaşası'' 60 yaralı 
</HEADLINE>
<TEXT>

     

Brezilya milli futbol takımının antrenmanını izlemek isteyen binlerce kişinin dolu olan stadyuma girmeye kalkışması üzerine çıkan kargaşada 60 kişi yaralandı. 
     Brezilyalı futbolseverler takımlarının bugün, Dünya Kupası eleme maçında Venezüella ile yapacağı maçtan önce Sao Paulo kentinin yaklaşık 3 bin kilometre kuzeyindeki Belem kentinde bulunan 45 bin kişilik Mangueirao stadyumunda yapacağı antrenmanı izlemek için stadyumu doldurdu. 
     Ancak stadyuma giremeyen 5 bin kadar kızgın taraftar stadyuma akın edince stadyumun üç kapısı kırıldı ve yaşanan arbedede 60 kişi yaralandı. Kargaşada vücutlarında ciddi yaralanmalar meydana gelen yaşları 8 ila 18 olan 5 kişinin özel bir hastaneye kaldırıldığı, ancak bu kişilerin yaralarının ölümcül olmadığı belirtildi. 
     Yaralılardan çoğunun tedavilerinin ise stadyumda yapıldığı kaydedildi. 
     Brezilya gelecek yıl Almanya’da yapılacak Dünya Kupası’na katılmayı garantilemiş durumda. 
     

     RUS TARAFTARLAR DA SLOVAKYA'DA OLAY ÇIKARDI 
     Rusya milli futbol takımı ve Slovakya milli futbol takımı arasında bugün oynanacak Dünya Kupası elemelerinden önce, Rus taraftarlar Slovakya'nın başkenti Bratislava'da olay çıkardı. 
     Slovak polisi sözcüsü Silvia Mihalikova, 50 kadar Rus taraftarın dün akşam başkentin merkezinde dükkanların camını kırdığını, olaylarda 3'ü Slovak 8 kişinin yaralandığını söyledi. 3 kişinin hastaneye kaldırıldığını kaydeden Mihalikova, olaylara 20 polis devriyesinin müdahale ettiğini, 34 kişinin gözaltına alınarak sorgulandığını belirtti. 
     Mihalikova, 190'dan fazla polisin bugün oynanacak maçtan önce ve maç sırasında görev yapacağını da kaydetti. 
     Dünya Kupası Avrupa elemeleri 3. Grup'ta yer alan Slovakya ve Rusya play-off'a kalmak için mücadele edecek. 

     
</TEXT>
</DOC>
