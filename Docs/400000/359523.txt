<DOC>
<DOCNO> 359523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/gun04.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çağda bu kafa 
</HEADLINE>
<TEXT>


Doktorlar, Adana Karataş'ta sağlık taraması yaptı. Bazı aileler, kısır olacakları endişesiyle çocuklarını aşılatmadı 

UTKU SAĞILIR Adana DHA 

Adana İl Sağlık Müdürlüğü görevlileri, Karataş'ta 580 tarım işçisi ve çocuklarını periyodik kontrolden geçirdi. Bazı aileler, kısır olacakları endişesiyle çocuklarına aşı yapılmasına izin vermedi. 
Gezici sağlık ekibiyle birlikte Tuzla beldesine bağlı Karagöçer köyüne giden İl Sağlık Müdürü Dr. Serdar Mercan, geçen yıllarda ortaya atılan spekülasyonlar nedeniyle çocuklarına aşı yaptırmayan ailelerin yüzde 3 civarında olduğunu söyledi. Zorluk çıkaran ailelerle ilgili, grubun önde gelenleriyle görüşerek sorunu çözmeye çalıştıklarını belirten Mercan, "2005'te 95 yerleşim birimine gidilerek, 11 bin 230 göçer tarım işçisinin kaydı yapıldı. Çocukların aşılanması dışında, yetişkinlerin de sağlık problemlerinin giderilmesine çalışıyoruz. Poliklinik hizmeti verip doğum kontrol yöntemlerini öğretiyoruz" dedi. Mercan, yılın ilk yarısında 4 bin 950 kişiye sağlık hizmeti götürdüklerini de açıkladı. 


</TEXT>
</DOC>
