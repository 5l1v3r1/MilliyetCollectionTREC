<DOC>
<DOCNO> 353482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo09.html </URL>
<DATE> 2005/06/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Trabzonspor, Zurawski'den sonuç çıkaramayınca, G. Amerika'ya yöneldi 
</HEADLINE>
<TEXT>

     Trabzonspor, kadrosuna katmayı amaçladığı Polonya'nın Wisla Krokow takımın golcü oyuncusu Maciej Zurawski'nin İskoçya'nın Celtic takımıyla anlaşması üzerine, forvet konusunda da Güney Amerika'ya yöneldi. 
     Kulüp Yönetim Kurulu üyesi Murat Bozoğlu, AA muhabirine yaptığı açıklamada, dün gece Avrupa'dan İstanbul'a döndüğünü ve Salı günü tekrar Brezilya başta olmak üzere Güney Amerika ülkelerine gideceğini söyledi. 
     Bozoğlu, forvette başta tuttukları ismin Zurawski olduğunu ancak daha önceden bu futbolcuya alternatif isimler belirlediklerini belirtti. 
     Daha önce Brezilya'da kendisinin kaleci transferine yoğunlaştığını kaydeden Bozoğlu, ''Anlaştığımız kaleciler var. Bunlar iyi kaleciler ancak biz en iyisini zorluyoruz. Milli kaleciler almak istiyoruz. Bu nedenle şu ana kadar kaleci transferini tamamlayamadık. Ancak bu kez kaleci transferini bitirmeye gideceğiz'' dedi. 
     Zurawski'nin başka bir takımla anlaşmasına bordo-mavili taraftarların çok üzülmemesini istediklerini ifade eden Bozoğlu, ''Zurawski'nin en büyük alternatifi şu an Brezilya'nın Santos Takımı'nda oynayan David De Souza. Bu futbolcu da Brezilya'nın Fatih'i. Fatih ile mükemmel bir uyum sağlayacağını düşünüyoruz'' diye konuştu. 
     Salı günü gideceği Brezilya'da artık forvete de yoğunlaşacağını kaydeden Bozoğlu, şöyle konuştu 
     ''David De Souza'yı isteyen İspanya takımları var ancak bizim bu transferde Türkiye'ye gelmesini sağlayacak bazı artılarımız var. Bunu şimdilik söylemek istemiyorum. Bu transferi gerçekleştirmeye çalışacağız. Ancak olmaması halinde yine tespit ettiğimiz iyi oyuncular var. Şu an önümüzde acilen bir forvet ve bir kaleci arayışlarında bulunuyoruz. Bunları sonuçlandırmak istiyoruz.'' Bu arada, Hollanda'nın Vitesse takımında forma giyen Amoah'ın bordo-mavili kulübe tavsiye edildiği ancak buna olumsuz bakıldığı öğrenildi. 
     
</TEXT>
</DOC>
