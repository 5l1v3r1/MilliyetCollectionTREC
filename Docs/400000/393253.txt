<DOC>
<DOCNO> 393253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/siyaset/axsiy02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede operasyon 
</HEADLINE>
<TEXT>


İstanbul Büyükşehir Belediye Başkanı Topbaş, başkan vekili Güllüce'nin unvanını kaldırdı. Genel sekreter ile genel sekreter yardımcısını istifa ettirdi. Karar, Erdoğan'la birlikte alındı. Topbaş, "İstanbullular bana yetki verdi" dedi 

MEHMET DEMİRKAYA, ŞENOL DEMİRCİ İstanbul 


İstanbul Büyükşehir Belediye Başkanı Kadir Topbaş, belediye bürokrasisinde operasyon gerçekleştirdi. Göztepe Parkı'na cami yapılması kararını onaylayan İdris Güllüce'nin "başkan vekili" unvanı kaldırıldı. Belediye bürokrasisinde başkandan sonraki isim olan Genel Sekreter Ramazan Evren ile Genel Sekreter Yardımcısı Mihmail Mangan görevden alındı. 
Topbaş'ın isteği üzerine Genel Sekreter Prof. Dr. Ramazan Evren ve Genel Sekreter Yardımcısı Mihmail Mangan istifa dilekçelerini verdi. Evren, istifasıyla ilgili, "Kendime biraz daha fazla vakit ayırmak için istifa ettim" diye konuştu. 

Görev Pektaş'ın 
"Görevlendirdiğimiz arkadaşların daha farklı ve aktif bir performans sergilemeleri için bir değişiklik yapmayı düşündüm" diye konuşan Topbaş, Genel Sekreterlik görevine Genel Sekreter Yardımcısı Mesut Pektaş'ın getirileceğini açıkladı. 
Topbaş, "İstanbul'u ilgilendiren 3. köprü ve Göztepe Camii gibi kararlarda sizin by-pass edildiğiniz, bu konudaki rahatsızlığınız söyleniyordu. Bu gelişmelerin sizinle alakası olabilir mi " sorusuna 'hayır' karşılığını verdi. Topbaş, "Bundan sonra tüm dosyaların benim imzamdan geçmesi talimatı verdim" şeklinde konuştu. 
Topbaş, şöyle konuştu "İdris Bey'le hiçbir problemimiz yok. Ama, kamuoyunun yanlış algılamasını istemiyorum. Burada İstanbullular bana güvendi ve yetki verdi. Bu yetkinin zaafa uğradığı gibi maalesef yanlış bilgilendirmeler yansıdığı, böyle birtakım oluşumlara doğru gidildiği hissiyatı verildi. Siyasi çevrelerde yanlış anlaşılmalara sebebiyet verildiği için böyle bir net tavrı koymak durumunda kaldım. Yoksa bu hiçbir arkadaşımızı gözden çıkarmak, ötelemek, itelemek değil." 

Erdoğan'la görüşme 
Akşam saatlerinde İstanbul'a gelen Başbakan Erdoğan, Atatürk Havalimanı'nda kendisini karşılayan Vali Muammer Güler, Topbaş, Güllüce, Müezzinoğlu ile VIP Salonu'nda bir görüşme yaptı. 
Güllüce, "Sizi havalimanına Başbakan mı çağırdı " sorusu üzerine, "Başbakan'ı karşılamaya her zaman geliyorum" yanıtını verdi. Belediyenin Basın Danışmanı Ahmet Faruk Yanardağ, Erdoğan'a görev değişikliği ile ilgili bilgi verildiğini kaydetti. 

Şimdi ne olacak 

Önümüzdeki hafta belediye meclisinde 19 komisyonun seçimi yapılacak. Seçilenler 2 yıl süreyle görev yapacaklar. Topbaş'ın komisyon seçimleri arifesinde "kuvvetli başkan" imajı çizmek istediği belirtiliyor. Ama "Güllüce, Kadir Topbaş'ın paratoneri gibiydi. Altına imza atmayacağı kararları Güllüce onaylıyor, şimşekleri üzerine çekiyordu" diye yorumlayanlar da var... 
Tabii, kimin adaylarının komisyona girecekleri de merak konusu. 

ANALİZ 
Güllüce öne çıkmıştı 

Ve beklenen oldu, İstanbul Büyükşehir Belediyesi'nde ipler koptu. Şok istifalar ve yetki tartışması kimilerine göre deprem. Kimileri ise öncü olduğunu savunuyor, 'Artçıları bekleyin' diyor. Adaylık rekabetinde Topbaş mı, Güllüce mi tercihi yaşanırken Başbakan Recep Tayyip Erdoğan, İl Başkanı Mehmet Müezzinoğlu'nun da isteğiyle Kadir Topbaş'ı seçmiş, İdris Güllüce'yi de vekil atayarak 'kol kola' görüntüsü vermişti. 
Genel Sekreterlik koltuğuna da Dışişleri Bakanı Abdullah Gül'e yakınlığıyla bilinen Ramazan Evren oturunca, parti içi dengeler sağlanmıştı. 
İlk dönemde sorun yaşanmadı. Ancak, İdris Güllüce'nin kendi ekibini oluşturması, AKP Meclis Grup Başkanı Hüseyin Evliyaoğlu'nun farklı düşünmesi, Kadir Topbaş'ın 'Belediyeyi Güllüce mi yönetiyor ' söylentileri, sonu hazırladı. Güllüce'nin Göztepe Parkı'na cami onayı ve 3. Boğaziçi Köprüsü'yle ilgili teklifi meclise göndermesi de bardağı taşıran damla oldu. 
Topbaş ile Ramazan Evren arasında sorun olduğu, Topbaş'ın "Benim arkamda 2 milyon oy var ama istediğimi yapamıyorum" diye yakındığı da iddialar arasında. 
Eski Başkan Ali Müfit Gürtuna gelinen nokta için "Sistemi, düzeni kuran Tayyip Bey'di. Ama olmadı. Bu daha birinci raunt, parti ile belediye meclisi arasındaki çatışma artacaktır" yorumunu yapıyor. 

Kim kimin adamıydı 
Hüseyin Evliyaoğlu AKP grubunda çok etkin bir isim. Ve Erdoğan'a yakınlığıyla biliniyor. Güllüce de Erdoğan'ın uzun süre birlikte olduğu bir isim. Ancak, yakınlık konusunda birinci halkada yer almıyor. Mihmail Mangan da Erdoğan'ın başkanlık dönemindeki isimlerden. AKP iktidarında Karayolları Genel Müdürlüğü'ne getirildi. Ancak kararnamesi Cumhurbaşkanı'ndan döndü. 


</TEXT>
</DOC>
