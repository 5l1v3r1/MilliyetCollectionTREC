<DOC>
<DOCNO> 395979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/yas03.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakanlık ofisindeki eserler risk altında' 
</HEADLINE>
<TEXT>


Eski Dolmabahçe Sarayı Müzesi Müdürü Eren uyardı Saraydan Başbakanlık ofisine nakledilen tarihi eserler nefesten bile zarar görebilir, kalabalık toplantılar nedeniyle fiziki tehdit altındalar 

GÜLAY FIRAT İstanbul 

Eski Dolmabahçe Sarayı Müzesi Müdürü Yrd. Doç. Dr. Erdal Eren, Başbakan Recep Tayyip Erdoğan'ın İstanbul'daki çalışma ofisi olarak düzenlenen "Musahiban Dairesi"ne nakledilen 54 parça tarihi eserin, ziyaretçilerin nefeslerinden bile zarar görebileceğini söyledi. Eren, eserlerin kalabalık toplantılarda da yaşanabilecek olası istem dışı çarpmalardan dolayı fiziki tehdit altında olduğunu savundu. 
Maltepe Üniversitesi Mimarlık Fakültesi'nde akademik kariyerini sürdüren Eren, üç ay önce Dolmabahçe Sarayı Müdürlüğü görevinden 54 eserin saraydan Başbakanlık ofisine gönderileceğini öğrenince emekliye ayrıldığını belirtti. Bu eserlerin Başbakanlık ofisine, kanuni yolla geçtiğini anlatan Eren, "Bana ters geldiği için, etik bulmadığımdan 16 Ağustos 2005'te emekliliğimi istedim" dedi. 

'Saklı kalmamalı' 
Eren, Başbakanlık ofisinde, saraya ait sandalye, ayna, koltuk, konsol gibi 2. derece değerli eserlerin yanı sıra aralarında Sultan Abdülaziz'in kıyafet odasından alınan mineli ve altın varaklı saatiyle Meclis-i Mebusan'da kullanılan okkanın bulunduğu 1. derecede önemli eserlerin de yer aldığını kaydetti. 
Başbakan'ın ofis olarak kullandığı tarihi yapının işlev olarak ikinci dereceden olduğunu belirten Eren, "Bunu 49 yıllığına kiralarsınız. Oturabilir ama içindeki eşyaların, taklitlerini kullanabilir. Biz diyoruz ki, 'Bir müzede bir sarayda sergilenen eserler o mek nın malıdır. Bir sultanın dönemini yansıtmaktadır. Bunların belge olarak insanlara sergilenmesi gerekir. Bir kişinin odasında iyi de korunsa saklı kalması yanlış" diye konuştu. 
Erdoğan'ın ofisinde gerçekleştirdiği kabullerde kimi zaman 30 - 40 kişilik kalabalık grupların katılımının mek na ve eserlere zarar vereceği endişesini taşıdığını ifade eden Eren, "Güvenlik açısından tedbir alıyorlar ama herhangi bir şekilde kalabalıktan doğan itişmeden bu eserler kırılabileceği gibi, alınan nefesten bile zarar görebilir" dedi. 


</TEXT>
</DOC>
