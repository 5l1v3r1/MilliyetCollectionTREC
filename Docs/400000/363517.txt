<DOC>
<DOCNO> 363517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas01.html </URL>
<DATE> 2005/07/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türk halkı kaymaklı dondurmadan şaşmıyor... 
</HEADLINE>
<TEXT>

     Dondurma üreticileri ne kadar yeni ve zengin çeşitler piyasaya sürse de, Türk halkı daha çok kaymaklı dondurmayı tercih ediyor. SONAR’ın araştırmasına göre, Türk halkının yüzde 24.42’si kaymaklı dondurmayı tercih ederken, ikinci sırada tercih edilen dondurma türü yüzde 12.25 ile çikolatalı dondurma oldu. 
     Yaz aylarının gelmesiyle birlikte, SONAR Araştırma ve Pazarlama A.Ş, Türkiye’de en çok sevilen dondurma çeşitlerinin hangisi olduğunu belirlemek amacıyla bir araştırma yaptı. Araştırmaya katılan 1352 kişiye "En çok hangi dondurmayı seviyorsunuz " sorusu yöneltildi. Katılımcıların yüzde 24.42’si dondurma tercihlerinin kaymaklı dondurma olduğunu ifade ederken, kaymaklı dondurmayı yüzde 12.25’le çikolatalı, yüzde 9.66’yla kakaolu, yüzde 8.14’leyse antepfıstıklı dondurma izledi. 
     Araştırmaya katılanların yüzde 8.41’i dondurma sevmediklerini dile getirirken, yüzde 0.98’si ise soruyu yanıtlamadı. 
     Diğer dondurma çeşitlerinin tercih edilme oranları ise şöyle 
     "Vanilyalı yüzde 5.81, çilekli yüzde 5.37, karışık meyveli yüzde 4.56, limonlu yüzde 3.49, karamel yüzde 2.95, böğürtlenli yüzde 2.42, badem yüzde 1.88, vişneli yüzde 1.79, muzlu yüzde 1.70, ahududulu yüzde 1.52, şeftali yüzde 1., kayısı yüzde 1.34, kavunlu yüzde 1.16, naneli yüzde 0.72" 


     ANKA 
     
</TEXT>
</DOC>
