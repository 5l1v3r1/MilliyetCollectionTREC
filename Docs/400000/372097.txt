<DOC>
<DOCNO> 372097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun10.html </URL>
<DATE> 2005/08/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bush, Irak'ta anayasadan memnun 
</HEADLINE>
<TEXT>

     ABD Başkanı George W. Bush, Irak anayasa taslağının üç günlük gecikmeye rağmen, Irak Parlamentosu'na sunulmasından memnun olduğunu açıkladı. 
     Beyaz Saray sözcüsü Scott McClellan yaptığı yazılı açıklamada, ''Irak'ın anayasa sürecinde ileriye doğru bir adım niteliğini taşıyan gelişmeleri memnuniyetle karşılıyoruz" dedi. 
     Son bir haftada çarpıcı bir ilerleme elde edildiğini ve maddelerin çoğu üzerinde müzakere, diyalog ve tavizle fikir birliği sağlandığının belirtildiği açıklamada, demokrasinin 'zor ve uzun' bir süreç olduğu vurgulandı. 
     Açıklamada, anayasadaki gecikmelere dolaylı şekilde atıfta bulunulurken, taslağın perşembe gece yarısına yetiştirilmesi dileği iletildi. 
     
     Rice "Barışçı Irak'ın yanındayız" 

     Dışişleri Bakanı Condoleezza Rice da yazılı açıklamasında, ''ABD, demokratik, güvenli ve müreffeh bir Irak için barışçı biçimde çalışan bütün Iraklıların cesaretini takdirle karşılıyor. Onlara yardım etmeyi sürdüreceğiz'' dedi. 
     Irak'ta anayasa taslağının, planlandığı gibi geçtiğimiz pazartesi tamamlanamaması üzerine Parlamento, dün gece yarısına kadar bir haftalık ek süre vermişti. 
     Taslak, anayasa komisyonunca dün gece yarısına doğru Parlamento'ya sunuldu, ancak Parlamento Başkanı yapılması öngörülen oylamayı üç gün erteleyerek, taslak üzerinde yeni değişiklikler yapılabilmesi için fiilen yeni bir ek süre verdi. 
     
     Taslak metne göre 

     Irak cumhuriyetçi, parlamenter ve federal bir devlet olacak. 
     İslam, yasamanın temel kaynağı olacak, İslama aykırı yasalar yapılamayacak. 
     Şu andaki petrol gelirleri merkezi yönetim tarafından paylaştırılacak. 
     Kürtlerin, kendi kaderini tayin hakkı maddesi ise taslak metinde yer almıyor. 
     Sünni gruplar, özellikle metne federalizm maddesinin girmesine itiraz ediyor. 
     Anayasanın Meclis'te onaylanması için üçte ikilik çoğunluk aranacak. Şii ve Kürtler bu oy oranına sahip. 
     Sünnilerse, Meclis'te kabul edilmesi durumunda, 15 ekimdeki referandumda geçici anayasanın reddedilmesi için kampanya başlatmaya hazırlanıyor. 
     

     
</TEXT>
</DOC>
