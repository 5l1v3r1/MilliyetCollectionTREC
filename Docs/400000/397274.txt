<DOC>
<DOCNO> 397274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun41.html </URL>
<DATE> 2005/11/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
ABD'de savaş karşıtları Bush'un çiftliği yakınında kamp kurdu... 
</HEADLINE>
<TEXT>

     Amerikalı savaş karşıtları, ABD Başkanı George Bush'un Texas'taki çiftliğinin yakınında yeniden kamp kurdu. 
     Savaş karşıtlarının çadırları, uyku tulumları ve battaniyeleriyle eylem alanına yerleşmesinin ardından olay yerine gelen McLennan bölge şerifi yardımcısı, gruba kampı terk etmemeleri halinde tutuklanacakları uyarısında bulundu. 
     Eylemcilerden Amerikalı eski diplomat Ann Wright ise, Bush'un çiftliği yakınında eylem yapmalarına getirilen yasağın ifade özgürlüğüne karşı olduğunu ve grubun büyük kısmının kamuya açık bu alanda kalabileceğini söyledi. Şerif yardımcısı, eylemcilere 2 uyarıda daha bulunacaklarını kaydetti. Göstericilerse, tutuklanma tehdidine rağmen eylemlerin süreceğini belirtiyorlar. 
     Bu arada, savaş karşıtlarının simgesi haline gelen asker annesi Cindy Sheehan'ın, bir aile sorunu nedeniyle Crawford'daki eyleme bugün gelemediği belirtildi. Bush'un hafta sonunda şükran günü için çiftliğine geleceği sırada savaş karşıtı eylemlerin yapılacağı, Sheehan'ın da hafta sonunda buraya ulaşmayı planladığı kaydedildi. 
     Sheehan, Ağustos ayında yüzlerce göstericiyle birlikte Bush'un çiftliği yakınında kamp kurmuş, 26 günlük eylemin ardından yetkililer, güvenlik ve trafik gerekçesiyle çiftliğin yakınına araç park edilmesini ya da kamp kurulmasını yasaklamıştı. Hafta başında göstericiler, bu yasağa karşı federal mahkemeye başvurmuştu. 
     
</TEXT>
</DOC>
