<DOC>
<DOCNO> 363423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy12.html </URL>
<DATE> 2005/07/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İngiltere'den Türkiye'ye Tüm siyasi gruplar, her şiddet olayını kınamalı 
</HEADLINE>
<TEXT>

     AB dönem başkanı İngiltere’nin Ankara Büyükelçiliği, AB ile tam üyelik müzakerelerine başlamaya hazırlanan Türkiye’de, "bütün siyasi grupların şiddetin her türlüsünü kınamasının önemine" dikkati çekti. 
     Büyükelçilikten yapılan yazılı açıklamada, bir önceki AB dönem başkanı Lüksemburg’u Ankara’da temsil eden Hollanda’nın "21 Nisan 2005 tarihinde yaptığı açıklamalar" hatırlatıldı. 
     AB ülkeleri daimi temsilcilerinin dün bir araya geldiği belirtilen açıklamada, toplantıda, "tam üyelik müzakerelerine başlamaya hazırlanan Türkiye’deki bütün siyasi grupların siyasi hedefleri doğrultusunda, sadece bir suikasti değil, şiddetin her türlüsünü kınaması gerektiğinin önemine" işaret edildiği bildirildi. 
     AB dönem başkanlığını üstlenen Hollanda, 21 Nisan’da AB büyükelçilerinin aylık toplantısına katılan Diyarbakır Büyükşehir Belediye Başkanı Osman Baydemir’e bazı mesajlar iletmişti. 
     Türk basınında yer alan haberlere göre, Baydemir’e, İmralı cezaevinde bulunan terör örgütü elebaşısı Abdullah Öcalan işaret edilerek, "Öcalan’a katılmayın, onun görüşlerinin yanındaymış görüntüsü vermeyin" denilmişti. 
     Eski HADEP Genel Başkan Yardımcısı Hikmet Fidan 6 Temmuz’da Diyarbakır’da ensesine sıkılan tek kurşunla öldürülmüştü. 
     
     TOPLANTININ DİĞER GÜNDEM MADDELERİ 
     Açıklamada, Türkiye ile 3 Ekim’de başlatılacak müzakerelere ilişkin hazırlıkların ele alındığı toplantıda, 29 Haziran’da üye ülkelere sunulan müzakere çerçeve belgesine ilişkin görüşmelerde ilerleme kaydedildiği bildirildi. 
     Büyükelçiliğin açıklamasında, daimi temsilcilerin ayrıca, Gümrük Birliği anlaşmasının 10 yeni AB üyesini kapsayacak şekilde genişletilmesine ilişkin Ek Protokol’ün imzalanması hakkında beklentilerini dile getirdikleri de belirtildi. 
     Temsilcilerin Türkiye ve İngiltere’dekiler de dahil olmak üzere son terörist saldırıları ele aldıkları ifade edilen açıklamada, İngiliz ve İrlandalı temsilcilerin Kuşadası’ndaki son saldırının ardından Türk halkının gösterdiği dayanışma ve Türk yetkililerinin yardımlarından dolayı minnettarlıklarını ilettikleri kaydedildi. 
     
</TEXT>
</DOC>
