<DOC>
<DOCNO> 370970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur04.html </URL>
<DATE> 2005/08/18/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Olimpiyat Köyü'nde tecavüz söylentisi ortalığı karıştırdı... 
</HEADLINE>
<TEXT>

     Taylan YILDIRIM DHA 

      İZMİR'de düzenlenen 23'üncü Dünya Üniversiteler Yaz Oyunları'na UNIVERSIADE katılan sporcular için yapılan Olimpiyat Köyü'nde 4 sporcunun, gönüllü genç kızlardan birine tecavüz ettiği söylentisi ortalığı karıştırdı. Polis ve köy yetkilileri ise söylentinin asılsız olduğunu belirtti. 
     İzmir Atatürk Stadı'nda 11 Ağustos'ta düzenlenen görkemli törenle başlayan 23'üncü Dünya Üniversiteler Yaz Oyunları'na katılan öğrencilerin kaldığı, Uzundere'deki Olimpiyat Köyü'ndeki tecavüz söylentisi şok etkisi yarattı. Sporcular için yapılan ve sınırlı sayıda kişinin özel kartlarla girebildiği bir alan olan Olimpiyat Köyü'nde, dört yabancı uyruklu sporcunun, gece klimalarının bozuk olduğunu iddia ederek odalarına çağırdıkları, ismi belirlenemeyen gönüllü genç kızlardan birine tecavüz ettiği söylentisi ortaya atıldı. 
     Kulaktan kulağa yayılan söylenti köyde güvenliği sağlayan polis ve köy yönetimini de harekete geçirdi. Olayı yalanlayan emniyet yetkilileri, kendilerine herhangi bir başvurunun olmadığını, araştırmalarında köydeki sağlık ocağına ve çevredeki hastanelere de bu şikayetle hiç kimsenin gitmediğini belirlediklerini söyledi. 
     Adının açıklanmasının istemeyen emniyet yetkilisi, söylentinin artması üzerine köyün güvenliği için özel noktalara yerleştirilen güvenlik kameralarını, diğer görevlilerle birlikte tek tek taradıklarını, ancak iddia edildiği gibi bir olaya raslamadıklarını anlattı. İddiaların, köye girişlerin yasak olmasından dolayı çıkartılmış bir dedikodu olabileceğini söyledi. 
     
</TEXT>
</DOC>
