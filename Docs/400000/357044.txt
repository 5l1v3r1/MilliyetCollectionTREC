<DOC>
<DOCNO> 357044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy20.html </URL>
<DATE> 2005/06/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kamu bankalarına borcu olanlara yurtdışı yasağına iptal istemi... 
</HEADLINE>
<TEXT>

     Ankara 1. Asliye Ticaret Mahkemesi, batık bankalardaki alacakların tahsilini hızlandırmak için çıkarılan 5020 sayılı Kanun’un, kamu bankalarına yurtdışına çıkış yasağı koyma 
     yetkisi veren hükmünü, Anayasa Mahkemesi’ne götürdü. 
     AA muhabirinin aldığı bilgiye göre, Ankara 1. Asliye Ticaret Mahkemesi, Vakıflar Bankası Genel Müdürlüğü’ne olan kredi borcu dolayısıyla yurtdışına çıkışına yasak konulan bir kişinin, bu kararın kaldırılması istemiyle açtığı davada, fon ve Hazine alacaklarına ilişkin tedbir, takip ve tahsil hükümlerinin, kamu bankalarınca da uygulanacağını düzenleyen 5020 sayılı Bankalar Kanunu ile Bazı Kanunlarda Değişiklik Yapılmasına İlişkin Kanun’un ek-5. maddesinin, yurtdışına çıkış yasağı koyma yetkisini kamu bankalarına veren kısmının, Anayasa’nın 2, 5, 10, 13, 15, 23 ve 38. maddelerine aykırı olduğuna karar verdi. 
     Mahkeme, anayasaya aykırılık gerekçelerini açıkladı. 
     Türkiye Cumhuriyeti’nin, insan haklarına saygılı, Atatürk milliyetçiliğine bağlı, demokratik, laik ve sosyal bir hukuk devleti olduğunun, Anayasa’nın 2. maddesinde hüküm altına alındığı belirtilen kararda, şöyle devam edildi 
     "Yasa, kamu bankalarına yurtdışına çıkış yasağı koyma hakkı verirken bunun usul ve esaslarını, itiraz yollarını belirtmemekte, ilgili kişi, kendisinin haberdar edilmediği bu karara ancak ya pasaport için başvurduğunda ya da gümrükten çıkış için pasaport kontrol bölümüne geldiğinde haberdar olmaktadır. 
     Alınan karardan ilgilinin haberdar ettirilmemesi, itiraz yollarının belirtilmemiş olması, verilen bu yetkinin insan haklarına saygılı bir yetki olmadığını göstermektedir. Kişiler, havaalanlarında ya da gümrük kapılarında bir oldubittiyle karşılaşıp rencide edilmekte, maddi ve manevi zarara uğratılmaktadırlar. Bunların insan haklarına saygı ilkesiyle bağdaştırılabilmesi mümkün değildir. Hukuk devletinde özgürlüklerin kısıtlanması belli gerekçelerle ve ancak hakim kararı ya da en kısa sürede hakimin onayına sunulacak bir kararla mümkün olmalıdır. Oysa burada mahkemeden bir karar alma gereği olmadığı gibi, onay için mahkemeye sunulma gereği de düşünülmemiştir." 
     
     "...ADALET İLKESİYLE BAĞDAŞMAZ" 
     Yasanın ilgili hükmünün, Anayasa’nın 5. maddesine de aykırı olduğu belirtilen kararda, devletin kişinin temel hak ve hürriyetlerini kısıtlayan engelleri kaldırmakla görevli olduğuna işaret edildi. Kredi sözleşmesi borcu nedeniyle seyahat özgürlüğünü sınırlamanın, sosyal hukuk devleti ya da adalet ilkesiyle bağdaştığını söyleyebilmenin mümkün olmayacağı savunulan kararda, şu görüşlere yer verildi 
     "Bir bankanın krediden kaynaklanan alacağını sağlayabilmek için kişinin seyahat hürriyetini kısıtlaması, o banka sırf kamu bankası olduğu için bunu yapabilmesi, adalet ilkesiyle bağdaşmaz. Banka kredi verirken, siyasi etki veya malum diğer sebeplerden dolayı gerekli teminatları almayacak, sonradan alacağını tahsil edebilmek için seyahat hürriyetini kısıtlamasını sıradan bir görevlinin inisiyatifine bırakacaktır. Bunun hukuk devletiyle ilgili olmadığı, kişinin temel hak ve hürriyetlerini kısıtlayan engelleri kaldırmak göreviyle bağdaşmadığı açıktır." 
     
     EŞİTLİK İLKESİNE AYKIRI 
     Kararda, eşitlik ilkesini düzenleyen Anayasa’nın 10. maddesine değinilerek, ilgili hükmün, kamu ve özel bankalar arasında eşitsizlik yaratıldığı, kamu bankalarına imtiyaz tanındığı, devletin bu yetkiyi sadece kamu bankalarına vermekle eşitlik ilkesine aykırı davrandığı ifade edildi. 
     Temel hak ve özgürlüklerin hangi şartlarda sınırlandırılabileceğini Anayasa’nın 13. maddesinde düzenlendiği anımsatılan kararda, "Kredi borcunun ödenmesinin bir vatandaşlık ödevi olduğunu söyleyebilmek mümkün değildir. Kredi borcunun ödenmemiş olmasından dolayı ceza soruşturma veya kovuşturma olmadığına göre, bir kredi borcundan dolayı yurtdışına çıkış yasağı konulması Anayasa’nın 13. maddesine aykırıdır" denildi. 
     Temel hak ve hürriyetlerin kısmen veya tamamen sınırlandırılmasına ilişkin Anayasa’nın 15. maddesinde yer alan şartların bulunmadığı savunulan kararda, olayın uluslararası sözleşmelere de aykırılık teşkil ettiği belirtildi. Avrupa İnsan Hakları Sözleşmesi uyarınca kabul edilen 4 No’lu protokolün 2. maddesinde, herkesin kendi ülkesi dahil herhangi bir ülkeyi terk etme özgürlüğü bulunduğuna dikkat çekilen kararda, kredi borcunun ödenmemiş olmasının, bu özgürlüğün sınırlanması şartları arasında yer almadığı belirtildi. 
     Yurtdışına çıkma özgürlüğünün, vatandaşlık ödevi veya ceza soruşturması ya da kovuşturmasıyla sınırlanabileceğine işaret edilen kararda, kredi borcunun ödenmemiş olmasının vatandaşlık ödevi olmadığı, bu nedenle yasanın Anayasa’nın 23. maddesine de aykırılık teşkil ettiği savunuldu. 
     Anayasa’nın 38. maddesinde, hiç kimsenin sözleşmeden doğan bir yükümlülüğü yerine getirmemesinden dolayı özgürlüğünden alıkonulamayacağının hüküm altına alındığı belirtilen kararda, "Taraflar arasındaki ilişki, kredi sözleşmesinden kaynaklanmaktadır. 
     Özel hukuk hükümlerine tabi bu sözleşmenin yerine getirilmemesi, yani borcun ödenmemesi nedeniyle kişinin yurtdışına çıkışıyla ilgili seyahat özgürlüğünün kısıtlanması Anayasa’nın 38. maddesine aykırıdır" denildi. 
     
</TEXT>
</DOC>
