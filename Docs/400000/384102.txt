<DOC>
<DOCNO> 384102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/cemal.html </URL>
<DATE> 2005/10/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ekonomi ahmak, ekonomi 
</HEADLINE>
<TEXT>

LÜKSEMBURG 

Dışişleri Bakanı Abdullah Gül'ü dün sabah basın toplantısında dinlerken kulağıma en çok çalınan iki sözcüğe dikkat ediyorum 
İstikrar ve refah 
Ve bu çerçevede bir cümlesinin altını özellikle çiziyorum 
"Türkiye artık 3 Ekim'le birlikte çok daha öngörülebilir bir ülke haline gelecek." 
Bu cümle kendi başına zaten istikrar anlamını taşıyordu. 
Bir başka deyişle 
Gündemi belli olan bir Türkiye 
0Ekonomide ne yapacağı, siyasal ve toplumsal alanlarda nereye gideceği, hukuk düzenini nasıl reforma tabi tutacağı bundan böyle sır olmayan bir Türkiye'den söz ediyordu Abdullah Gül. 
Çünkü adına ister örnek, ister model, ister uygarlık projesi deyin, artık Türkiye'nin önünde bir paket vardı. Avrupa mevzuatı veya müktesebatı denilen bu paketin içinde Türkiye'nin zaman içinde tepeden tırnağa uyması gereken kurallar, kurması gereken kurumlar yer alıyordu. 
Eğitimdi, sağlıktı, çevreydi, hava kirliliğiydi, gıda ve içme suyu standartlarıydı, dış ticaretti, hukuk düzeniydi, kokoreçti, aklınıza ne geliyorsa, her alanda Avrupa'da ne geçerliyse onlara uyum, yani büyük reform hamlesi, nasıl Yunanistan'ın, İspanya'nın, Bulgaristan'ın kapısını çaldıysa, şimdi sıra bizim ülkemize geliyordu. 
İşte 3 Ekim, bu açıdan bir başlangıçtı. Türkiye'nin ilk adımı attığı gündü. Bu nedenledir ki Dışişleri Bakanı Gül dün sabah Türkiye'den artık "öngörülebilir bir ülke" diye söz ediyordu. 
Çok önemli bir noktaydı bu. 
Kuralların neler olacağı, kurallar bir kere konuldu mu, bir daha zırt fırt değişmeyeceği, kural değişimi ya da ihlalinin de kurallara bağlandığı bir Türkiye demek, hiç kuşkusuz istikrar demekti. 
Ve istikrar demek, en başta Türkiye'ye doğrudan yabancı sermaye yatırımlarının hızlanması demekti. Aş ve iş sorununun çözüm rayına oturmasıydı. Çünkü kuralların ne olduğu, ne olacağı sır olmayan bir ülkeye yalnız yabancı sermaye değil, iç sermaye yatırımları da akardı. 
Gül dün sabah şöyle diyordu 
"Türkiye'nin önünde elbette inişi çıkışı eksik olmayacak yeni bir dönem açılıyor. Ama iniş çıkış olsa da istikameti değişmeyecek bir yolculuk bu. Bu yolculukta Avrupa'yla paylaştığımız ortak değerlere gelince Demokrasidir, hukukun üstünlüğüdür ve pazar ekonomisidir. Böylece artık çok daha öngörülebilir bir ülke oldu Türkiye. İstikrar açısından çok önemlidir bu. Türkiye bu sayede refahını artıracak, demokrasisini derinleştirecek bir yolda yürüyecek, ilerleyecektir." 
Dışişleri Bakanı Gül, bu açıdan daha önce Avrupa Birliği'ne katılmış ülkelere değindi. "AB'ye girmiş de durumu kötüye gitmiş hiçbir ülke gösteremezsiniz" dedi. 
Gerçekten öyleydi. 
Sözgelimi, Türkiye'nin 1970'lerde iki kez kaçırdığı 'Avrupa treni'ne aynı tarihlerde atlamış olan Yunanistan, fert başına milli gelirde 16-18 bin doları yakalarken, biz 6 bin dolara ancak yaklaşabiliyoruz. 
Bu bakımdan, 1960'larda kalkınma yarışına aşağı yukarı aynı hizada başladığımız, bugün bizi fena halde geçmiş İspanya ve Portekiz örnekleri de verilebilir. 
Bu noktayı hiç unutmayın. 
Hep akılda tutun. 
Size kırk bin dereden su getirerek, 3 Ekim'i kapitülasyonlar diye yutturmaya çalışanlara hep bu örnekleri verin ve deyin ki 
Ekonomi ahmak, ekonomi 
Çünkü ekonomi konusunu anlamadan, insanımızın aş ve iş sorunu nasıl çözülür anlamadan, bu açıdan 'yabancı sermaye'nin önemi nedir anlamadan, ne solcu olmak, ne sosyal demokrat olmak, ne de 3 Ekim'i anlamak mümkündür. 
Abdullah Gül haklı. 
Avrupa Birliği'yle üyelik müzakerelerine başlamış, AB'ye üye olmuş hiçbir ülke bundan zararlı çıkmamıştır. Bu ülkelerin her bakımdan standartları yükselmiş, refahları artmıştır. 
Felaket tellallarını dinlemeyin. 
Bunlar on yıl önce Türkiye'nin AB ile Gümrük Birliği'ne girmesine karşı çıkmışlardı. Ne çöküş senaryoları yazmışlardı. 
Ama hiçbiri olmadı. 
Örneğin, iflas bayrağını çekecek diye bağırıp çağırdıkları otomotiv endüstrisi, beyaz eşya sektörü zaman içinde patlama yaptı, Avrupa'yla rekabet içinde başa güreşmeye başladı. 
Bu Gümrük Birliği olmasaydı, bugün Türkiye AB ile 3 Ekim aşamasına gelmeyi belki hayal bile edemezdi. Türkiye eğer 17 Aralık'ta aklı evvel muhalefete kansaydı, armudun sapı, üzümün çöpü deseydi, yine 3 Ekim'e gelemezdi. 
O aklı evveller, en başta ekonomi nedir, aş ve iş sorunu nasıl çözülür farkında olmadıkları için, demokrasiyi bilmedikleri ve içlerine sindiremedikleri için, Avrupa kompleksi içinde kıvrandıkları için, 3 Ekim'e kafaları ermiyor. 
Geçiniz onları. 
Onların bürokratik özürlü kafaları ekonomiyi de basmaz, demokrasiyi de... 
Siz şunu unutmayın 
Bugüne kadar AB ile müzakere yoluna çıkmış ve AB'ye katılmış olan hiçbir ülke bundan zararlı çıkmadı, tam tersine fazlasıyla kazançlı çıktı. 
Türkiye de, eğer Gül'ün belirttiği gibi reformcu rayda irade ve kararlılığını devam ettirirse, AB sürecinden kazançlı çıkacak ve en çok on yılda bugün hayal bile edilemeyecek bir noktaya gelecektir. 
3 Ekim tekrar hayırlı olsun. 
3 Ekim'li yazılar ise bir süre devam edecek. 



</TEXT>
</DOC>
