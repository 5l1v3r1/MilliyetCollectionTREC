<DOC>
<DOCNO> 354263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/axyas01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İki dostun vedası da birlikte oldu 
</HEADLINE>
<TEXT>


Liseden beri arkadaştılar. Birer gün arayla, aynı hastaneye yattılar. Kanser teşhisi aynı gün konuldu. Bir gün arayla ölen Berran Tözer ile Kerim Bekdik'in son yolculuğu bir arada oldu 

ŞÜKRAN PAKKAN M.AKİF ERDEM İstanbul 

Ankara'da lise yıllarında tanışan, geçen 30 yılı aşkın sürede birbirinden kopmayan iki arkadaş, birer gün arayla kansere yakalandıklarını öğrendi, birer gün arayla da hayata gözlerini yumdu. Bunlardan biri gazeteci ve çevirmen Berran Tözer, diğeri içmimar Kerim Bekdik'ti. İki dost, dün Teşvikiye Camii'nde son yolculukları için bir araya geldi. Arkalarında, onların inanılmaz dostluk öykülerini anlatan birçok arkadaş bırakarak... 

Lisede tanıştılar 
Argos, Hürriyet, GazetePazar ve Picus dergisinde çeşitli kademelerde görev alan Tözer, birçok kitabın da çevirmenliğini yaptı. Türk basın dünyasının duayenlerinden sayılan Berran Tözer, önceki gün 51 yaşında hayatını kaybetti. 
İç mimar Kerim Bekdik, Tözer ile aynı yaşlardaydı ve Milano'da öğrenim görmüştü. Lise yıllarında bu ikiliyi Ankara'da yazar Figen Batur tanıştırdı. 
İki arkadaş, üniversite yıllarında da iletişimi sürdürdü. Sık sık bir araya geldiler, birlikte mavi yolculuğa çıktılar. Bu sırada her ikisi de evlendi, Tözer'in bir oğlu oldu. 

Talihsiz buluşma 
Bekdik, geçen yıl gittiği Tunus'ta baş dönmelerinden şik yet ederek döndüğü İstanbul'da alelacele Alman Hastanesi'ne yatırıldı. Bir gün sonra da, Paris'te bulunan Tözer, benzer şik yetlerle Türkiye'ye döndü ve aynı hastanenin yolunu tuttu. 
Berran Tözer, Bekdik'in bir alt katındaki odaya yatırıldı. İki dost, birbirinden habersiz hastanedeydi, yakınları bu buluşmayı onlardan sakladı. 
Bekdik ve Tözer, hastaneden aynı gün, aynı teşhisle ayrıldı. Tözer, akciğer kanseriyle mücadele edecek, Bekdik ise beynindeki tümörü yenmeye çalışacaktı. 
Kısa bir süre sonra, birbirlerinin kanser olduğunu öğrenip kemoterapiye birlikte gitmeye başladılar. Geçen yaz da, eşleri ve yakınlarıyla Bodrum'a tatile gittiler. 

'Kanser Hatırası ' 
Figen Batur, ikilinin bir anısını şöyle anlattı "Hepimiz tatildeydik, onlar kemoterapi görüyordu. Öğleden sonra, biri rakısını açtı, diğeri şarabını koydu. Kerim'in eşi tepki gösterdi, 'Kemoterapi görüyorsunuz siz, ne yapıyorsunuz, bari bir de sigara yaksaydınız' der demez, ikisi de birer sigara yaktı. Bir de kendilerini, 'Doktor, moraliniz yüksek olsun demedi mi ' diyerek savundular. O günün hatırası olarak fotoğrafçılıkla uğraşan Kerim, birlikte bir fotoğraflarını çekti ve arkasına 'Kanser Hatırası' diye yazdırdılar." 

Son kez bir arada 
Ancak moral yetmedi, tedavi süreci ağırlaştıkça görüşmeleri seyreldi. Geçen pazar günü Bekdik, pazartesinin ilk saatlerinde de Tözer hayata gözlerini yumdu. 
Ve bu iki sıkı dost, dün Teşvikiye Camii'nde kılınan cenaze namazında son kez bir araya geldi. Tözer, Zincirlikuyu Mezarlığı'nda toprağa verilirken, Bekdik vasiyeti üzerine Bodrum'a gönderildi. 


</TEXT>
</DOC>
