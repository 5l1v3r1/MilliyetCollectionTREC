<DOC>
<DOCNO> 354130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur36.html </URL>
<DATE> 2005/06/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bebeği ölen aileler şikayette bulunmadı 
</HEADLINE>
<TEXT>

     Edirne'de, Trakya Üniversitesi Tıp Fakültesi Hastanesi Çocuk Servisi Yeni Doğan Ünitesi'ndeki bebek ölümleriyle ilgili olarak Cumhuriyet Başsavcılığı'nın başlattığı soruşturma sürüyor. Sağlık Bakanlığı'nca oluşturulan ve olayı soruşturan komisyonun çalışmaları da devam ediyor. AA muhabirinin edindiği bilgiye göre, ünitede yoğun bakımda tutulan bebeklerden, bebek Aslantekin'in de bugün hayatını kaybetmesiyle ölen bebek sayısı 8'e yükseldi. 
     Bebeği ölen ailelerden henüz resmi şikayette bulunan olmadığı bildirildi. 
     Hastane başhekimi Doç. Dr. Armağan Altun, ünitede bulunan diğer bebeklere, tespit edilen bakteriye uygun antibiyotik uygulandığını bildirdi. 
     TÜ Tıp Fakültesi Hastanesi'nde bugüne kadar Bebek Bilgin, Bebek Çalış, Bebek Avcular, Bebek Doğan, Bebek Ulu, Bebek Çılkın, Bebek Tonglay ve Bebek Aslantekin hayatı kaybetti, Bebek Erdem, Bebek Arda, Bebek Süzer 1, Bebek Süzer 2, Bebek Bilen, Bebek Saydam, Bebek Yarşi ve Bebek Ardagüner yoğun bakımda tutuluyor. 
     
     BEBEĞİ ÖLEN ANNE AVCULAR KİMSEYİ SUÇLAMAK İSTEMİYORUM 

     Trakya Üniversitesi TÜ Tıp Fakültesi Hastanesi Yeni Doğan Ünitesi'nde yaşamını yitiren 8 bebekten birinin annesi Nuray Avcular, "Kızım Nazlı'dan geriye bir kere bile giymediği eşyaları ve acıları kaldı" dedi. 
     Avcular, doğum sırasında ikiz bebeklerinden birinin ölü, diğerinin de sağ olarak dünyaya geldiğini ve bebeklerinin ölümüyle ilgili kimseyi suçlamak istemediklerini söyledi. 
     Tıbba güvendikleri için kendilerini ve canlarını hekimlere teslim ettiklerini ifade eden Avcular, şanssızlık sonucu ünitede oluşan bakterinin bir değil birden çok çocuğun ölümüne yol açmasının her anne gibi kendisini de derinden yaraladığını belirtti. 
     9 Haziran'da gerçekleşen doğumdan sonra kızları Nazlı'nın Yeni Doğan Ünitesi'ne alındığını belirten Avcular, "Çocuklarımız dünyaya gelecek diye eşyalarını da almıştık. Şimdi elimiz boş, acılarımızla uğraşıyoruz. Kızım Nazlı'dan geriye bir kere bile giyemediği eşyaları ve acısı kaldı. Biz kızımızın nüfus cüzdanını bile hazırlamıştık" diye konuştu. 
     Bebeklerinin ölümüyle ilgili kimseyi suçlamadıklarını ifade eden Avcular, şunları kaydetti 
     "Kızımız 7,5 aylık dünyaya geldi. Doktorlarımız kızımızı kurtarmak için ellerinden geleni yaptılar. Bebeklerimizin ölümüne neden olan olay karşısında onlar da çaresizdi. İnşallah bundan sonra ölümler olmaz, aileler evlat acısıyla yanmaz." Trakya Üniversitesi'nde Ziraat Mühendisi olarak görev yapan Nusret Doğan da 8 aylıkken 1 kilonun üzerinde dünyaya gelen bebeklerinin 5 günlükken yaşamını yitirdiğini belirtti. 
     Eşi Münire Doğan'ın da Trakya Üniversitesi Tıp Fakültesi Hastanesi'nde hemşire olduğunu belirten Doğan, "Ağızdan beslenmeye başlayan bebeğimizin ölümünün üzüntüsünü yaşıyoruz. Memleketimiz Malatya'nın Akçadağ İlçesi'nde acılarımızı yakınlarımızla paylaşarak hafifletmeye çalışıyoruz" dedi. 
     Yeni Doğan Ünitesi'nde 8 çocuk yaşamını yitirmiş, halen aynı ünitede 8 çocuğun tedavisi ise devam ediyor. 
     
</TEXT>
</DOC>
