<DOC>
<DOCNO> 365075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy05.html </URL>
<DATE> 2005/07/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Memurlar ücret için masaya oturuyor... 
</HEADLINE>
<TEXT>

     Deniz Kalendergil Referans Gazetesi 

Kamu çalışanları geçtiğimiz ay sonunda hükümet ile Toplu İş Sözleşmesi TİS görüşmelerinde uzlaştı. Ancak sırada 1.5 milyon memuru ilgilendiren toplu görüşmeler var. 15 Ağustos'ta başlayacak görüşmelerde üç konfederasyon yetkilendirildi. Buna göre 11 hizmet kolunun yedisinde Türkiye Kamu-Sen, üçünde Kamu Emekçileri Sendikaları Konfederasyonu KESK , birinde ise Memur-Sen, bağlı sendikaları temsil edecek. Geçen yılki toplu pazarlık görüşmelerinde ortalama 10.7 oranında zam alan memurlar, bu yıl 500 bin kamu işçisinin aldığı zammın altında kalmak istemiyor. Hükümetin ortalama yüzde 7.4 oranındaki zam önerisine karşı çıkan konfederasyonlar, yüzde 10'un altındaki zamma itiraz edeceklerini belirtiyorlar. Hükümet kamu işçilerine birinci yıl için yüzde 10 zam veya 120 YTL seyyanen zam, ikinci yılın birinci ve ikinci altı aylık dönemlerinde ise yüzde 3'er oranında zam yapmıştı. 
     Konfederasyonlar toplu görüşme süreci için çalışmalarını sürdürüyor. Hafta sonu biraraya gelecek olan üç konfederasyon başkanı, hazırlıklarını paylaşacaklar. Üç konfederasyonun da birleştiği konular mali haklar, sosyal haklar, çalışma şartları ve demokratik haklar olarak dört başlıkta toplanıyor. 
     
     Talepler 4 başlıkta toplanıyor 

     Yetkilendirilen konfederasyonlar ayrıca kamu personel rejimi ve sağlık reformu tasarılarını da toplu görüşmelerde masaya yatıracaklar. Türkiye Kamu-Sen Genel Başkanı Bircan Akyıldız, geçen dönem toplu görüşmelerde hükümetin kendilerine verdiği sözleri yerine getirmediğini belirterek, "Kamu çalışanlarının siyaset yasağı h l sürüyor. Aynı şekilde grev ve toplu sözleşme hakkı ile ilgili iç hukukta yasal düzenlemeye bile gidilmedi. 500 bine yakın emniyet, silahlı kuvvetler vs. personelinin sendikalı olma hakkı bulunmuyor. Görüşmelerde bu konular da gündeme gelecek" dedi. 
     
</TEXT>
</DOC>
