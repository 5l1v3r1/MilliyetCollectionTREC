<DOC>
<DOCNO> 357179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun03.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nde başkan kim olacak 
</HEADLINE>
<TEXT>


Mustafa Bumin'in yaş haddinden emekliye ayrılması üzerine, Anayasa Mahkemesi'nin yeni başkanı 4 Temmuz'daki seçimle belirlenecek 

GÖKÇER TAHİNCİOĞLU Ankara 

Siyasi partiler ve kamuda kılık kıyafet düzenlemeleri gibi davalar nedeniyle, başta laiklik olmak üzere, rejimin temel nitelikleri konusunda hayati ölçüt ve yorumlar içeren kararlara imza atan, "Yüce Divan" sıfatıyla gerektiğinde ülkeyi yönetenleri yargılayan Anayasa Mahkemesi'nin yeni başkanı 4 Temmuz'da yapılacak seçimle belirlenecek. 
Mustafa Bumin'in yaş haddinden emekliye ayrılması nedeniyle yapılacak seçim, Yüksek Mahkeme'nin belki de tarihinde en çok tartışıldığı döneme denk geliyor. 
Bumin'in mahkemenin kuruluş yıldönümünde yaptığı, türbanın asla kamusal alanda takılamayacağına yönelik konuşma, hükümetin tepkisine neden olmuştu. Ek taşınmaz ve konut vergileri, yabancılara taşınmaz satışı gibi yasaları iptal eden mahkeme, önümüzdeki dönemde CHP tarafından açılan 50'ye yakın davayı, DEHAP'ın kapatılması ve Yüce Divan yargılamalarını karara bağlayacak. 
Cumhurbaşkanı Ahmet Necdet Sezer'in veto ettiği ancak hükümetin aynen yasalaştırdığı izinsiz Kuran kursları açanlara hapis cezasını ortadan kaldıran düzenlemenin de mahkeme gündemine gelmesi bekleniyor. 

Rejimin teminatı 
Sezer'in veto ettiği yasaların aynen yasalaştırılması nedeniyle özellikle son dönemde "rejimin teminatı" olarak nitelendirilen Anayasa Mahkemesi'nin yeni başkanının 11 asil üyenin oyuyla belirlenmesi gerekiyor. Ancak boş bulunan 2 üyelik için Sezer tarafından atama yapılmaması, Bumin'in ayrılmasıyla bunlara bir üyeliğin eklenmesi nedeniyle seçimde kıdemli yedek üyelerden idare kökenli Mustafa Yıldırım ile Yargıtay kökenli Cafer Şat ve Ali Güzel'in de oy kullanması bekleniyor. 
Resmi başvurunun yapılmadığı, aday olanların bunu diğer üyelere şifahen bildirmesiyle yapılan seçimlerde, başkan seçilebilmek için en az 6 üyenin oyunun alınması gerekiyor. 

Hesaplar karışık 
Seçimde oy kullanacak asil üyeler ve Anayasa Mahkemesi'ne seçildikleri kurumları şöyle 
Başkanvekili Haşim Kılıç Sayıştay , Sacit Adalı YÖK , Fulya Kantarcıoğlu Danıştay , Tülay Tuğcu Danıştay , Ahmet Akyalçın Yargıtay , Mehmet Erten Yargıtay , Necmi Özler Askeri Yargıtay , Serdar Özgüldür Askeri Yüksek İdare Mahkemesi . 
Üyelerden Kantarcıoğlu, Akyalçın ve Erten'in aday olmalarının beklendiği seçimde, Kılıç'ın aday olmama eğilimi sürüyor. Emekliliğine 2 yıl kalan Tülay Tuğcu'nun da bir sonraki seçimde aday olmayı tasarlayan üyeler tarafından desteklenebileceği kaydediliyor. Seçimde, Yargıtay kökenli üyelerin Erten veya Akyalçın etrafında birleşebileceği belirtiliyor. 


</TEXT>
</DOC>
