<DOC>
<DOCNO> 383869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko25.html </URL>
<DATE> 2005/10/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Vorkink Türkiye'deki sektörlein AB'ye uyumu için çalışıyoruz 
</HEADLINE>
<TEXT>

     Dünya Bankası Türkiye Direktörü Andrew Vorkink, ''Dünya Bankası Global Gelişim Ağı GDLN olarak Türkiye'deki sektörlerin AB'ye uyumunu sağlamak için çalışıyoruz'' dedi. 
     GDLN Doğu Avrupa ve Orta Asya yıllık olağan toplantısı, İstanbul Teknik Üniversitesi'nde başladı. 
     Toplantının açılışında konuşan Vorkink, GDLN'nin Türkiye'nin AB'ye girmesi yolunda açık diyaloglar geliştirdiğini ve bu anlamda Ağ'ın önemli bir araç haline geldiğini belirterek, ''GDLN olarak Türkiye'deki sektörlerin AB'ye uyumunu sağlamak için çalışıyoruz'' dedi. 
     Özellikle son yıllarda GDLN'nin Türkiye programlarıyla, sektörlerin ulusal gelişime uyumu amacıyla bilgi ve görüşlerini paylaştığını belirten Vorkink, ''Bu amaçla çeşitli programlar geliştirdik. Hukuki Reformlar, AB Düzenlemelerinin Muhasebesi ve Denetlenmesi, Yatırım Eğilimleri ve Eğitim ve Genç İşgücü bu pragramlardan birkaçı olarak sayılabilir'' diye konuştu. 
     Türkiye'deki ağın her geçen yıl daha da genişlediğini kaydeden Vorkink, ''İleride hem Ağ'ın Türkiye'de daha da gelişeceğini hem de Dünya Bankası ile işbirliğinin artacağını görebiliyorum'' dedi. 
     İTÜ Rektörü Prof. Dr. Faruk Karadoğan ise kalkınmaya yönelik eğitim programlarını uzaktan eğitim yoluyla sunma amacıyla Dünya Bankası tarafından 2000 yılında kurulan GDLN'ye İTÜ olarak 2002'de katıldıklarını belirterek, ''Böylece kamu ve özel sektöre çeşitli etkinliklerle ulaşabiliyoruz. İTÜ'nün tam dünyada GDLN'ye üye 68 merkez arasında yer almasından memnuniyet duyuyorum'' dedi. 
     İki gün sürecek toplantıda, GDLN'nin Türkiye için önemi, bölgedeki GDLN merkezlerindeki gelişmeler ve Ağ'ın gelişmesine yönelik adım ve stratejiler ele alınacak. 
     
</TEXT>
</DOC>
