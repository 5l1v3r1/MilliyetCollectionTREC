<DOC>
<DOCNO> 383308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun24.html </URL>
<DATE> 2005/10/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
BBC Türkiye artık bekletilmemeli 
</HEADLINE>
<TEXT>

     İngiliz Yayın Kuruluşu BBC , izleyicilerine, Türkiye'nin AB'ye üyelik sürecini anlattı. 
     BBC1 kanalında yayımlanan ''Politics Show'' adlı programda, sürecin 1963 yılında başlamasından bu yana 19 ülkenin birliğe üye yapıldığı hatırlatıldı ve Türkiye'nin hala beklemede tutulması eleştirildi. 
     Müzakerelerin başlama tarihi olarak belirlenen 3 Ekim'den önce yaşanan gelişmelerin anlatıldığı programda, dönem başkanı İngiltere'nin Dışişleri Bakanlığı'nın müzakerelerin sorunsuz başlayacağından emin olabilmek için büyük bir çalışma sergilediği kaydedildi. 
     Programda, İngiltere Dışişleri Bakanı Jack Straw'un ''Türkiye'yi aramızda görmek istiyoruz, çünkü Türkiye bir Avrupa ülkesidir. Hedefimiz Türkiye'nin tam üyeliğidir'' şeklindeki sözlerine yer verildi. 
     Türkiye'nin üyeliğine itirazların da anlatıldığı programda, eski Fransa Cumhurbaşkanı Valery Giscard d'Estaing ile yapılan bir söyleşiye de yer verildi. 
     İngiltere'nin Türkiye'yi destekleyen tutumunu eleştiren Giscard d'Estaing, bu tutumun ardında aslında AB'ye darbe vurulması amacının bulunduğunu öne sürdü. Giscard d'Estaing, İngiltere'yi, Türkiye'nin üyeliği konusunda AB kamuoyuyla ters düşmekle suçladı. 
     Giscard d'Estaing'e yanıt veren Straw ise İngiltere'nin daha gevşek ve güçsüz bir AB yaratılması için Türkiye'nin üyeliğine destek verdiği yolundaki suçlamayı reddetti. Straw, Türkiye'nin üyeliğiyle medeniyetler çatışmasının önüne geçileceğini, dinler arasındaki anlayış ve hoşgörünün güçlendirileceğini vurguladı. 
     Türkiye'nin Londra Büyükelçisi Akın Alptuna ise Türkiye'nin AB üyeliğine engel olacak güçte bir sorun bulunduğuna inanmadığını, bütün sorunların çözülebileceğini ifade etti. 
     
</TEXT>
</DOC>
