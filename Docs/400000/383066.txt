<DOC>
<DOCNO> 383066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun02.html </URL>
<DATE> 2005/10/01/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD Genelkurmay Başkanı Orgeneral Myers emekliye ayrıldı... 
</HEADLINE>
<TEXT>

     ABD Genelkurmay Başkanı Orgeneral Richard Myers, 4 yıllık görev süresini tamamlayarak emekliye ayrılırken, yerine yardımcısı Orgeneral Peter Pace geldi. 
     Washington yakınlarındaki Fort Myer üssünde düzenlenen törende Myers, resmen görevini Genelkurmay Başkan Yardımcısı Pace’e devretti. 
     Vietnam savaşında pilot olarak çarpışan 63 yaşındaki Hava Orgeneral Myers, veda konuşmasında, "Terörle savaş, hiçbir zaman bu kadar büyük önem taşımadı" diyerek, Irak’taki görev sona ermeden Amerikan ordusunun kesinlikle bu ülkeden geri çekilmemesi gerektiğini söyledi. 
     Irak’ın işgali harekatını yöneten Myers, "El Kaide denilen şebeke, bizimle savaş halinde. Bizi, askeri güçle değil sabrımızı, kararlılığımızı ve irademizi tüketerek yenmeye çalışıyor" diye konuştu. 
     Törene katılan Baskan George W. Bush da Myers’i, "Sakin, güven veren, sağlıklı kararları olan ve açık fikirli bir asker" diyerek övdü. 
     Myers’tan görevi devralan Pace, deniz piyadeleri sınıfından gelerek genelkurmay başkanlığına ulaşan ilk subay özelliğini taşıyor. 
     
</TEXT>
</DOC>
