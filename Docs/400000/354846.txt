<DOC>
<DOCNO> 354846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur22.html </URL>
<DATE> 2005/06/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konya'da kuyular kapatılıyor 
</HEADLINE>
<TEXT>

     Konya Su ve Kanalizasyon İdaresi KOSKİ , yeraltı su seviyesinin son 10 yılda 10 metre düşmesi üzerine, kentteki kuyuları kapatmaya başladı. 
     KOSKİ Genel Müdürü Yafes Yüzügüldü, Konya'da yeraltı su seviyesinin her yıl 1 metre daha derine indiğini söyledi. 
     Yeraltı su seviyesinin düşmesiyle birlikte, diğer yeraltı sularıyla eşitlenme olduğunu ve bu durumun, su kalitesini olumsuz yönde etkilediğini vurgulayan Yüzügüldü, seviye düşmesine bağlı olarak her yıl yeraltı suyunun akış yönünün ve içerdiği minerallerin değiştiğini bildirdi. 
     Yaptıkları tespitlere göre, yaklaşık 25 yıl sonra Konya kent merkezindeki su seviyesinin, Tuz Gölü'ndeki seviyenin altına ineceğine dikkati çeken Yüzügüldü, şunları kaydetti 
     ''Bu durumda göldeki tuzlar kent merkezine doğru akmaya başlayacak ve yeraltı sularına karışacaktır. Sonra da su ihtiyacının yüzde 70'ini karşılayan KOSİ'ye ait su kuyuları işlemez hale gelecektir. Öte yandan, kontrolsüz olarak yeraltından çekilen sular, beraberinde silt ve kum taneciklerini yeryüzüne çıkarmaktadır. Bu da yer kabuğunun jeolojik yapısının bozulmasına ve yer yer çökmelere neden olmaktadır.'' KOSKİ'nin görev alanı içinde bulunan, ruhsatlı ya da ruhsatsız tüm özel kuyuların her türlü tasarruf hakkının kendilerine ait olduğunu belirten Yüzügüldü, ''Yeraltı su seviyesinin düşmesi nedeniyle, çoğu apartmanların altında bulunan kuyuları kapatma kararı aldık. İl merkezinde bulunan 581 kuyudan 32'sini kapattık. Tüm kuyuları kapatarak, Konya'da su kullanımını kontrol altına almayı hedefliyoruz. Umarım bu uygulama ülke geneline yayılır'' dedi. 
     
</TEXT>
</DOC>
