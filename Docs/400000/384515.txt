<DOC>
<DOCNO> 384515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy04.html </URL>
<DATE> 2005/10/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Meclis TV yayını kesildi mecliste kavga çıktı 
</HEADLINE>
<TEXT>

     AB ile müzakerelerin tartışılması sırasında dün mecliste ilginç bir 'Meclis TV' kavgası yaşandı. 
     CHP'li konuşmacılar kürsüye geldiği sırada Meclis TV teknik bir nedenden ötürü yayınını kesmek zorunda kaldı. Buna itiraz eden CHP'liler oturumun ertelenmesini istedi. CHP'lilerin konuşması daha sonra arızanın giderilmesi üzerine banttan yayınlandı. 
     
     TV YAYINI KAVGASI 

     CHP Grup Başkanvekili Ali Topuz, yapılan görüşmeler sırasında CHP sözcülerinin konuşmaları sırasında Meclis TV’nin yayınının kesildiğini hatırlatarak, kesintinin TBMM TV’den mi TRT’den mi kaynaklandığını öğrenmek istediğini söyledi. 
     TRT’nin tüm kanallarının açık olduğunu belirten Topuz, "Bir gizli el CHP sözcülerinin sözünü kesmiştir. Tüm yetkililerden bu işin sorumlularını bulmasını ve cezalandırmasını istiyorum. Ayrıca yayınlanması engellenen bu konuşmaların TRT-3’ten banttan yayınlanmasını istiyorum" diye konuştu. 
     Öte yandan yayını kesilen Meclis TV’nin yerine yayına giren TRT-3’ten, "yayının Meclis ile TRT arasındaki fiber hattında meydana gelen arızadan dolayı kesildiği" duyuruldu. 
     
     SORUMLULARDAN HESAP SORULSUN 

     Kişisel görüşlerini açıklamak üzere söz alan DYP Denizli Milletvekili Ümmet Kandoğan, Dışişleri Bakanı ve Başbakan Yardımcısı Abdullah Gül’ün konuşmasından sonra, sıra muhalefete gelince Meclis Televizyonu’nun yayınının kesilmesinin sorumlularından hesap sorulmasını istedi. 
     Kandoğan, "Burada sesimizi kesebilirsiniz ama meydan meydan dolaşıp, AB konusundaki görüşlerimizi açıklayacağız" dedi. 
     
     BANTTAN YAYINLANDI 

     TBMM Genel Kurulu’nda, AB ile katılım müzakerelerinin başlaması nedeniyle yapılan görüşmelerin, meydana gelen arıza nedeniyle yayınlanamayan bölümleri saat 19.10’dan itibaren TRT-3’den banttan yayınlandı. 
     Genel Kurul’da Dışişleri Bakanı ve Başbakan Yardımcısı Abdullah Gül’ün konuşmasından sonra CHP’li Onur Öymen ve Şükrü Elekdağ, AK Parti’li Yaşar Yakış ile kişisel söz alan DYP’li Ümmet Kandoğan’ın konuşmaları Meclis TV’den yayınlanamamıştı. 
     
     TBMM GÜNDEMİNE GELDİ 

     CHP Tekirdağ Milletvekili Mehmet Nuri Saygun, dün AB görüşmeleri sırasında Meclis Televizyonu’nun yayınının kesilmesini TBMM gündemine getirdi. 
     Saygun, Devlet Bakanı Beşir Atalay’ın cevaplaması istemiyle TBMM Başkanlığı’na sunduğu yazılı soru önergesinde, "yayın kesilerek muhalefetin sesinin halka canlı olarak verilmesinin önüne mi geçilmek istenip istenmediği" sorusunu yöneltti. 
     Yayının kısıtlanmasıyla muhalefetin sesinin kısılmasının amaçlandığını iddia eden Saygun, bunun bir sansür olup olmadığına açıklık getirilmesini istedi. 
     
</TEXT>
</DOC>
