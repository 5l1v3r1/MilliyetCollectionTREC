<DOC>
<DOCNO> 398094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/gun04.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak binada ilk hapis cezası 
</HEADLINE>
<TEXT>


Kaçak bina yapanlara hapis yolunu açan TCK'daki yeni düzenleme ilk kez uygulandı. Bursa'da kaçak bina yapan bir kişi 3 yıl 4 ay hapis cezası aldı 

BURSA DHA 

Türk Ceza Kanunu'ndaki yeni düzenlemeyle kaçak bina yapan ve yaptıranlara hapis yolunun açılmasının ardından, ilk hapis cezası kararı Bursa'da verildi. 'İmar kirliliği' suçundan 3800 kişi hakkında dava açılan Bursa'da ilk karar 9'uncu Asliye Ceza Mahkemesi'nden çıktı. 
Önceki günkü duruşmada mahkeme, Yeni Karaman Mahallesi Şahin Sokak'ta 3 kat imar izni olan arsaya ruhsat almadan 4 kat inşaat yapan Ümit Aydemir'i, 3 yıl 4 ay hapis cezasına çarptırdı. 

Tecil edilmedi 
Kaçan yapı dolayısıyla 4 kez tutanak tutulan, Osmangazi Belediyesi'nce de 6 bin 680 YTL para cezası kesilen Aydemir, hakkındaki bu ceza tecil edilmedi. Karar Yargıtay tarafından onaylanırsa, Aydemir kaçak inşaat yapmak suçundan cezaevine girecek. 



</TEXT>
</DOC>
