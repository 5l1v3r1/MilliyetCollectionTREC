<DOC>
<DOCNO> 399027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo19.html </URL>
<DATE> 2005/11/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
FIFA almanağının editörü özür diledi 
</HEADLINE>
<TEXT>

     FIFA'nın ''Almanack of World Football 2006'' isimli kitabının editörü Guy Oliver, Futbol Federasyonu Genel Sekreteri Lütfi Arıboğan'a gönderdiği mektupta kitapçıkta yapılan yanlıştan dolayı özür diledi. 
     Federasyonları tanıtıcı sayfasında Türkiye'nin resmi dili olan Türkçe'nin dışında Kürtçe'ye de yer veren kitabın yayıncısı Harpastum Publishing Limited adına özür dileyen Oliver, mektubunda şu ifadelere yer verdi 
     ''Almanack of World Football 2006 kitabında Türkiye Futbol Federasyonu'nu rahatsız eden bir içeriğe yer verdiğimiz için özür diliyorum. Hiçbir zaman sizi, Türkiye Cumhuriyeti'ni ve Türk halkını üzmek gibi bir niyetimiz olmadığını belirtmek isterim. Kitabın bir sonraki edisyonunda bu hatanın düzeltileceği garantisini size ve FIFA'ya veriyorum. Ayrıca ülke tanıtımınızda geçen 'Dil' ibaresi 'Resmi Dil' olarak değiştirilecektir. Lütfen özürlerimi kabul edin. FIFA'ya bağlı 207 federasyonun iyi niyeti ve katkıları sonucu bu yıllığın futbolun en büyük referans kaynağı olması için çalışıyoruz. Gelecekte ortak çalışmalarımızın devamını umarım.'' 
     
</TEXT>
</DOC>
