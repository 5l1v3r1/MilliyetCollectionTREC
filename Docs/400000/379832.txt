<DOC>
<DOCNO> 379832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/siyaset/siy02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Irak, Avrupa'ya havadan bağlandı 
</HEADLINE>
<TEXT>


Almanya, Kürt bölgesinin başkenti olan Erbil'de konsolosluk açtı, kente direkt uçak seferleri başlattı 

NAMIK DURUKAN Ankara 


Kürdistan Yerel Parlamentosu Başkanı Adnan Müfti, Almanya Konsolosu Müntefering Müller ile makamında görüştü. Müller, Alman hükümeti adına Kuzey Irak'ta konsolosluk açmalarının bölgedeki gelişmelere verilen önemden kaynaklandığını belirterek, "Konsolosluk, Alman hükümetinin talebi sonucu açılmıştır. Kürdistan'ın kalkınmasına yardımcı olmak istiyoruz" dedi. 

Avrupa'dan ilk sefer 
Alman yatırımcıların ilgi odağı haline gelen Kuzey Irak'taki Erbil, Süleymaniye ve Dohuk kentlerinde Kürt işadamları ile ortak yatırım çalışması başlatıldı. Bu kapsamda Almanya, bölgeye direkt uçak seferi yapılması için Kürt yetkililerle masaya oturdu. İlk uluslararası uçak seferini Birleşik Arap Emirlikleri'ne yapan Kürdistan Hava Yolları, Avrupa'dan ilk seferini de Frankfurt'tan Erbil'e gerçekleştiriyor. Personel ve uçağı bir Alman şirketine ait olan, ancak Kürdistan Havayolları'nca kiralanan HHI976 815 numaralı uçak, bugün 07.20'de Erbil'e iniş yapacak. Amude internet sitesinin haberine göre, Frankfurt Havaalanı'ndan Erbil'e uçabilmek için yolcuların en az 10 günlük vize alması gerekiyor. 

Türkiye'den izin yok 
"Kürdistan Havayolları" uçağının Yunanistan ve Akdeniz üzerinden Ürdün hava sahasını kullanarak Erbil'e ineceği öğrenildi. Dışişleri ve Sivil Havacılık yetkilileri, Kürt uçakları ile ilgili kendilerine başvuru olmadığını, olması halinde de "Kürdistan" adı taşıması nedeniyle Türk hava sahasından geçişine izin verilmeyeceğini bildirdi. 


</TEXT>
</DOC>
