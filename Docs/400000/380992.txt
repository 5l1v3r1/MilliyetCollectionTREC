<DOC>
<DOCNO> 380992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur48.html </URL>
<DATE> 2005/09/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Pazaryolu'ndaki trafik kazasında yaralanan 48 kişi hastaneye getirildi 
</HEADLINE>
<TEXT>

     Erzurum’un Pazaryolu İlçesi’nde meydana gelen trafik kazasında yaralananlardan 48’i İspir Devlet Hastanesi’ne getirildi. 
     İspir Kaymakamı Ziya Polat, AA muhabirine yaptığı açıklamada, Pazaryolu İlçesi’nde, yurda yasadışı yollardan giriş yapan yabancı uyruklu kişileri taşıdığı belirlenen kamyonun uçuruma yuvarlanması sonucu yaralananlardan 48’inin İspir Devlet Hastanesi’ne getirildiğini söyledi. 
     Hastaneye getirilen yaralılardan 5’inin sağlık durumunun ciddiyetini koruduğunu belirten Polat, olay yerinde 15 yaralının daha olduğu bilgisini aldıklarını, bu yaralıların da hastaneye getirilmesi için 7 ambulans gönderildiğini bildirdi. 
     Pazaryolu Kaymakamı Mesut Yakuta da kazanın ilçeye 10 kilometre uzaklıktaki Gölyurt Dağı inişinde kamyonun uçuruma yuvarlanması sonucu meydana geldiğini belirtti. 
     Kamyonun, yurda yasadışı yollardan giriş yapan yabancı uyrukluları Van’dan Trabzon’a taşıdığının tespit edildiğini belirten Yakuta, kazada ilk belirlemelere göre yabancı uyruklu 6 kişinin öldüğünü kaydetti. 
     
</TEXT>
</DOC>
