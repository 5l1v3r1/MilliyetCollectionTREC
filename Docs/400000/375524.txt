<DOC>
<DOCNO> 375524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/sazak.html </URL>
<DATE> 2005/09/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Katrina'nın gazabı 
</HEADLINE>
<TEXT>


Güney Asya'yı vuran tsunami felaketinin üzerinden bir yıl bile geçmeden ABD'nin Meksika Körfezi'ne yakın eyaletleri ve 'cazın merkezi' New Orleans, Katrina kasırgasının gazabına uğradı. 
Afrika kökenli yoksul Amerikalıların yaşadığı güney eyaletlerinde binlerce kişinin öldüğü bildiriliyor. 1 milyon kişi bölgeyi terk etmiş. UNICEF tespitlerine göre yarım milyona yakın çocuk evsiz kaldı. 
Louisiana, Alabama ve Mississippi felaketten en çok etkilenen bölgeler. 
Suların yüksekliğinin altı metreyi bulduğu New Orleans'ta büyük bir kaos yaşanıyor. Tecavüz ve öldürme olaylarının tırmandığı kentte, yağmalamanın önü alınamıyor. Çetelere karşı askeri birlikler görevde. 
Mississippi Valisi, trajedinin büyüklüğünü "60 yıl öncesinin Hiroşima'sı gibi" sözleriyle açıklıyor. 
Hiroşima'da masum insanların üzerinde denenen 'atom bombası'nın dehşetini anlamak için 60 yıl sonra 'Katrina'nın gazabına uğramak mı gerekiyordu 
ABD gibi bilim ve teknolojide süper bir devletin en çok ayak sürüdüğü alanın 'Kyoto Sözleşmesi'nin gereklerini yerine getirmek olduğu göz önünde tutulduğunda, küresel ısınma başta doğal dengeyi tehdit eden çevre felaketlerinin sınır tanımayan yıkıcı etkileri daha iyi anlaşılacaktır. 
Başkan Bush, yüzde 10 artan petrol fiyatları yüzünden Amerikalıları ilk kez daha az enerji kullanmaya çağırıyor. Aynı Bush, Irak'taki işgal sonucu bu ülke insanlarının sudan bol olan petrol gelirlerinden yoksun kalıp İran'a, Körfez emirliklerine mahk m hale geldiklerini, her şeylerini kaybedip yoksullaştıklarını da Amerikan halkına söylüyor mu 
Dünyanın kısa aralıklarla, yıkıcı ve öldürücü etkisi büyük çevre felaketlerine uğramasının nedenleri artık bilim adamları dışında ülke yönetimleri ve liderler tarafından da sorgulanmalıdır. 
Bu yaz Alaska'da denize girildi 
Avrupa Uzay Ajansı ESA tarafından yapılan ölçümlere göre Antarktika üzerindeki ozon tabakası deliği 2000 yılından bu yana en büyük boyuta, 'Avrupa kıtası genişliğine' ulaşmış. Egzoz gazları bunda en önemli etken ve insanlığın geleceği açısından büyük tehdit oluşturuyor 
"Bir oksijen molekülü olan ozon, dünyada yaşam olabilmesi için stratosferde kalkan görevi görüyor. Güneşten gelen tehlikeli ültraviyole ışınlarını süzüyor. Bitki ve insanları koruyor." 
Ozon tabakası deliği, ormanların yok edilmesi, okyanus akımlarının değişmesi çevre felaketlerine davetiye çıkarıyor. 
Afrika kökenli yoksul Amerikalı cazcılar 'Katrina'ya ağlıyor. 



</TEXT>
</DOC>
