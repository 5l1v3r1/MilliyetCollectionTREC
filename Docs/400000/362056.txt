<DOC>
<DOCNO> 362056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko09.html </URL>
<DATE> 2005/07/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD'nin önde gelen beyaz eşya devleri birleşti... 
</HEADLINE>
<TEXT>

     ABD'nin önde gelen beyaz eşya üreticilerinden Whirlpool, Hoover markasıyla tanınan daha küçük rakibi Maytag'ı satın almak için yaklaşık 1.3 milyar dolar önerdi. 
     New York Borsası'nda geçen hafta 15.45 dolardan kapanan Maytag hisseleri için 17 dolarlık öneri sunan Whirlpool, Maytag'ın 1 milyar dolara yaklaşan borçları da hesaba katıldığında birleşmenin 2.3 milyar dolara mal olacağını bildirdi. 
     Birleşmeyle önemli miktarda tasarruf sağlanabileceğini iddia eden Whirlpool, her iki şirketin sahip olduğu varlıkların rekabetin yoğun olduğu sektörde başarı için iyi bir altyapı sunduğunu savundu. 
     Maytag'ı satın almak için Çinli beyaz eşya ve küçük ev aletleri üreticisi Haier'in de öneri sunabileceği belirtiliyor. Bu durumda her iki alıcı arasında çetin bir yarış yaşanması bekleniyor. 
     112 yıllık geçmişi olan Maytag, son yıllarda hammadde fiyatlarındaki artıştan olumsuz etkilenmişti. Şirketin satışları geçen yıl yüzde 1.5 gerileyerek 4.7 milyar dolara inmiş, yıl sonu bilançosunda da 9 milyon dolar zarar açıklanmıştı. 
     1911 yılında kurulan Whirlpool ise 2004 yılını 13.2 milyar dolar ciro ve 406 milyon dolar net kar rakamlarıyla tamamladı. 

     
</TEXT>
</DOC>
