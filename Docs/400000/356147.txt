<DOC>
<DOCNO> 356147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/yazar/yilmaz.html </URL>
<DATE> 2005/06/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
'İHTİLAL GİBİ' 
</HEADLINE>
<TEXT>

Egebank alacaklarını 5.5 yıl sonra Isparta üzerinden tahsilat yoluna giden TMSF'nin 50 görevlisinin, babası Şevket Demirel'in 9 şirketine el koyma biçimini, Neslihan Demirel, "İhtilal gibi" sözleriyle yorumluyor 

Egebank'a Tasarruf Mevduatı Sigorta Fonu TMSF tarafından el konulmasının üzerinden 5.5 yıl geçti. Bankanın eski sahibi Murat Demirel, Egebank'ın içini boşaltmak ve çıkar amaçlı suç örgütü kurmak iddiasıyla 4 bin 735.5 yıl hapis cezası talebi ile yargılandı. 24 ay tutuklu kaldı. Hapisten çıktıktan sonra TMSF ile "umutsuz" pazarlık süreci başladı. Yılbaşında eşi ile birlikte Bulgaristan'a girmeye çalışırken yakalanan Demirel, serbest bırakıldı. 
Egebank "bir yaramaz evlat" hik yesi gibi okuna gelirken, pazar sabahı işin rengi değişti, 9. Cumhurbaşkanı Süleyman Demirel'in baba ocağı Isparta'da kurulu "Isparta Beyliği'nin" kapıları kırıldı, kilitleri söküldü. 
Pazartesi günü Isparta'da "Adalet" yalnızca eski bir parti olarak aranmadı, TMSF ve Demirel ailesinin sığındığı tek limandı. 
Murat Demirel'i aradım, eşi Isparta'ya yola çıktığını söyledi. Kız kardeşlerinden Binhan Kesici Isparta'ya varmıştı. "Baba-oğul" ilişkisini belgelendirme iddiasının dayanağı olarak gösterilen Neslihan Demirel ile konuştum, "Pazar sabahı 50 kişi kapıları kırarak şirketlere girdiler. Avukatlarımızın tutanak tutmasını engellediler, ihtilal gibi" diyordu. 

Vek leten hissedarım 
Murat Demirel'in Bulgaristan macerasının ardından, TMSF boş durmamıştı. Bankanın 5 Mayıs 1998 tarihinde Hüseyin Bayraktar'tan satın alınması sırasında, 35 milyon dolarlık banka kaynağı kullanıldığını saptamıştı. Bunun üzerine TMSF, Egebank'ı satan Bayraktar Grubu ortakları ile satın alan Yahya Murat Demirel şirketleri MD Holding, Universal Yatırım, Era Finans ve Neslihan Demirel'e Bankalar Kanunu'ndan doğan sorumlulukları çerçevesinde 104 trilyon lira tutarında fon alacağı için tebligat yapmıştı. 
Tebligat ile ilgili yasal başvurularını aynı günlerde yaptıklarını belirten Neslihan Demirel, "Sorumluluğum var mı, yok mu henüz mahkeme bu kararı vermedi, gerek tebligat, gerekse de ödeme emri ile ilgili yürütmeyi durdurmak için açtığımız iki dava birleştirildi ve sürüyor" bilgisini veriyor. 
Neslihan Hanım, "Eğer banka kaynakları kullandırıldıysa, bu kararı alan bizden önceki banka yönetim kuruludur. Ben devir sözleşmesinde bankayı alan şirketin 10 binde 1 hisseyle, Murat Demirel'deki vek letim ile ortağım" açıklamasını yapıyor. 
TMSF'nin 5.5 yıl sonra "baba-oğul" arasında kaynak transferi belgesi bulma iddiası ile başlattığı Isparta operasyonuna anlam vermekte güçlük çektiğini belirten Neslihan Hanım'ın, "Bütün hesaplar incelendi, bugüne kadar bir belge olsaydı, kendilerinde olurdu" sözleri, "komplo" çağrışımı yapıyor. 
TMSF yetkililerinin "Egebank'ta aradığımız 15 evrak klasör, Şevket Demirel'in şirketlerinde çıktı" açıklamasının ayrıntılarına henüz sahip değiliz. 

Şevket Demirel ayrıldı 
Bulunduğu iddia edilen belgeleri Neslihan Hanım'a sorduğumda "Onlar, süren Egebank davası ile ilgili savunma dosyalarım" yanıtını veriyor ve devam ediyor 
"Herhangi bir şirketin yönetim kurulunda yer alıyor olabilirdim, o zaman da gelip o şirketin yönetimine mi el konacaktı Şevket Demirel bu şirketleri Murat Demirel doğmadan kurdu. Ayrıca el konulan şirketlerde ortak değilim, bazılarında yönetim kurulu üyesiyim. 16 ay süren Egebank yönetim kurulu üyeliğim sırasında altında imzam olan kredilerde usulsüzlük bulunmadı. Bankanın aldığı 1600 kararın, 900'ünde imzam yok." 
TMSF yetkilileri ile 2004 Nisan'ında bir görüşme yapmıştım. Bu görüşmede, TMSF'nin, 1.3 milyar dolar ilan ettiği Egebank alacaklarının tahsiline olanak veren bir kaynağa ulaşmadığı ifade ediliyordu. Aynı günlerde bankayı Murat Demirel'e satan eski Egebank ortaklarından ve bankanın genel müdürü Sami Erdem ne diyordu 
"Murat Demirel'in bankaya getireceği paranın kredi olduğunu görünce satıştan vazgeçtim. Babasına saygı duyarım, kendisi ile iki kez görüştüm. Şevket Demirel Holding'in ortaklığı olduğu için bankayı sattım. Şevket Bey satıştan 4-5 ay sonra ortaklıktan ayrıldı." 
Şevket Demirel'in, Egebank yönetiminde oğlu ile yollarını ayırması operasyonu önlemeye yetmedi Demireller Isparta'da toplandılar. TMSF' nin 25 avukatı ve 20'nin üzerinde yöneticisi de... 



</TEXT>
</DOC>
