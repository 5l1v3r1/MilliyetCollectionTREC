<DOC>
<DOCNO> 361617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun07.html </URL>
<DATE> 2005/07/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'den 'Medeniyetler İttifakı' girişimi çin Türkiye ve İspanya'ya takdir 
</HEADLINE>
<TEXT>

     ABD yönetimi, dünyada Müslüman ve Hıristiyan toplumlar arasında yakınlaşmaya katkı amacıyla BM çerçevesinde başlatılan ''Medeniyetler İttifakı'' girişimine önderlik etmelerinden dolayı Türkiye ve İspanya'yı takdir ettiğini bildirdi. 
     ABD Dışişleri Bakanlığı sözcüsü Sean McCormack, gazetecilere yaptığı açıklamada, ''BM'de açıklanan bu planı gördük ve İspanya ile Türkiye'nin çabalarını kesinlikle takdirle karşılıyoruz'' dedi. 
     McCormack, ''Biz, Başkan George W. Bush'un, özgürlük ve demokrasi için uğraşanların desteklenmesi yönündeki gündemini uygularken, diyalogun güçlendirilmesi gerektiğine kesinlikle katılıyoruz. Büyük Ortadoğu ve Kuzey Afrika Girişimi, Müslüman toplumlarla diyalog ve işbirliği için mevcut bir çerçeveyi oluşturuyor. Geniş Ortadoğu ve Kuzey Afrika girişiminin faaliyetlerine katılıma verilen kapsamlı her desteği memnuniyetle karşılarız. 'Medeniyetler İttifakı'nın bu çabaya katkısını da memnuniyetle karşılayacağız'' diye konuştu. 
     BM'den ''Medeniyetler İttifakı''na ilişkin yapılan yazılı acıklamada, Başbakan Recep Tayyip Erdoğan ve İspanya Başbakanı Jose Luis Rodriguez Zapatero'nun hazırlanmasına önderlik ettiği ve ayrı dinlere mensup toplumlar arasında yanlış anlamaları ve önyargıları önlemeye katkı amacını taşıyan bu girişimin yaşama geçirildiği duyurulmuştu. 
     
</TEXT>
</DOC>
