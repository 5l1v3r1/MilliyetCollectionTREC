<DOC>
<DOCNO> 397695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo21.html </URL>
<DATE> 2005/11/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Doktorlar efsanevi futbolcu Best'ten umudu kesti 
</HEADLINE>
<TEXT>

     Doktorları, Kuzey İrlandalı efsanevi futbolcu George Best'den umudu kesti. 
     Yaklaşık 10 yıl süren aşırı alkol kullanımından sonra 3 yıl önce karaciğer nakli geçiren 59 yaşındaki eski ünlü futbolcunun sağlık durumunun ciddi olduğu bildirildi. 
     Cromwell Hastanesi'nde 1 haftadır yoğun bakımda olan Best'in tedavisini yürüten Prof.Dr.Roger Williams, Best'in günlerinin sayılı olduğunu ifade ederek, ''Durumunun iyiye gitmesi mümkün değil. Korkarım ki 24 saat içinde onu kaybedebiliriz. Geçirdiği iç kanama ciğerlerini ve diğer organlarını etkiliyor'' diye konuştu. 
     Best'in 87 yaşındaki babası ve oğlunun yanısıra arkadaşlarının da hastanede beklediği öğrenildi. 
     Tüm zamanların en yetenekli futbolcularından biri olarak gösterilen Best, 27 yaşında profesyonel futbol yaşamına son vermişti. Topa sahip olmadaki üstün yeteneği ve belleklere kazınan golleri sayesinde geniş bir hayran kitlesine sahip olan Best, Manchester United formasıyla çıktığı 465 maçta 180 gol atmış ve 1968 yılında Avrupa Kupası'nı kazanmıştı. 
     
</TEXT>
</DOC>
