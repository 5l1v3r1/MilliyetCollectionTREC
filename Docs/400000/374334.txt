<DOC>
<DOCNO> 374334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun26.html </URL>
<DATE> 2005/08/31/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
New Orleans, tamamen yok olabilir... 
</HEADLINE>
<TEXT>

     ABD'de, Katrina kasırgasından en fazla etkilenen şehirlerden New Orleans'ta, ordu mühendislerinin bütün çabalarına rağmen, felaket sırasında yıkılan setlerin onarılmasının mümkün olmadığı ve yükselen sular yüzünden daha da kötüye giden durum karşısında sular altındaki şehri tamamen terk etmekten başka bir alternatifin kalmadığı iddia ediliyor. 
     ABC televizyonunda yayımlanan ''Good Morning'' adlı programda konuşan Louisiana eyalet valisi Kathleen Blanco, askerlerin setlerin yıkılan kısımlarına bıraktıkları kum torbalarının, sanki bir kara deliğe bırakılıyormuşçasına, hiçbir faydasının olmadığını kaydetti. 
     Pontchartrain gölünün sebep olabileceği su baskınlarına karşı inşa edilen setteki patlağı kapamak için helikopterlerle 1350 kg ağırlığındaki kum torbalarının ve 4.5 metre büyüklüğündeki beton blokların patlağa konulduğu, bunların tesirsiz kalması karşısında ordu mühendislerinin 150 metre genişliğindeki bir patlağı kapamak için yeni çareler aradığı kaydedildi. Bu arada, söz konusu patlakların kapatılması durumunda bile şehirdeki suyun tamamen boşaltılmasının en az bir ayı bulabileceği, suyun biraz daha yükselmesi durumunda ise bütün şehrin su sisteminin de yok olacağı ifade edildi. 
     Öte yandan, dört donanma gemisinin suların hala yükselmeye devam ettiği New Orleans'a içme suyu ve diğer acil yardım malzemeleri ulaştırmaya çalıştığı, ülkede bulunan bütün Kızılhaç çalışanlarının da felaket bölgesine yöneldiği kaydedildi. 
     Kızılhaç, felaket bölgesinde 200 sığınma yerinde 40 bin felaketzedenin barındırıldığını bildirdi. 
     Louisiana eyaletinde, çoğu çatı katlarında mahsur kalmış olan, hayattakilere öncelik verildiği için ölü sayımı bir kenara bırakılırken, yetkililer Katrina kasırgasının yol açtığı yıkım dolayısıyla sadece Mississippi eyaletinde ölenlerin sayısının en az 110 olduğunu açıkladılar. 
     New Orleans'ta botlarla ve havadan yürütülen arama kurtarma çalışmaları neticesinde 3 bin kişinin kurtarıldığı belirtilirken, hala pek çok kişinin de kurtarılmayı beklediği kaydediliyor. Vali Blanco, 20 binden fazla felaketzedenin barındığı Superdome stadyumunun da iki gün içinde boşaltılacağını, ancak şu aşamada bu kadar insanın nereye götürüleceğinin açıklık kazanmadığını söyledi. Superdome'da durumun her geçen dakika daha da kötüye gittiği, klimaların çalışmadığı, tuvaletlerin bozulduğu ve içerde sıcaklığın aşırı derecede arttığı belirtiliyor. Federal Acil Yardım Yönetim Ajansı'nın söz konusu felaketzedeleri gemilere, çadır şehirlere ve taşınabilir ev parklarına yerleştirmeyi planladığı kaydediliyor. 
     Yağmalama hadiselerinin artması üzerine yetkililer yağmalamaların yaşandığı mahallelere 70'ten fazla takviye polis memuru gönderdi. Bir yağmacı tarafından başından vurulan bir polis memurunun ise hayati tehlikeyi atlattığı belirtiliyor. 
     Şehirde yağmalama olaylarının çok ciddi bir sorun haline gelmesine rağmen Vali Blanco, yağmacılardan haz etmemekle birlikte, tüm çabalarının hayatta kalanların arama ve kurtarılması üzerinde yoğunlaştığını ifade etti. 
     Vali Blanco ayrıca, tüm vatandaşları ABD'nin bugüne kadar gördüğü en feci felaket olan Katrina kasırgasının yaralarını hafifletmek ve ruhları teskin etmek amacıyla çarşamba günü boyunca dua etmeye çağırdı. 
     Kasırganın vurduğu Louisiana, Mississippi ve Alabama eyaletlerinde 1 milyondan fazla haneye elektrik verilemezken, pek çok yere içme suyu da sağlanamıyor. Yetkililer evlerin gördüğü hasar, ölen hayvanların sebep olacağı hastalık riskleri, su baskınıyla gelen kimyasallar yüzünden, şehirdeki sular boşaltılsa bile sakinlerinin hemen evlerine dönmelerinin güvenli olmayacağını ifade ediyorlar. 
     Sağlık yetkilileri de felaketin uzun dönemli sağlık sorunlarına yol açabileceğini, özellikle içme suyuna kanalizasyon atıklarının karışmasından, bozulmuş gıda, böcekler ve yılan ısırmaları yüzünden hastalıkların baş gösterebileceğini kaydediyorlar. 
     

     
</TEXT>
</DOC>
