<DOC>
<DOCNO> 356536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun12.html </URL>
<DATE> 2005/06/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fischer Türkiye'yi durdurmak isteyenler, güvenliği düşünmüyor 
</HEADLINE>
<TEXT>

     Almanya Dışişleri Bakanı Joschka Fischer, AB'nin genişleme sürecini, Türkiye de dahil olmak üzere durdurmak isteyenlerin, Avrupa'nın ve Alman halkının güvenlik çıkarlarına ters düştüğünü söyledi. 
     Fischer, başkent Berlin'de AB konusunda düzenlenen bir toplantıda yaptığı konuşmada, AB içindeki krizden dolayı AB'nin genişlemesinin yavaşlatılmasına ya da tümüyle durdurulmasına karşı çıktı. Fischer, Balkanlarda sürekli bir barışın sağlanmasının Avrupa perspektifine bağlı olduğunu ifade etti. 
     AB'deki krizin Almanya'da ''sosyal popülizme ya da yabancı düşmanlığına yol açmaması'' uyarısında bulunan Fischer, böyle bir gelişmenin, yoğun şekilde Avrupa'nın entegrasyonuna yönelik Alman dış politikasının sorgulanmasına yol açabileceğini kaydetti. 
     Öte yandan, Stern dergisi tarafından yapılan kamuoyu yoklaması, Alman halkının yüzde 58'inin AB'deki krizin aşılacağına inandığını ortaya koydu. Halkın yüzde 36'sı, AB'nin yaşadığı son krizlerden sonra bir daha toparlanamayacağı görüşünü savunurken, yüzde 6'sı da bu konuda bir fikri olmadığını söyledi. 
     
</TEXT>
</DOC>
