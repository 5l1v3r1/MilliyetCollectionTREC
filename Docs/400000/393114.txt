<DOC>
<DOCNO> 393114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy14.html </URL>
<DATE> 2005/11/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Japon uzmanlar İstanbul'un master planını çıkaracak 
</HEADLINE>
<TEXT>

     Japon uzmanların, İstanbul Büyükşehir Belediyesi’nin isteği üzerine kentin "Şehiriçi Ulaşım Master Planı"nı çıkaracağı bildirildi. 
     Japonya’nın İstanbul Başkonsolosluğu’ndan yapılan yazılı açıklamada, İstanbul Büyükşehir Belediyesi’nce, "şehiriçi ulaşımın iyileştirilmesi, otomobiller yerine toplu taşıma araçlarının kullanımının teşvik edilmesi, ulaşım taleplerinin kontrol edilmesi, çevre konularının dikkate alınması ile kalkınmaya ekonomik gelişmeyle uyumlu katkıda bulunulması amacıyla Japon uzmanlardan ’Şehiriçi Ulaşım Master Planı’nın oluşturulmasının istendiği" belirtildi. 
     Açıklamada, "Türk ekonomisinin merkezi" niteliğine sahip olan İstanbul’un, ülke nüfusunun yaklaşık yüzde 17’sini barındırdığı vurgulanarak, şöyle denildi 
     "Son yıllarda ekonomik, kültürel ve benzeri faaliyetlerin bu şehirde yoğunlaşması ve şehrin büyümesiyle birlikte ulaşımla ilgili talepler hızla artmaya başlamıştır. İstanbul nüfusunun 2020 yılında 23 milyon olması beklenmektedir. 
     Ulaşım taleplerinin artmasıyla birlikte ildeki taşıt sayısı gün geçtikçe artmış ve ulaşım araçları arasında otomobiller en çok tercih edilen araç haline gelmiştir. Yaşanan büyük zaman kaybı, trafik kazaları neticesinde insani ve maddi kayıplar, park yeri yetersizliği, hava kirliliği ve benzeri trafik yoğunluğu nedeniyle ortaya çıkan ciddi sorunlardır. Bu gibi sebeplerle otomobillerin yerine metro, tren ve otobüs gibi temel toplu taşım araçlarının İstanbul halkı tarafından tercih edilmesi istenmektedir. 
     Ancak İstanbul’da imar planları ile uyumlu şehir ulaşım planlarının olmaması, toplu taşım araçlarının kullanım oranlarının düşüklüğüne sebebiyet vermektedir. Ayrıca, hafif metro, metro ve tramvay gibi raylı ulaşım sistemlerine ilişkin projeler uyum içinde değildir. Bu projeler, şehiriçi ulaşıma ilişkin temel planlar olmadan yürütülmektedir." 
     
     JAPONYA’NIN ULAŞIM PROJELERİNE DESTEĞİ 
     Açıklamada, uzmanların "Şehiriçi Ulaşım Master Planı"nın ön çalışmalarını 10-18 Kasım 2005 tarihleri arasında yapacağı, ana çalışmanın ise muhtemelen 2006 ya da 2007 yılında gerçekleştirileceği bildirildi. 
     Japonya’nın, Türkiye’nin ulaştırma alanında halen 5 projesine destek verdiği ifade edilen açıklamaya göre, söz konusu projeler ve yaklaşık bedelleri şöyle 
     -MARMARAY Projesi 1 milyar dolar. 
     -İstanbul’daki Köprü ve Viyadüklerin Depreme Karşı Güçlendirilmesi Projesi 100 milyon dolar. 
     -Fatih Sultan Mehmet Köprüsü Projesi 500 milyon dolar. 
     -Haliç Köprüsü Genişletme Projesi 30 milyon dolar. 
     -Haliç Köprüsü Genişletme Projesi 120 milyon dolar. 
     
</TEXT>
</DOC>
