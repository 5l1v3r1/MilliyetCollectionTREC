<DOC>
<DOCNO> 383585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko29.html </URL>
<DATE> 2005/10/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Turkcell İran, 21 Kasım'a kadar süre tanıdı 
</HEADLINE>
<TEXT>

     Turkcell İletişim Hizmetleri A.Ş., İran GSM İhalesi ile ilgili olarak, yerel ortaklarla birlikte, projenin zamanında tamamlanması için gayret gösterildiğini bildirdi. 
     Turkcell İletişim Hizmetleri A.Ş'den Borsa'ya gönderilen yazıda, bir haberde, İran'daki ilk özel GSM lisansıyla ilgili olarak, kuruluşun, İran cep telefonu ihalesinde hisse alma konusundaki girişimini kaybettiğine ilişkin bilgilere yer verildiği belirtildi. 
     Açıklamada, şunlar kaydedildi 
     ''12 Eylül 2005 tarihinde de medyada yer alan haberlere istinaden yaptığımız açıklamada belirtildiği üzere, şirketimizin İrancell Konsorsiyumu aracılığıyla dolaylı olarak iştirak ettiği GSM ihalesinin sonuçlandırılması ile ilgili olarak İran Telekomünikasyon Bakanlığı 21 Kasım 2005 tarihine kadar süre tanımıştır. Şirketimiz, yerel ortaklarıyla birlikte, tanınan süre içinde İran GSM ihalesi projesinin, zamanında tamamlanması için gereken en iyi gayreti göstermektedir.'' Öte yandan, birinci seansta şirketten özel durum açıklaması istenmesi nedeniyle işleme kapatılan Turkcell hisselerinin işlem sırası 14.30 itibarıyla yeniden işleme açıldı. 

     
</TEXT>
</DOC>
