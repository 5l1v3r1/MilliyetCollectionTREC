<DOC>
<DOCNO> 370519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun07.html </URL>
<DATE> 2005/08/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Irak'ta petrol konusunda anlaşamadılar 
</HEADLINE>
<TEXT>

     İhsan DÖRTKARDEŞ DHA 

      IRAK’ın başkenti Bağdat’ta yeni anayasa görüşmelerinde petrol gelirlerinin paylaşımı konusunda yeniden ciddi görüş ayrılıkları yaşanırken, Irak’ın kuzeyinde binlerce kişi ’bağımsızlık’ ve Kerkük için yürüyüş yaptı. 
     Grupların birkaç gün önce petrol gelirlerinin paylaşımı konularında anlaştıkları, ancak bunun dünkü görüşmelerde yeniden anlaşma sağlanamayan konular arasına girdiği bildirildi. 
     Irak Kürdistan Demokrat Partisi IKDP lideri Mesut Barzani’ye yakın internet sitelerine göre, Irak Birlik listesinden Anayasa Yazımı Komisyonu Üyesi Ali Debağ, komisyonun çalışmaları ile ilgili toplantılarda doğal kaynakların merkezi hükümetin mi, yoksa bölgesel yönetimlerin idaresinde mi olacağı ve paylaşımın bütçe şeklinde olacaksa bu merkezi hükümet tarafından mı sağlanacağı yoksa bölgesel yönetimler tarafından mı sağlanacağına ilişkin konunun çözülemediğini söyledi. 
     Debağ, Kürt tarafının Irak Devlet Başkanlığı koltuğunu almasına rağmen daha fazla yetki istediğini, ’kendi kaderini belirleme’ hakkının tarafların rızasıyla oluşturulacak birliktelikten ibaret olduğunu söyledi. 
     
     HER YERDE GÖSTERİ YAPILIYOR 
     Kuzey Irak’taki önde gelen kentlerden Süleymaniye, Erbil, Duhok ve Kerkük’te binlerce kişi, ellerinde Kürt bayraklarıyla gösteriler yaptı. Erbil’deki ’yerel Kürt parlamentosu’ önünde yapılan gösteride 58’inci maddenin bir an önce uygulanması istendi. 
     Duhok’ta da bağımsızlık, Kürt bölgesinin sınırlarının belirlenmesi, Kerkük sorunu, Irak’ın gelirlerinin merkezi hükümet ile Kürt bölgesi arasında paylaşım şeklinin belirlenmesi ve peşmerge konusunun kesin bir sonuca ulaştırılması istemiyle binlerce kişinin katıldığı bir gösteri yapıldı. 
     Kerkük’teki Kürtler de Yeni Irak Anayasası’nda 58’inci maddenin kabul edilmesi ve Kürtlerin dönmesi istemiyle Kerkük Kalesi önünde gösteri düzenlendi. 
     
</TEXT>
</DOC>
