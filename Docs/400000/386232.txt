<DOC>
<DOCNO> 386232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/gun08.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Parktaki caminin yeri değişti 
</HEADLINE>
<TEXT>


ŞENOL DEMİRCİ İstanbul 

İSTANBUL Büyükşehir Belediye Başkanı Kadir Topbaş'ın, Göztepe Parkı'ndaki yeşil alana cami yapılmaması için mücadele eden Kadıköy Belediye Başkanı Selami Öztürk'e önceki gün verdiği dosyadaki krokiye göre, caminin yeri değişmiş. Krokide caminin parkın trafiği daha da kilitleyecek dört yol ağzına yakın görüldüğünü belirten Öztürk, şu bilgileri verdi 
"Dosyaları incelerken dehşete kapıldık. Çünkü, daha önce parselin sol kenarındaki fidanlık alana yapılacağı açıklanan cami, krokilerde dört yol ağzına kaydırılmıştı. Bu yanlışlıkla çizilmiş olamaz. Bence cami konusunda niyetleri daha da netleşti. Cami dört yol ağzına yapılırsa trafik felç olur." 
Öztürk, Topbaş'ın kendisine verdiği dosyada, cami istediklerini söyleyen 205 kişinin imzasının da olduğunu belirterek, "Ama bende de yapılmasını istemeyen 9 bin 500 kişinin imzası var" dedi. 


</TEXT>
</DOC>
