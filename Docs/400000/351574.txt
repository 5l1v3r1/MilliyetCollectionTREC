<DOC>
<DOCNO> 351574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo31.html </URL>
<DATE> 2005/06/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bursaspor'da, teknik direktör Gündüz istifa etti... 
</HEADLINE>
<TEXT>

     Bursaspor'da, teknik direktör Yalçın Gündüz, görevinden istifa etti. 
     Yalçın Gündüz, Bursaporlu Profesyonel Futbolcular Derneği'nde BPFD , yardımcıları Hüseyin Hürsoy ve Aslan Meriç ile birlikte düzenlediği basın toplantısında, geçen cumartesi günü yapılan kongrede seçilen Levent Kızıl başkanlığındaki yönetimin yeni teknik direktörü Raşit Çetiner'in önünü açmak için ekibiyle birlikte görevden ayrıldıklarını söyledi. 
     Zor bir dönemde görev aldıklarını ve Erkan Körüstan ile yönetiminden bu süreçte büyük destek gördüklerini dile getiren Gündüz, ''10 maçlık görev süremiz içinde hedefe ulaşamadık ama başarılı sonuçlar elde ettik. Bu da bizim için büyük mutluluk. Önemli olan Bursaspor'un başarısıdır. Yeni yönetimin ve Raşit Çetiner'in başarılı olacağına inanıyorum'' dedi. 
     Gündüz, ''Başkan Levent Kızıl ile ne zaman görüştünüz '' sorusu üzerine şunları söyledi 
     ''Levent Kızıl ile kongre öncesi görüşmüştük. Benden takımla ilgili bilgiler aldı. Benimle görüşeğini, ancak başka teknik adamların da listede olduğunu söyledi. Biz profesyoneliz. Bursaspor'un önünü açmak için kendim istifa ettim. Ben Bursasporlu'yum. Her zaman hizmet etmeye hazırım. Bursaspor'un içinde olmasak da çalışmalarımız sürecektir. 
     Takımla ilgili de 25 kişilik kadromuz olduğunu ve 4 futbolcumuzun sözleşmesinin sona erdiğini, 2 oyuncunun kiralık olduğunu söyledim. Transfer konusunda da 5-6 oyuncu alınmasını, takımda rekabet yaratılması açısından önemli olacağını vurguladım.'' ''Başka takımlardan teklif alıyor musunuz '' sorusuna ise Gündüz, ''Bursaspor'daki görevimden yeni ayrılıyorum. Bundan sonra gelecek teklifleri değerlendireceğim. Bu değerlendirmemde hedefi ve şartları uygun olan takım olacak'' yanıtını verdi. 
     
</TEXT>
</DOC>
