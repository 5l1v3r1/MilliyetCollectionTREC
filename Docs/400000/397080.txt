<DOC>
<DOCNO> 397080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo25.html </URL>
<DATE> 2005/11/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Terim'e Adana'dan destek geldi 
</HEADLINE>
<TEXT>

     Türkiye Futbol Antrenörleri Derneği TÜFAD Adana Şube Başkanı Ali Hoşfikirer, ''Milli Takımlar Teknik Direktörü Fatih Terim'in incitilmesini kınıyoruz'' dedi. 
     Hoşfikirer, Çukurova Gazeteciler Cemiyeti'nde ÇGC düzenlediği basın toplantısında, Fatih Terim'in, İsviçre maçından sonra hedef tahtası haline getirilmeye çalışıldığını söyledi. 
     Terim'in ''acımasızca eleştirilmeyi hak etmediğini'' belirten Hoşfikirer, Milli Takım'ın İsviçre karşısında beğeniyle karşılanan futbol sergilediğini ifade etti. 
     Hoşfikirer, Terim'in ''Adana'nın gururu'' olduğunu kaydederek, ''Biz, Terim için başlatılan yaylım ateşini göğüslemeye hazırız. Onun, bu kıyım politikasına kurban seçimine isyan eder, bayrak açarız. Türkiye'de keşke birkaç tane Fatih Terim olsa diye yakınırken bu futbol dehasını birkaç kendini bilmez kişinin lekelenmeye çalışılmasına göz yumamayız. Türk futbolunun Fatih Terim'e ihtiyacı var'' dedi. 
     Ceyhan Belediye Başkanı Hüseyin Sözlü de Terim'e karşı yapılan saldırıları kınadıklarını ifade etti. 
     Fatih Terim'in futbol oynadığı dönemlerde takım arkadaşı olan eski Milli Kaleci Erden Arat ve Çukurova Gazeteciler Cemiyeti Başkanı Cafer Esendemir de saldırının ''linç'' girişimi olduğunu belirterek, buna izin veremeyeceklerini kaydettiler. 
     
</TEXT>
</DOC>
