<DOC>
<DOCNO> 383509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun07.html </URL>
<DATE> 2005/10/03/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Danimarka'da bir gazete Hz. Muhammed'in çizimlerini yayınladı 
</HEADLINE>
<TEXT>

     Danimarka’da bir gazetenin Hz. Muhammed’le dalga geçen çizimler yayınlaması, ülkede yaşayan Müslümanları kızdırdı. 
     Danimarka’da yayımlanan Jyllands Posten gazetesinin çeşitli çizerlere yaptırdığı Hz. Muhammed çizimleri, bu ülkede yaşayan Müslümanlar arasında tepki gördü. Gazetenin 12 çizere yaptırdığı Hazreti Muhammed çizimleri arasında bazı resimler dikkat çekti. 
     Gazetenin internet sitesinde yayınlanan resimlerden birinde Hz. Muhammed’in başındaki sarık bir bomba olarak tasvir edildi. 
     Bir başka resimde de Hz. Muhammed, arkasında iki kara çarşaflı kadın, elinde bir hançer ve dili dışarıda olarak resmedildi. 
     Çizimlerin, kısa bir süre önce bir çocuk kitabında Hazreti Muhammed’in resmini çizecek bir çizerin isminin saklanması ile tartışılmaya başlanan sanatta oto sansür ile ilgili bir makale için yaptırıldığı öğrenildi. 
     Öte yandan Danimarka’da yaşayan Müslümanlar, olayı tahrik edici olarak yorumladı. Bazı Müslüman gruplarının protestoya hazırlandığı belirtildi. 
     
</TEXT>
</DOC>
