<DOC>
<DOCNO> 390628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/yasam/axyas01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitaplar Türkiye'de gezmeye çıkıyor 
</HEADLINE>
<TEXT>


Tüm dünyada çığ gibi yayılan 'bookcrossing' yani 'kamuya açık yerlerde kitap bırakma kampanyası', Türkiye'de de hayata geçiriliyor 

ŞÜKRAN PAKKAN İstanbul 

ABD'de başlayıp tüm dünyada çığ gibi yayılan, İngilizcesi 'bookcrossing' olan 'kamuya açık yerlerde kitap bırakma kampanyası'nı, Türkiye'de Yaşar Nuri Öztürk'ün kurduğu Halkın Yükselişi Partisi HYP hayata geçiriyor. 
Kampanya, partililerce ilk kez İzmir'de Turgut Özakman'ın 'Şu Çılgın Türkler' adlı kitabıyla başlatıldı. Öztürk ve parti yetkilileri, bugün İstanbul'da başlatacakları sistemle bundan böyle okudukları kitapları vapur, otogar, lokanta gibi yerlerde bırakıp, üzerine bir de not düşecek "Siz de okuyup geri bırakın." 

Sistem nasıl işliyor 
Ron Hornbaker adlı bir ABD'li bilgisayar uzmanının başlattığı 'bookcrossing', Türkçe sitelerde, 'Gezgin Kitap' olarak adlandırılıyor. Sisteme göre okuduğu kitabı başkasının da okumasını isteyen kişi, kitabı park, metro gibi halka açık bir yere bırakıyor. Kitabın ilk sayfasına da, okunduktan sonra başka bir yere bırakılması gerektiği ile tarih yazılıyor. 
Sistemin internet sitesi 'www.bookcrossing.com'a göre dünya çapında 2.5 milyon kitap dolaşıyor. Sitenin Türkiye bölümünde, İstanbul, Muğla, İzmir gibi illerde yaklaşık 500 kitabın elden ele dolaştığı belirtiliyor. İstanbul'da kitaplar önce Esenler Otogarı, vapur, kahvehane ve okul bahçelerine bırakılacak. 

'CAMİ AVLUSUNA BEBEK BIRAKMAK GİBİ' 

Feridun Andaç Dünya Kitapları Genel Yayın Yönetmeni Toplum olarak okuma ve koruma alışkanlığımız çok yok. Kitap bırakmak, cami avlusuna çocuk bırakmak gibi bir şeydir. Bu bir hayal. Türkiye'de geri dönüşü olacak bir şey değildir. 
Asuman Kafaoğlu Cumhuriyet Gazetesi Edebiyat Eleştirmeni Haftada 20 kitabın üzerine bir numara yazıp veriyorum, elden elde dolaşsın diye. Kitaplıkta duracağına böyle olsun. Macera romanları bir kez okunur ama kimse Dostoyevski'sini vermez. 
Ahmet Küflü Şu Çılgın Türkler'in yayıncısı Bilgi Yayınevi'nin sahibi Kitabımız elden ele ücretsiz dolaşacaksa da kampanya bizi etkilemez. Zaten çok iyi satılıyor. Satışı etkileyecekse korsanları da var. 


</TEXT>
</DOC>
