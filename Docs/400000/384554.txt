<DOC>
<DOCNO> 384554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo17.html </URL>
<DATE> 2005/10/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alman milli takımı İstanbul'da 
</HEADLINE>
<TEXT>

     Türkiye A Milli Futbol Takımı ile 8 Ekim Cumartesi günü özel maç yapacak Almanya A Milli Futbol Takımı kafilesi İstanbul'a geldi. 
     Almanya kafilesini taşıyan özel uçak öğle saatlerinde Atatürk Havalimanı'na inerken, Türkiye Futbol Federasyonu yetkililerince karşılandı. 
     Kafileyle birlikte Almanya Futbol Federasyonu Başkanı Theo Zwanziger de İstanbul'a gelirken, Alman kafilesi daha sonra konaklayacağı Çırağan Kempinski Oteli'ne hareket etti. 
     Bu arada Alman Milli Takımı'nın bu akşam Ali Sami Yen Stadı'nda yapacağı idmanın iptal olduğu açıklandı. 
     Almanya Milli Takımı Yardımcı Antrenörü Joachim Löw bugün, teknik direktör Jürgen Klinsmann ise yarın konakladıkları otelde birer basın toplantısı düzenleyecek. 
     Almanya Milli Takımı, yarın akşam, maçın yapılacağı Atatürk Olimpiyat Stadı'nda antrenman yapacak. 
     
</TEXT>
</DOC>
