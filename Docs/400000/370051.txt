<DOC>
<DOCNO> 370051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur21.html </URL>
<DATE> 2005/08/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hamzabeyli Gümrük Kapısı'nı kullanan araç sayısı günde 150'yi geçmiyor 
</HEADLINE>
<TEXT>

     Başbakan Recep Tayyip Erdoğan ve Bulgaristan Başbakanı Simeon Sakskoburgotski tarafından 2 ay önce açılan Hamzabeyli Gümrük Kapısı, yurtdışında çalışan gurbetçilerce yeteri kadar bilinmediği için, kapıyı kullanan araç sayısı, günde 150’yi geçmiyor. Kapıkule Gümrük Kapısı’ndan ise son 24 saatte 2 bin 
     400 araç işlem yaptırdı. 
     AA muhabirinin edindiği bilgiye göre, 4 giriş 4 çıkış peronu olan gümrük kapısında, saha içinde akaryakıt istasyonu ve alışveriş free-shop mağazası bulunmaması, gurbetçiler arasında tercih edilmeme nedenleri arasında yer alıyor. 
     Hamzabeyli Gümrük Kapısı yetkilileri, Almanya, Hollanda ve Belçika gibi Avrupa ülkelerinde çalışan gurbetçilerin, Edirne’de Hamzabeyli Gümrük Kapısı’nın açıldığından habersiz olduğunu belirttiler. 
     Gümrük kapısının tanıtımının yeterince yapılmadığını belirten yetkililer, şunları kaydetti 
     "Son dönemlerde trafik memurlarının, otoban gişelerinde gurbetçileri yönlendirmesi ve valilikçe dağıtılan broşürlerle tanıtım yapılmaya çalışılıyor. Bu arada Kapıkule yakınlarında Meriç Nehri’nin debisinin yükselmesi ve seddede patlama olması dolayısıyla Kapıkule’den Hamzabeyli’ye yönlendirme olduğu dönemde, 1500 kadar aracın işlemleri bu kapıdan yapıldı. Bunun dışında kapı açıldığı 2 aydan bu yana ortalama bir günde 150 civarında araç tarafından kullanılıyor." 
     
     HAMZABEYLİ GÜMRÜK KAPISI 
     Gümrük kapısında 20 gümrük ve 17 muhafaza memuru görev yapıyor. 
     Kapının açıldığı dönemde personelin yeme-içme ihtiyacı konusunda yaşanan sıkıntı, bölgeye en yakın ilçe konumundaki Lalapaşa’dan gümrüğe yemek getirilmesiyle sağlandı. 
     Bu arada, gurbetçilerce yıllardır en çok tercih edilen kapı olma özelliğini koruyan Kapıkule Gümrük Kapısı’ndan, son 24 saatte 2 bin 400 araç işlem yaptırdı, gurbetçi çıkışında yoğunluk yaşanmadı. 
     
</TEXT>
</DOC>
