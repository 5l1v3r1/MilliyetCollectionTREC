<DOC>
<DOCNO> 353870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo04.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga'ya şartlı evet 
</HEADLINE>
<TEXT>


Milli futbolcunun bonservisi konusunda 3 milyon 800 bin dolara Trabzonspor ile Shakhtar Donetsk el sıkıştı. Yönetim, yerine futbolcu bulursa Tolga'yı satacak 


Trabzonspor'da uzun süredir kalıp, kalmayacağı merak konusu olan Tolga Seyhan'a izin çıktı. 
Asbaşkan Ömer Sarı, dün Shakhtar Donetsk'in menajeri Arcadia ile İstanbul'da yaklaşık iki saatlik bir pazarlıktan sonra anlaşmaya vardı. Ukrayna kulübünün, Tolga için 3 milyon 800 bin dolar bonservis ücreti ödemesi karara bağlandı. 
Ancak Sarı, satış işleminin gerçekleşmesi için talip oldukları stoperlerden bir tanesini almaları gerektiğini belirtip, "Biriyle anlaşıp, sözleşme imzalattığımız anda Tolga'nın da bonservisini veririz" dediği bildirildi. Şenol Güneş'in, Tolga'nın yerine Galatasaray'ın yıldızı Tomas'ı çok istediği ifade edildi. 

'Teklif almadım' 


Trabzonspor'un yıldızı Fatih Tekke, Deportivo'dan bugüne kadar hiç teklif almadığını söyledi. Golcü oyuncu, "Böyle bir gelişmeyi kamuoyuna açıklamaktan çekinmem. Zaten benim kararım da tek başına önemli değil. Kulübümün tavrı önemli. Bu nedenle önce onları bilgilendiririm. Ancak tekrarlıyorum kimseyle transfer görüşmesi yapmadım. Ben Trabzonspor'un kaptanıyım. Sorumluluklarım ve Trabzonspor'un büyük hedefleri var. Bu yüzden bu tip konularla yıpranmak istemiyorum" dedi. 

Polonyalı sevdası 

Zurawski'yi elinden kaçıran Trabzonspor'un şimdi de Legia Varşova'nın milli forveti Marek Saganowski ile ilgilendiği iddia edildi. Polonya basını Bordo - Mavili kulübün bu transferde kararlı olduğunu yazdı. 
Bu sezon 15 gole imza atan Saganowski'nin bonservis bedelinin 1 milyon 200 bin Euro olduğu ve pazarlıkların da gizli bir şekilde sürdüğü dile getirildi. Bordo - Mavili yöneticilerin daha önce gündemine gelen Saganowski, Zurawski'nin durumu nedeniyle ikinci planda tutuluyordu. Milli futbolcunun da Trabzonspor'a gelmeye sıcak baktığı ifade edildi. Bu arada Yönetici Murat Bozoğlu'nun Güney Amerika'ya giderek bu hafta içinde kaleci sorununu kesinlikle çözeceği belirtildi. 

Hüseyin anlaşamadı 

Bordo - Mavili takımda iç transferde futbolcuların sözleşmelerinin uzatılması için çalışmalar yoğun bir şekilde sürerken, Hüseyin ile anlaşmaya varılamadı. Asbaşkan Ömer Sarı ile görüşen Hüseyin'in 1.5 trilyon lira talep ettiği, "Bu sezon tavan ücretimiz 1.2 trilyon lira" yanıtını aldığı öğrenildi. 


</TEXT>
</DOC>
