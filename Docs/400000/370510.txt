<DOC>
<DOCNO> 370510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/yazar/tamer.html </URL>
<DATE> 2005/08/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP'nin 5. yılı IMF'siz mi 
</HEADLINE>
<TEXT>


14 ağustos AKP'nin 4. kuruluş yıldönümüydü. Bu vesileyle AKP'nin 4 yılı üzerine epey yazılıp - çizildi. Ben hükümetin ekonomideki son hamlelerinden yola çıkarak, AKP'nin 5. yılı ile ilgili ipuçları yakalamak istiyorum. 
AKP 3 kasım 2002 seçimleri ertesinde iktidara geldi. 
14 Mart 2003'te Tayyip Erdoğan, Başbakan oldu. 
17 Aralık 2004'e kadar Avrupa Birliği hedefine kilitlenmiş bir gündemle yaşadık. 
2005'in ilk aylarında hükümette, gözle görünür bir dağınıklık ve atalet hakimdi. Başbakan, biri bitmeden diğeri başlayan uzun yurtdışı gezilerinden ülkeye dönmek bilmiyordu. 

3 ayda 11.5 milyar 
Son dönemde ise hükümetin icraatlarında ciddi bir hareketlenme var. Ve bu hareketlenme, IMF'nin Birinci Gözden Geçirme'nin tamamlanması için şart koştuğu sosyal güvenlik ve genel sağlık sigortası tasarısının TBMM'den geçemeyeceğinin kesinleşmesiyle başladı sanki. 
Özelleştirmede 20 yılda yapılamayan, 3 aya sığdırıldı. Türk Telekom, Seydişehir Alüminyum, Atatürk Havalimanı, Samsun Gübre, Hilton, TEKEL'in ikiz kuleleri derken... 1986 - 2004 arasındaki 18 yılda toplam 9.4 milyar dolarlık özelleştirme yapılabilmişken, son 3 ayda 11.5 milyar dolarlık özelleştirme oldu. Son 8 aylık rakam ise 12.7 milyar dolar. 

Elektrik dağıtımı 
Bu arada özelleştirmelerin Anayasa Mahkemesi'nden dönmesini engelleyecek bir yol da bulundu. İhaleye katılacak firmaları özendirmek ve ileride doğabilecek hukuki sorunların önüne geçebilmek için mülkiyet devri yerine Telekom'da olduğu gibi, 49 yıllığına lisans yetki devri üzerinden satışta karar kılındı. 
Erdal Sağlam Hürriyet'teki köşesinde yazdı. AKP, iktidara ilk geldiğinden beri sözünü ettiği elektrik dağıtımının özel sektöre devriyle ilgili olarak da düğmeye bastı. 15 ekimde ilk ihaleye çıkılıyor. Başlangıçta 1 - 2 bölge düşünülürken, son alınan kararla İstanbul Anadolu yakası, İstanbul Avrupa yakası, Trakya, Ankara, Konya ve İzmit - Sakarya - Bolu olmak üzere en önemli 6 bölgede birden ihaleye çıkılıyor. İhale sistemi, öyle kurulmuş ki, ihaleyi alan firma, kayıp ve kaçağı indirdiği ölçüde k rını arttırabilecek. Böylelikle Türkiye'nin Batı bölgelerinden başlanarak elektrikte kayıp kaçak oranı hızla azaltılabilecek. 

Doğrudan yatırım 
Özelleştirme dışında da yabancı sermayede hareketlilik var. Abdullah Gül'den Egemen Bağış'a AKP'nin as kadrosu, kişisel dostluklarını da devreye sokarak - ve tabii cazip koşullar yaratarak- doğrudan yabancı sermaye girişini arttırmak için kolları sıvamış durumdalar. Amerika'dan Ortadoğu'ya, Ahmet Ertegün'den Lübnan'ın öldürülen Başbakanı Hariri'nin şirketine gelen gelene... Hatta ilk kez Singapur'dan bile Tamasek yatırımcı geldi. 

Seçim politikası 
Bu arada hükümet, bütçeye 2 milyar YTL'lik 2 katrilyon lira bir yükü göze alarak, düşük maaş alan 1 milyondan fazla memura Ocak 2006'da seyyanen 165 YTL'lik zam kararı aldı. Tabii IMF'in şiddetli itirazına rağmen alındı bu karar... 
Halkımızın milliyetçilik damarlarının her geçen gün biraz daha kabardığı bir ortamda IMF ile programı tamamlamadan yolları ayırmak bayağı şık olabilir, partiye oy da getirir. 
Başbakanımızın gözü karalıktan yana hiçbir sıkıntısı yoktur. İlk seçildiğinde AKP hükümetinin sistem içinde yerini sağlamlaştırabilmek için Avrupa Birliği çapasına sarılmıştı. 17 Aralık sonrasında birkaç aylık yalpalamanın ardından şimdiyse, gelecek seçimlerden en güçlü şekilde çıkmanın politikası oluşturuluyor. 

Not Yazın son günlerinin tadını çıkartmak üzere sizlerden izin istiyorum. 2 hafta sonra görüşmek üzere... 



</TEXT>
</DOC>
