<DOC>
<DOCNO> 351627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas01.html </URL>
<DATE> 2005/06/13/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Yaz sineması güzelleri 
</HEADLINE>
<TEXT>

     Angelina Jolie'den Natalie Portman'a, Scarlett Johansson'dan Katie Holmes'a dek birçok Hollywood güzeli, seyircileri yaz sıcağında sinema salonlarına sürükleyecek... 
     İnternetteki 'netscape' sitesi, yazın gişeleri sallayacak ünlü güzelleri derledi. Bu yaz gişe rekoru kırması beklenen yapımların başını Brad Pitt ile Angelina Jolie'nin kamera karşısına geçtiği 'Bay ve Bayan Smith' çekiyor. People, Esquire, FHM gibi dergilerce 'tüm zamanların en çekici kadını' seçilen Jolie, Çek, Fransız ve Kızılderili kanı taşıyor. 
     'Yıldız Savaşları Sith'in İntikamı' filminde galaksiler arası savaş kadar ilgiyi toplayan bir başka unsur da Natalie Portman oldu. Beş dil bilen Harvard Üniversitesi mezunu Portman, çekimlerine başladığı 'V for Vendetta' için saçlarını kazıttı. Portman'ın yeni dört projesi arasında Owen Wilson ile rol alacağı komedi ile ünlü ressam Goya'nın yaşamöyküsünü anlatan film de var. MTV'de sunucu iken üne kavuşan Jessica Simpson'ı Hollywood da keşfetti. Televizyon dizisinden filme çekilen 'The Dukes of Hazzard'da rol alan Simpson, Daisy Duke'u canlandırdı. 
     Son günlerde magazin basınının gündeminden düşmeyen bir başka isim de Katie Holmes. 'Dawson's Creek' dizisiyle küçük yaşta üne kavuşan 26 yaşındaki güzel, ünlü aktör Tom Cruise ile olan birlikteliğiyle her gün gözler önünde. 'Batman Begins' adlı yapımda Christian Bale ile kamera karşısına geçen Holmes, filmde yarasa adamın kalbini çalacak. Film, yaz aylarının hasılat rekoru kırması beklenen yapımları arasında gösteriliyor. 
     'Görevimiz Tehlike' filminin ekibinde yer alan, ancak çekimlerin ertelenmesi üzerine kadrodan ayrılan Scarlett Johansson da yazın iddialı isimlerinden. Yıldız Ewan McGregor ile dev bütçeli gerilim filmi 'The Island' için kamera karşısına geçti. 
     
     Korsanın dönüşü 

     'Pirates of the Caribbeean'ın Karayip Korsanları güzel oyuncusu Keire Knightley, bu yaz gösterime girecek olan devam filmi 'Pirates of the Caribbean II Dead Man's Chest'le yine gündeme gelecek. 
     Son dönemlerin ilgi çekici isimlerinden Lindsay Lohan ise gözünü minik seyirciye dikti. 'Herbie Fully Loaded' adlı filmde rol alan Lohan, bu kez minik seyirciyi fethedecek. 
     
</TEXT>
</DOC>
