<DOC>
<DOCNO> 362288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'de kader anı 
</HEADLINE>
<TEXT>


Fenerbahçe yönetimi dün milli kaleciyle pazarlık masasına oturdu. Görüşmede iki taraf da düşündükleri rakamları birbirlerine ilettiler. Transferde son noktayı bugün Başkan Aziz Yıldırım'ın koyacağı öğrenildi 


Fenerbahçe'de transferi yılan hikayesine dönen Rüştü Reçber konusu bugün netlik kazanacak. Milli kaleci ile dün bir araya gelen Sarı - Lacivertli yöneticiler, kıran kırana bir pazarlığa tutuştu. Alacağı yıllık ücrette fazla indirim yapmak istemeyen Rüştü, Fenerbahçe'yi bir hayli zorlarken, taraflar masadan kalkarken düşündükleri son rakamı birbirlerine ilettiler. 
Rüştü konuyla ilgili, "Ben kendi teklifi sundum. Şimdi yanıt bekliyorum" dedi. Tecrübeli file bekçisi hakkında son sözü bugün Başkan Aziz Yıldırım'ın söyleyeceği öğrenildi. Fenerbahçe'nin önerdiği ücretle, Rüştü'nün istediği arasında önemli fark olduğu da bildirildi. 
Bu arada yabancı transferinde Juventuslu Appiah'ın sorun çıkarması Fenerbahçe'yi sıkıntıya soktu. Ganalı oyuncunun, İngiltere'den aldığı tekliflere daha sıcak bakması sonrası, Sarı - Lacivertliler'in Arjantinli Kily Gonzalez'e rotayı çevirebileceği belirtildi. Bu arada İtalyan ajansları dün Appiah'ın 8 milyon Euro karşılığında Fenerbahçe'ye verildiğini ileri sürdü. 

Krallar gibi 

YUSUF DURSUN 

Hazırlık çalışmalarının ikinci etabı için dün Almanya'ya giden Fenerbahçe'ye muhteşem bir karşılama töreni hazırlandı. Köln Fenerbahçeliler Derneği üyeleri futbolculara tek tek çiçek verirken, en çok ilgiyi Alex, Anelka ve Nobre gördü. Sarı - Lacivertli taraftarlar bir ara Nobre'yi sırtlarına aldılar. Gurbetçilerin yoğun sevgisi nedeniyle uzun süre havalimanından ayrılamayan Fenerbahçe kafilesi konvoylar eşliğinde kamp yerine kadar takip edildi. Bu arada akşam Fortuna Köln'ün sahasında yapılan antrenmana Anelka ile Servet katılmadı. Almanya'nın Bonn takımında forma giyen Ömer Çamuralioğlu da denendi. 

Fenerbahçeliler günü 

Dünya Fenerbahçeliler Günü bugün kutlanacak. Sarı - Lacivertli taraftarların her yıl 19.07 tarihinde çeşitli etkinliklerle kutladığı bu özel gün için Antu.com üyeleri özel tekne turu düzenledi. Ayrıca Fenerium mağazaları yüzde 19 indirim artı 7 taksit kampanyası başlattı. Saat 19.07'de ise birçok radyo kanalının Sarı - Lacivertli taraftarlar için Fenerbahçe marşını çalacağı öğrenildi. Bu arada yönetimin yeni yabancı transferini de bugün açıklayabileceği belirtildi. 

Daum'dan öğütler 

CÜNEYT KARAKAYA 

Almanya'nın Düsseldorf kentinde Uluslararası Antrenörler Kongresi'ne katılan Teknik Direktör Daum, bir hocanın başarılı olması için antrenmanların çok önem taşıdığını söyledi. 
Dünyanın çeşitli ülkelerinden gelen yüzlerce antrenörün katıldığı toplantıda konuşan Alman çalıştırıcı, "Benim başarım hırslı çalışma, dikkat ve aynı zamanda disiplinli olmamdan kaynaklanmaktadır" dedi. Alman hoca, "Bilgili hoca, bilgili futbolcu kazanır. Akıl futbolda 3. ayaktır. Başarı için istikrar şarttır. Sistemin rakip tarafından iyi durdurulması halinde oyunun akışını değiştirebilecek oyuncuların devreye girmesi, sonucu etkiler. Oyuncu başkalarını ateşlemek yerine önce kendisini hırslandırmalı ki hızlı olabilsin" diye konuştu. 
Fenerbahçe'nin maçlarından görüntüler de sunan Daum, hız konusunu anlatırken, Gençlerbirliği karşılaşmasında Rüştü'nün degajından gelen topu Mehmet Yozgatlı'nın Alex'in önüne indirmesiyle attıkları golü izlettirdi. Bir diğer görüntü ise Manchester United deplasmanında Fatih Akyel'in kaptırdığı topla yenen goldü. 

Fener kararlı 

Yönetimin, Luciano ile Anelka'nın AB statüsünde sayılarak yabancı kontenjanının dışında tutulması yönünde Futbol Federasyonu'na yaptığı başvuru bir kez daha geri döndü. Ancak Fenerbahçe'nin, Avrupa Birliği Adalet Divanı'na konuyu taşıyacağı, buradan olumlu bir sonuç çıkarmayı umduğu belirtildi. Bu arada Newcastle United'ın patronu Freddy Shepherd, "Anelka için 5 milyon poundu gözden çıkardık. Anelka'yı alacağız" açıklaması yaptı. 


</TEXT>
</DOC>
