<DOC>
<DOCNO> 372491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy03.html </URL>
<DATE> 2005/08/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
CHP'li Arıtman'dan Öcalan için ilginç öneri 
</HEADLINE>
<TEXT>

     CHP İzmir Milletvekili Canan Arıtman’dan İmralı’da bulunan Abdullah Öcalan için ilginç bir öneri geldi. Arıtman, Abdullah Öcalan’a cezaevinde akşamları iki saat kendi yaptığı terörün filmlerini izletmek gerektiği görüşünü savunarak, Ben o cezaevinin yöneticisi olsam bunu yapmıştım çoktan" diye konuştu. 
     CHP İzmir Milletvekili Canan Arıtman, Başbakan Recep Tayyip Erdoğan’ın Güneydoğu’da yaşanan soruna, "Kürt sorunu" diyerek yanlış teşhis koyduğunu, bu sorunun "terör sorunu" olduğu görüşünü savundu. Arıtman, Başbakan Erdoğan’ın Kürt sorunu diyerek, Kürt kökenli vatandaşlara büyük haksızlık yaptığı görüşünü savundu. 
     Arıtman, Güneydoğu’da bir "gerilla savaşı" yapıldığını da belirterek, bu savaşın 18-20 yaşında bir iki ay eğitim yapan, aslında askerliği bilmeyen askerlerle yapılamayacağını, bu savaşın profesyonel askerlerle yapılması gerektiğini ifade etti. Arıtman, "18-20 yaşındaki Mehmetcikler oraya gönderilmesin. Savaş görmemiş, gerilla savaşı hiç görmemiş Mehmetçikleri oraya yollamak kadar büyük bir hata ve yanlışlık olamaz. Ben asker değilim ama bunun bir hata olduğunu görüyorum. Gerilla savaşı profesyonel askerlerle yapılır. Onun için bölgeye mesleği askerlik olanlar gönderilsin. Bizim ülkemizdeki profesyonel asker sayısı zaten yeterli, yeterli değilse artıralım. Ama oradaki terör mücadelesini profesyonellerle yapalım" dedi. 
     
     BEN İMRALI CEZAEVİ MÜDÜRÜ OLSAYDIM 
     Arıtman, İmralı Adası’nda bulunan Abdullah Öcalan’ın da yaptıklarının bütün dünyaya söylenmesi gerektiğini belirterek, "Bu adamın ne kadar büyük bir katil olduğunu, tarihte gelmiş geçmiş en büyük cani olduğunu söylemek lazım. 
     Dünyanın da o insana öyle bakmasını sağlamalıyız. Canileri korumaya, kollamaya kalkanların da yasada yeri var. O yasa uygulanmalı" şeklinde konuştu. "Ben İmralı Cezaevi Müdürü olsaydım her gün o adama işlediği cinayetleri anımsatırdım" diyen Arıtman şöyle devam etti 
     "Abdullah Öcalan’a kendininin neden olduğu terörde hayatını kaybeden insanların, kurşunlara hedef olan bebeklerin, yaşlıların filmlerini her gün göstermek lazım. 
     Öcalan’a, akşamları iki saat kendi yaptığı kanlı terörün filmlerini izletmek lazım. Ben o cezaevinin yöneticisi olsam bunu yapmıştım çoktan." 
     
</TEXT>
</DOC>
