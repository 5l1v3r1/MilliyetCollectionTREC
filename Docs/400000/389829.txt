<DOC>
<DOCNO> 389829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy03.html </URL>
<DATE> 2005/10/26/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Çelik'ten YÖK ve rektörlere suçlama 
</HEADLINE>
<TEXT>

     Milli Eğitim Bakanı Hüseyin Çelik, tutuklanan Yüzüncü Yıl Üniversitesi YYÜ Rektörü Yücel Aşkın'a destek vermek için Van'a giden YÖK Başkanı Erdoğan Teziç ve rektörleri, yargıya müdahale etmekle suçladı. 
     TCK'nın 288. maddesinin çiğnendiğini savunan Çelik, "Ben 81 ilin milli eğitim müdürünü Ankara'ya çağırsam, bu yargıya müdahale midir değil midir Tabi ki yargıya müdahaledir" dedi. 
     CNN Türk'te dün "Tarafsız Bölge" programında konuşan Çelik, Aşkın'ın tutuklu bulunmasının kendisini rahatsız ettiğini söyledi. YYÜ'de 1999'a kadar öğretim üyeliği yaptığına dikkat çeken Çelik, "Vatandaş olarak konuşabilirim ama ben şu anda bakanım. Üniversitelerin ilgili bulunduğu bakanlıktayım, yorum yapmam yakışık almaz" dedi. Aşkın'ın tutuklanma görüntülerini izlediğini kaydeden Çelik, "İçişleri Bakanı'na şunu sordum Polis koluna girerek götürüyor. Bunun böyle mi olması gerekiyor Sayın Teziç'in üstü aranıyor. Adalet Bakanı'na 'bunu teşkilatınıza sorun lütfen araştırması yapılsın' dedim" diye konuştu. 
     
     "Hukuk herkese lazım" 
     "Sayın Teziç ve arkadaşları 'sayın Aşkın rektör olduğu için bize sorulmadan yargılanamaz' diyor. YÖK'ün Ömer Dinçer'i yargılama hakkı var mı" diye soran Çelik, "Dinçer'in öğretim üyeliğinden çıkarma kararı alan komisyonda, beyin cerrahı, halk sağlığı uzmanı ve kimyacı var. Yazdıkları raporu görseniz gülersiniz. Dinçer fiili olarak öğretim üyeliği yapmıyor. Bu yüzden YÖK, Dinçer'i yargılayamaz" dedi. Çelik, rektörlere, "Aşkın'a haksızlık yapılsın istemiyorsanız, Ömer Dinçer'e haksızlık yapmayın. Hukuk herkese lazım" diye seslendi. 
     
</TEXT>
</DOC>
