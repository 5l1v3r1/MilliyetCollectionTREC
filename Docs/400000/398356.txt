<DOC>
<DOCNO> 398356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/yazar/sazak.html </URL>
<DATE> 2005/11/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Liderlik farkı 
</HEADLINE>
<TEXT>


Almanya'daki iktidar değişikliği, AB sürecinde demokratikleşme iddiasındaki Türk tipi siyasetçiler açısından liderlik dersleriyle doluydu. 
Ülkesini erken seçime götüren eski Başbakan Gerhard Schröder, Sosyal Demokratların SPD muhalefetteki Hıristiyan Demokratlar CDU karşısında dramatik bir yenilgi almasını önlemesine karşın, 61 yaşında aktif siyasetten çekildi. Almanya'da 'büyük koalisyon' kuruldu. Angela Merkel 51 başbakan oldu. 
Schröder isteseydi milletvekili olarak devam edebilirdi. 
Eski Başbakan, 'Ne yapsaydım, Meclis'te fosil gibi en arka sırada mı otursaydım' diyerek kendini siyaset dışına attı. Bundan böyle İsviçreli bir yayınevine danışmanlık yaparak, yabancı dil öğrenerek yaşamını sürdürecek. 
Merkel de, Başbakanlık Konutu'na taşınmayacağını, özel yaşamında değişiklik olmayacağını açıkladı. Kimya profesörü olan kocasının 'First centilmen' olma niyeti yokmuş. Siyaset bir güç ve zenginleşme aracı olmadığı için Berlin'deki apartman dairesinde yaşamak Merkel'leri mutlu etmeye yetiyor. 
Schröder ise Meclis sıralarında 'laf ebeliği' yapıp gelecek seçimde iktidarı Merkel'den nasıl alırım diye 'entrika' çevirmektense yaşamın başka alanlarına yönelmeyi seçti. 
Çünkü politikacılık bizde olduğu gibi bir 'meslek' değil, ömür boyu gelir getiren 'iş' hiç değil, sonuçta bir hizmet alanı. İnsanlar bir dönem Meclis'e girdi diye 'sınıf atlamıyorlar'. Rant peşinde koşmuyorlar. Kast sistemi kurup muhalefeti yok etmiyorlar. Kaybedince gidiyorlar. 
Milletvekili transferleriyle halkın oyunu çalmıyorlar. 
Dokunulmazlık zırhına sığınmıyorlar. 
Politikaya güvensizlik bu yüzden. 
Türkiye 1990'ları böyle kaybetti. 
Merkez siyasetin çöküşünde, 1980'lere dek güçlü akımlar olan sağ ve sol partilerin aşınmasında 'lider oligarşisi'nin, 'politbüro'ların, BAAS'çılığın etkisi büyük. 
Siyaseti sadece 'kurultay kazanmak' sanan, 1990'lardan bu yana katıldığı tüm genel seçimleri kaybetmiş liderlerin Alman meslektaşlarından alacağı dersler var. 
Batı Avrupa demokrasilerinde politikada verimlilik çağı 40-50 yaş arasıdır. 
Ya iktidar olursunuz ya da çekilir, yeni insanların önünü açarsınız. 
Çünkü partiler babanızın malı değildir. 
2007'de cumhurbaşkanlığı seçimi yapılacak. 
Özkök formülü de gündemden düştüğüne göre, cumhurbaşkanı AKP'den seçilecek, 70'ine dayanacak olan 'genç lider' ne yapacak Haftalık olağan görüşmelerde Köşk'ün nasihatlerini mi dinleyecek 
Meclis'te arka sıralarda oturmaktan daha büyük eziyet olacak 



</TEXT>
</DOC>
