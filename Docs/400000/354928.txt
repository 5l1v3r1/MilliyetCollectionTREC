<DOC>
<DOCNO> 354928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko03.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Garanti'yi zamanı gelince açıklarım' 
</HEADLINE>
<TEXT>


Garanti'nin satışıyla ilgili açıklamayı 'zamanı gelince' yapacağını bildiren Doğuş Holding Başkanı Ferit Şahenk, Hilton'la ilgilendiklerini söyledi 


Doğuş Holding Yönetim Kurulu Başkanı Ferit Şahenk, Garanti Bankası'nın satışıyla ilgili şu aşamada bir şey söylemesinin doğru olmayacağını, açıklamayı zamanı geldiğinde yapacaklarını söyledi. 
Şahenk, Doğuş Otomotiv Servis ve Ticaret ve Katalonya Oto Servis ve Ticaret'e, ABN AMRO liderliğinde bir grup banka tarafından sağlanan bir yıl vadeli 250 milyon euro tutarındaki gayri-nakdi sendikasyon kredisine ilişkin sözleşmenin imzalandığı toplantıda yöneltilen Garanti Bankası'nın satışıyla ilgili soruları yanıtladı. Şahenk, Doğuş'un finansı çok iyi bildiğini ve çekilmeyi düşünmediğini tekrarladı. 
Araç muayene istasyonlarıyla ilgili pürüz olduğunu, bunların tamamlanmasını beklediklerini belirten Şahenk, kararlılıklarının sürdüğünü bildirdi. 
Turizm ve perakende sektörüyle ilgili büyüme planları olduğunu tekrarlayan Şahenk, Hilton'un satışıyla ilgili olarak da "Arkadaşlarımız incelemelerini yaptıktan sonra gündeme getirirlerse, biz de gerekli hesabımızı yaparız" dedi. 


</TEXT>
</DOC>
