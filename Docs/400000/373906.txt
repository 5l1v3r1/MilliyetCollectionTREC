<DOC>
<DOCNO> 373906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur38.html </URL>
<DATE> 2005/08/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Cumhuriyet savcısı da kredi kartı mağduru... 
</HEADLINE>
<TEXT>

     Denizli’de kimliği belirlenemeyen kişiler, Cumhuriyet Savcısı Hüseyin Bahadır’ın kredi kartını kopyalayıp, 6 bin 940 YTL’lik motorin aldı. 
     Alınan bilgiye göre, İzmir karayolundaki bir akaryakıt istasyonundan otomobiline benzin alan Savcı Bahadır, ödeme için kredi kartını kullandı. POS makinesinden geçirilen kredi kartı ve ekstreyi alan Bahadır, daha sonra yoluna devam etti. 
     Ancak, bir süre sonra gelen aylık ekstrede değişik tarihlerde kredi kartıyla 6 bin 940 YTL’lik motorin alındığını gören Bahadır, hemen şikayetçi oldu. 
     Yapılan araştırmada, Bahadır’a ait kredi kartına ait bilgilerin İzmir karayolunda daha önce benzin aldığı akaryakıt istasyonundaki POS makinesinde kopyalandığı, bunların bir başka karta yüklenerek Çal İlçesi’ndeki bir akaryakıt istasyonunda motorin alımında kullanıldığı tespit edildi. 
     Yetkililer, olayla ilgili soruşturmanın devam ettiğini bildirdi. 
     
</TEXT>
</DOC>
