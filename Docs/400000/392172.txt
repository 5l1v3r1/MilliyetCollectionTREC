<DOC>
<DOCNO> 392172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun26.html </URL>
<DATE> 2005/11/04/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bush, CIA ajanının deşifre edilmesi ile ilgili soruları yanıtlamadı 
</HEADLINE>
<TEXT>

     ABD Başkanı George Bush, CIA ajanının kimliğinin deşifre edilmesi skandalıyla ilgili sorulara yanıt vermeyi reddetti. Amerika Kıtası Zirvesi'ne katılmak için Arjantin'in Mar del Plata kentine gelen Bush, başdanışmanı Karl Rovu'un durumu hakkında, ilgili soruşturma tamamlanıncaya kadar açıklama yapmayacağını söyledi. 
     Zirve toplantısından önce gazetecilerin sorularını yanıtlayan Bush, oldukça ciddi bir soruşturma yürütüldüğünü söylemekle yetindi. 
     Bush, skandala adı karışan yetkililerin yerine yeni atama yapılıp yapılmayacağı sorusunu da karşılıksız bıraktı. 
     ABD Başkanı, ''Daha önce de söylediğim gibi, soruşturma hakkında, tamamlanıncaya kadar konuşmayacağım'' dedi. 
     Skandal, Irak savaşı öncesinde Saddam Hüseyin rejiminin nükleer silah yapmak için Afrika ülkesi Nijer üzerinden uranyum almak istediği iddiasını araştırmakla görevlendirilen eski büyükelçi Joseph Wilson'ın, araştırmasının ardından iddianın asılsız olduğunu kamuoyuna duyurmasıyla başlamıştı. 
     Soruşturmada, New York Times muhabiri Judith Miller, Time dergisi muhabiri Matt Cooper ve bilgi sahibi diğer gazeteciler, kaynaklarını açıklamaya zorlanmıştı. Kaynağını açıklamayı reddeden Miller, birkaç ay hapis yattıktan sonra ifade vermeyi kabul etmiş ve kendisine Valerie Plame'den bahseden kişinin Beyaz Saray yetkilisi olan Lewis Libby olduğunu açıklamış ve skandala Rove'un da adı karışmıştı. 
     Amerikan yasalarına göre, bir CIA ajanının kimliğini deşifre etmek suç sayılıyor. 
     
</TEXT>
</DOC>
