<DOC>
<DOCNO> 354061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo10.html </URL>
<DATE> 2005/06/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Trabzonspor kalesi için favori Viera 
</HEADLINE>
<TEXT>

     Transfer komitesi yurt dışı temaslarıyla ilgili detaylı raporu teknik heyete sundu. Nacional'in kalecisi Viera, Trabzon'a en yakın isim. 
     Uzun süredir Güney Amerika ve birçok Avrupa ülkesinde temaslarda bulunan ve önceki gün Türkiye’ye geri dönen yönetici Murat Bozoğlu, raporuyla ilgili bilgileri diğer yönetim kurulu üyelerine ile teknik direktör Şenol Güneş’e aktardı. İskoç temsilcisi Celtic ile anlaşma sağlayan Zurawski’nin yerine alternatifler sunan Bozoğlu’nun kaleci transferinde ise Viera ismini ön plana çıkardığı öğrenildi. Güneş’in de Uruguay Milli Takımı’nın 23 yaşındaki file bekçisi için olumlu görüş belirttiği vurgulandı. Golcü konusunda ise kuvvetli adaylardan birinin Vitesse’li Amoah olabileceği dile getirildi. Karadeniz ekibinin kurmaylarının önümüzdeki günlerde son kez bir araya geleceği ve transfer edilmesi planlanan isimler için karar vereceği ortaya çıktı. Bu paralelde Murat Bozoğlu’nun yeniden yurt dışına çıkacağı ve belirlenen oyuncuların işini bitirip ülkeye döneceği kaydedildi. 
     
     Hüseyin ve Erdinç ikna edilemedi 

     Öte yandan iç transferi tamamlamak isteyen Trabzonspor'da, takımın önemli isimlerinden Hüseyin ve Erdinç'in henüz ikna edilemediği öğrenildi Yönetim, mukavelesi devam eden futbolcuların alacaklarında iyileştirme yapmaya karar verdi ama oyuncuların önerdiği rakamlarla teklif edilen arasında neredeyse uçurumlar bulunuyor. Bordo - Mavili idareciler tavan fiyatı 1.2 trilyon liraya kadar çekerken, bazı futbolcuların bu rakamın da üzerinde taleplerde bulunduğu ortaya çıktı. Özellikle takımın önemli isimlerinden Hüseyin ve Erdinç’in henüz ikna edilemediği öğrenildi. Bu gelişme üzerine yönetim konuyu yeniden görüşme kararı alırken, kulüp içindeki dengeleri bozmamakta kararlı olunduğu vurgulandı. 
     
     Mehmet Yılmaz Artık rahatım 

     Bordo-Mavili kulüp ile sözleşme yenileyen Mehmet Yılmaz, bu gelişme ile birlikte rahat bir nefes aldığını söyledi. Trabzonspor’dan ayrılmayı hiçbir zaman düşünmediğini ifade eden tecrübeli forvet, Sadece önümü görmek istiyordum. Bu sıkıntıma yöneticilerimiz de hak verdi ve masaya oturup kısa sürede anlaştık. Şimdi moralim daha da yükseldi. Yeni sezondaki forma savaşından galip ayrılanlardan biri de ben olacağım'' diye konuştu. 
     
     Gerede kampı başlıyor 

     Avrupa Şampiyonlar Ligi’ne katılmak için 2 ön eleme maçı yapacak Trabzonspor, dört büyüklerden mesaiye en erken başlayan takım oldu. Bugün Gerede’de topbaşı yapacak olan Bordo - Mavililer, burada 3 Temmuz tarihine kadar kalacak ve kondisyon ağırlıklı programlar uygulayacak. Karadeniz temsilcisi daha sonra Avrupa etabına başlayacak. 4 Temmuz’da 5 günlük İsviçre kampının startını verecek olan Trabzonspor, daha sonra Almanya’ya geçerek çalışmalarını burada noktalayacak. 
     
     Sağlık kontrolü yapıldı 

     Gerede kampı öncesinde Trabzon’a gelen bazı futbolcular dün Karadeniz Teknik Üniversitesi Farabi Hastanesi’nde sağlık kontrolünden geçti. Volkan, Emrah, Hasan Üçüncü, Lee Yong, Hasan Sönmez, İbrahim Ege, Tolga Zengin, Celalettin, Tayfun ve Mehmet Yılmaz’ın katıldığı kontrollerde futbolcular, kan verdikten sonra efor testine girdi ve EKG çektirdi. Öte yandan Mesut Çelebi’nin ayrılmasının ardından doktorluk görevine getirilen Ahmet Çağlar da dün resmen işbaşı yaptı. 

     
</TEXT>
</DOC>
