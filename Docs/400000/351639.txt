<DOC>
<DOCNO> 351639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas13.html </URL>
<DATE> 2005/06/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
46. Paris Havacılık Fuarı açıldı, fuarın yıldızı Airbus 380 
</HEADLINE>
<TEXT>

     46. Paris Havacılık Fuarı, Bourget Havaalanı’nda bugün törenle açıldı. 
     Dünyanın en büyük iki havacılık fuarından biri olan etkinlik, 19 Haziranda sona erecek. 
     Bourget Havaalanı’nda 30 bin metrekarelik alana kurulan ve 941 ülkeden 1.924 firmanın katılacağı fuarda, Türkiye’de savunma sanayi ve havacılık sektöründe faaliyet gösteren şirketler de iştirak ediyor. 
     Ulaştırma Bakanı Binali Yıldırım’ın yarın, Milli Savunma Bakanı Vecdi Gönül’ün ise çarşamba günü fuar alanında inceme ve temaslarda bulunacak. 
     Paris Havacılık Fuarı’nı 300 bin kişinin ziyaret etmesi bekleniyor. 
     
     FUARIN YILDIZI AIRBUS 380 
     Fransız basını, bu sene fuarın tartışmasız en popüler ürününün Airbus 380 modeli yolcu uçağı olduğunu yazdı. 
     Toulouse kentinden dün Bourget Havaalanı’na getirilen Airbus 380, fuar boyunca her gün tanıtım uçuşları düzenleyecek. 
     Dünyanın gelmiş geçmiş en büyük yolcu uçağı Airbus 380, ocak ayında Toulouse kentindeki fabrikasında düzenlenen törenle kamuoyuna tanıtılmıştı. 
     Airbus 380, 2006 yılında normal uçuşlarına başlayacak. 
     Kalkıştan itibaren 15 bin kilometre aralıksız uçabilen Airbus 380 ile Avrupa’dan Avustralya’ya doğrudan uçma imkanı sağlanacak. 
     Airbus 380, talebe göre 550 ile 850 arasında yolcu taşıyabilecek. 
     Yaklaşık 73 metre uzunluğunda ve 24 metre yüksekliğindeki uçağın genişliği kanat uzunluğuyla birlikte yaklaşık 80 metre ve saatte 1080 kilometre hızla yol alabiliyor. 
     Airbus 380 modeli uçakların sadece nakliye amaçlı inşa edilen ve 152 tona kadar yük taşıyabilen modeliyse 2008 yılından itibaren ticari 
     seferlere başlayacak. 
     
</TEXT>
</DOC>
