<DOC>
<DOCNO> 358208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/siyaset/axsiy01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de cami seferberliği 
</HEADLINE>
<TEXT>


AKP hükümeti, KKTC'de 12 yeni cami yapılması için 3,5 milyon YTL tutarında ödenek koydu. Camiye dönüştürülen kiliselerin Rumlara devredileceğinin söylenmesinin cami talebini artırdığı ifade edildi 

SEFA KARAHASAN Lefkoşa UTKU ÇAKIRÖZER Ankara 


AKP hükümeti, Türkiye'nin KKTC'ye bu yıl yapacağı mali yardım paketine, KKTC'de 12 yeni cami yapılması için 3,5 milyon YTL tutarında ödenek de koydu. Halen 173 caminin bulunduğu KKTC'de, yeni cami yapılması talebinin KKTC makamlarından geldiği belirtilirken, cami yapım kararının ardında, Annan Planı'nın "camiye dönüştürülen kiliselerin Rumlara devrine" ilişkin düzenlemesinin yattığı bildirildi. 
KKTC'de din hizmetlerinin bağlı olduğu Vakıflar İdaresi Şube Amiri Mehmet Kanan, "Köylerden hükümetimize gelen cami istekleri değerlendirildi. Bu istekler Türkiye Yardım Heyeti ile yapılan görüşmelerde ele alındı" dedi. 
Türkiye'nin Lefkoşa Büyükelçisi Aydan Karahan, KKTC'ye cami yapımının yeni bir unsur olmadığını belirterek, şunları söyledi "1974'ten itibaren soydaşlarımız burada ibadetlerini kiliseleri camiye dönüştürerek yapardı. Annan Planı'nda eski kiliselerin iadesinin gündeme gelmesi Türklere bazı işaretler verdi. Köylüler cami istemeye başladı. Hesap edildiğinde cami yapmak, kiliselerin modernizasyonundan daha uyguna geliyor. Camilerin tamamı köylere yapılacak." 

Yapımı planlanan camiler 

Kalkanlı'da 500 kişilik cami ve lojman. Yayla köyünde 120 kişilik cami ve lojman. Yedikonuk'ta 120 kişilik cami ve lojman. Yenierenköy'de 250 kişilik cami ve lojman. Sadrazam Köy'de 50 kişilik cami ve lojman. Ortaköy'de 500 kişilik cami ve lojman. Boğaztepe'de 50 kişilik cami ve lojman. Geçitkale'de 250 kişilik cami ve lojman. Esentepe'de 120 kişilik cami ve lojman. Mersinlik'te 50 kişilik cami ve lojman. Ulukışla'da 120 kişilik cami ve lojman. Karaağaç'ta eski okul binası, onarıldıktan sonra minare eklenerek camiye dönüştürülecek. 

</TEXT>
</DOC>
