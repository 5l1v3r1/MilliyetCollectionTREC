<DOC>
<DOCNO> 352743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/ekonomi/aeko.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet, Turkcell için iki grupla daha görüşüyor 
</HEADLINE>
<TEXT>


Turkcell için TeliaSonera ile ön mutabakata varan, daha sonra da Rus Alfa ile seçeneğini değerlendirmeye alan Çukurova Grubu Başkanı Karamehmet'in iki ayrı grupla daha görüştüğü ortaya çıktı 

EKONOMİ SERVİSİ 

Çukurova Grubu Başkanı Mehmet Emin Karamehmet'in Turkcell hisselerini satmak için sadece Rus Alfa Grubu'yla değil iki büyük telekom grubuyla daha görüştüğü ortaya çıktı. Karamehmet'in biri yine Rusya'dan diğeri Ortadoğu'dan iki şirketle daha görüşmeleri sürdürdüğü öğrenildi. 
Turkcell'de h l ortak olduğu TeliaSonera ile hisse satışı konusunda ön mutabakata varan daha sonra bundan vazgeçen Karamehmet bu görüşmeler sırasında bir yandan da Alfa Grubu'yla görüşüyordu. Şimdi de bir yandan Alfa ile yoğun temas halindeyken diğer yandan da iki farklı telekom şirketiyle görüşme halinde. 

Yönetim ısrarı 
Karamehmet'in Turkcell'de yönetimi elinden bırakmadan bir satış yapmaya çalıştığı biliniyor. Alfa ile 'hisselerin bir kısmına karşı borç şeklinde kabul edilebilecek bir kredi' anlaşması yapmak isteyen Karamehmet'in bu sayede kontrolü elinden bırakmamaya çalıştığı belirtiliyor. Çukurova Grubu, Alfa'dan anlaşma halinde 3.2 milyar dolar civarında bir kaynak yaratmayı hedefliyor. TeliaSonera ise yaklaşık 3.1 milyar dolar teklif etmiş ayrıca çağrı muafiyeti istemişti. 

Eylül için söz verdi 
Alfa ve TeliaSonera, ortak oldukları Rusya'nın üçüncü büyük GSM operatörü Megafon'un yüzde 25 hissesi üzerinde ihtilaf yaşarken, analistler, Alfa'nın Turkcell'e teklifinin, TeliaSonera'ya karşı bir koz olduğuna işaret ediyorlar. Bu arada Karamehmet'in siyasi otoriteye 'Turkcell için nihai satışı TeliaSonera için öngördüğümüz süre içinde tamamlayacağız' sözü verdiği bildiriliyor. Bilindiği gibi eylül ayında bu satışın gerçekleşmesi bekleniyordu. 




</TEXT>
</DOC>
