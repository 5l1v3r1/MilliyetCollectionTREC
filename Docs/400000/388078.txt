<DOC>
<DOCNO> 388078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas04.html </URL>
<DATE> 2005/10/19/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
8 yaşındaki öğrencinin çantasından mariyuana paketleri çıktı 
</HEADLINE>
<TEXT>

     ABD’nin Connecticut eyaletindeki bir ilkokul ikinci sınıf öğrencisinin çantasından iki düzineden fazla mariyuana paketi çıktığı bildirildi. 
     Olayda çocuk suçlu bulunmazken, paketlerin gerçek sahibi olan çocuğun amcasıyla ilgili yasal işlem başlatıldı. 
     Olay, 8 yaşındaki öğrencinin amcasının eşyası arasında bulduğu paketleri arkadaşlarına göstermek üzere okul gezisinin olduğu bir gün yanında getirmesi ve Yale Üniversitesi’ndeki Peabody Doğal Tarih Müzesi’ne yapılan gezi sırasında bir öğretmenin çocuğun paketleri ceplerine doldururken görerek şüphelenmesi üzerine ortaya çıktı. 
     Okul adına açıklama yapan sözcü Michael Giannotti, olay ortaya çıkar çıkmaz çocukların durumdan etkilenmemesi için ’Çocuklar ve Aileler Departmanı’na başvurduklarını açıkladı. Giannotti, "Yapılan soruşturmanın ardından çocuğu cezalandırmama kararı aldık, çünkü bu olay kötü niyetle gerçekleşmiş bir olay değil" şeklinde konuştu. 
     Polis yetkilileri, çocuğun 18 yaşındaki amcası Albert Davidson’ın ise "satma niyetiyle mariyuana bulundurmak", "okul bölgesinin 450 metre yakınında satma niyetiyle mariyuana bulundurmak" ve "bir çocuğa zarar verme riski yaratma" suçlarından gözaltına alındığını belirttiler. Gözaltına alınan sanığın 1000 dolar kefaletle serbest bırakıldığı bildirildi. 
     
</TEXT>
</DOC>
