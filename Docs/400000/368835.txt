<DOC>
<DOCNO> 368835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo10.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir adam Bryan Clay 
</HEADLINE>
<TEXT>



Finlandiya'nın başkenti Helsinki'de devam eden Dünya Atletizm Şampiyonası'nda dekatlonun galibi ABD'li Bryan Clay oldu. İki gün süren ve on ayrı yarışmanın yapıldığı zorlu mücadele sonunda 8732 puan toplayarak, favori şampiyon Çek atlet Roman Sebrle'yi 8521 geride bırakan Clay altın madalyaya uzandı. Annesi Japon olan ABD'li atlet, böylece dekatlonda bu yılın en iyi derecesinin de sahibi oldu. 
Günün finallerinde ise bayanlar 400 metrede Bahamalar'dan Olimpiyat Şampiyonu Tonique Williams Darling, 49.55'lik yılın en iyi derecesiyle altın madalyaya ulaşarak, Dünya Şampiyonluğu'nu da kariyerine kattı. Bayanlar uzun atlamada 20 yaşındaki ABD'li genç yıldız Tianna Medison 6.89 metre ile zirveye çıktı. Erkekler cirit atmada Estonyalı Andrus Varnik 87.17 metre ile şampiyon olurken, erkekler 1500 metreyi 3.37.88'lik derecesiyle Bahreynli Rashid Ramzi ilk sırada tamamladı. 
Erkekler 200 metre yarı finaline ABD'li atletler damgasını vurdu. 100 metre şampiyonu Justin Gatlin ile birlikte Tyson Gay, son şampiyon John Capel ve Wallace Spearmon finale adlarını yazdırdı. Günün sürprizi ise bayanlar 100 metre engelli seçmesinde son Dünya Şampiyonu Kanadalı Perdite Felicien'in elenmesi oldu. Dünya rekortmeni Yelena Isınbayeva'nın yarışacağı bayanlar sırakla yüksek atlama müsabakaları kötü hava şartları nedeniyle bugüne ertelendi. 



</TEXT>
</DOC>
