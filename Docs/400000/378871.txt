<DOC>
<DOCNO> 378871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/civaoglu.html </URL>
<DATE> 2005/09/16/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İHL'lerde rock 
</HEADLINE>
<TEXT>


İHL'lerde bir Yaşar Kemal konuşması, bir Fatih Akın sohbeti, bir Livaneli, Ahmet Özhan, Şebnem Ferah, Sezen Aksu hatta Ajda konseri düşledim. 
Neden mi Anlatayım... 
................... 
Atatürk'ün, ilkelerini emanet ettiği gençlik için çok üzücü bir saptama var 
AB için yapılan araştırmaya göre, İHL'lerde referans, "İslamcılık..." İmam hatipli gençlerin yüzde 64.7'si kendini "İslamcı" olarak tanımlıyor. 
Laik ve Atatürkçü görüşleri paylaşanlar hayli azınlıkta. 
Üç gündür Milliyet'te yayımlanan ve ortaöğretim öğrencileri arasında yapılmış bulunan bu araştırma, Necmettin Erbakan'ın "İmam hatip liseleri arka bahçemizdir" söylemini doğruluyor. 
.................... 
Bazı saptamalar... 
- İHL'lerde, Anayasa'nın değişmez temel hükümlerinden biri olan "Cumhuriyet'in laiklik ilkesi" dışlanıyor mu 
Vahim bir durum... 
- O kafada olanlara, yakın geçmişe kadar üniversite kapıları sonuna kadar açıktı. Devlet yönetiminin her kademesine dağıldılar. 
Onların bu zihniyeti, sorumlu mevkilere geldikten sonra bırakmış olmaları mı... Yoksa görevlerinde "İslamcılığı" bir "rehber" veya bilinen söylemiyle "referans" yaptıkları mı galip olasılık 
Sorunun cevabını zaten yaşıyoruz. 
- İHL'den mezun olanların tümünü aynı ortak paydada toplamak yanlış olur. 
Elbette araştırma sonuçlarının da ortaya koyduğu gibi, azınlıkta da olsa aralarından bir kısmı "laikliği" ve "Atatürkçülüğü" ilk sırada benimsiyor. 
Burada önemli olan bir eksikliğe dikkat çekmekte fayda var... 
"Acaba, daha önceki yıllara göre kendilerini laik ve Atatürkçü diye tanımlayanların oranı, geçen yıllara göre inişte mi... Yükselişte mi " 
AB de, herhalde araştırmanın satır aralarında bu sorunun cevabını arayacaktır. 
Tam üye olarak kader birliği yapacağı Türkiye'nin, laiklikle dar açısının daha da kapanması gerekirken, giderek genişleme olasılığı ve diğer liselerde İslamcılık referansı, ilişkilerin geleceği için belirleyici etkenlerden biri olur. 
Türkiye'nin tam üyeliği, AB'nin bir Hıristiyan kulübü olmadığını vurgulamak ve İslam dünyası ile keskin kamplaşmayı önlemek için daha da önem kazanmıştır. 
Tarihin en büyük uygarlık projesinin kimyası "laiklik" iken, buna "referansı İslam" olan bir Türkiye neden dahil edilsin .. 
- İHL öğrencilerinin "İslamı referans alan" ilk tercihleri, bir tür "tepki psikolojisi"ni de yansıtıyor olabilir. 
Sınav sistemlerinin onlara getirdiği kısıtlamalar, siyasal nedenlere ve bazı teknik gerekçelere dayalı olsa da, o okulları "izole edilmiş adalar" halinde soyutlamak yanlıştır. 
..................... 
Bu çocukların önlerinde toplumun diğer kesitlerinden örnekler neredeyse yok. 
Okullarının konukları, dışarıdan gelen konuşmacılar, düzenlenen seminerlere katılımcılar neredeyse tamamen o cemaat çevresinden olanlar... 
Bu çocuklar gençler "model" olarak hep aynı prototipi görüyorlar. 
Soyutlama süreci daha da derinleşmeli mi 
Yoksa, yaklaşımlar mı düşünülmeli 
Örneğin... 
İHL'lere laik aydınlar gitmeliler. 
İlber Ortaylı gibi tarihçiler, Günseli Kato, Doğançay gibi ressamlar, Zülfü Livaneli gibi müzisyenler, Genco Erkal gibi tiyatro sanatçıları, ünlü sporcular, teknik adamlar, Yaşar Kemal gibi yazarlar, Fatih Akın gibi ödüllü sinema adamları... 
İHL'li öğrenciler için söz gelişi Robert Lisesi'ne, Koç Lisesi'ne, yabancı dilde eğitim yapan kolejlere geziler düzenlenebilir. Birbirlerini tanırlar, görüş ve görgü paylaşırlar... 
.................... 
Yani... Bu çocuklar, toplumun tüm insanlarıyla bir harmanda savrulmalılar. 
Tercihlerini böyle bir süreçten sonra yapmaları çok daha sağlıklı olabilir. 
Onları soyutlarsak, dışlarsak, itelersek, hele onları eğitenleri de daha önce soyutlamış, dışlamış, itelemişsek, elbette kendi içlerine kapanacaklardır. 
Kendilerinden olmayan dünyayı, onlar da dışlayacaklardır. 
Yüzde 64.7 oranı acıdır ama hepimizin sorumluluğu var. 



</TEXT>
</DOC>
