<DOC>
<DOCNO> 373153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo39.html </URL>
<DATE> 2005/08/26/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Gerets "Genelde takımımın oyunundan memnunum" 
</HEADLINE>
<TEXT>

     Galatasaray Teknik Direktörü Eric Gerets, takımının oynadığı futboldan memnun olduğunu söyledi. 
     Gerets, 2-2 biten Gaziantepspor maçı sonrasında yaptığı değerlendirmede, ilk yarıda buldukları gol pozisyonlarını değerlendirmede başarılı olamadıklarını söyledi. 
     Galatasaray için ilk yarının mükemmel geçtiğini kaydeden Gerets, şöyle konuştu 
     "Yalnızca ilk yarıda bol sayıda gol pozisyonu bulduk. Neredeyse yalnızca ilk yarıda 5-6 pozisyon bulduk ama maalesef gol yapamadık. 
     Takımımın ortaya koyduğu oyundan memnunum. Maçlarımızı deplasmanda değil kendi sahamızda gibi oynuyoruz. Futbolcularım iyi ofansif futbol ortaya koyuyor." Gerets, karşılaşmayı yöneten hakemlere ilişkin değerlendirilmesinin istenmesi üzerine, "Bugüne kadar ki hakemlerin en iyisiydi. Onları genelde hep eleştiririz ama bugünkü yönetimleri nedeniyle kendilerine teşekkür ediyorum" dedi. 
     Gaziantep’i nasıl bulduğunun sorulması üzerine Gerets, Gaziantepspor’un ilk yarıda Galatasaray’dan çekinerek ürkek bir futbol ortaya koyduğunu, ancak geriye düşüp beraberliği sağladıktan sonra atak bir oyun sergilediğini, Gaziantepspor’un iyi bir takım olduğunu kaydetti. 
     
     "SEYİRCİMİZ GALİBİYETİ HAK ETMİŞTİ" 
     Gaziantepspor Teknik Direktörü Faruk Hadzibegiç ise açıklamasında, galibiyeti kaçırdıkları için üzgün olduğunu ifade etti. 
     Futbolcularının maçı kazanmak için ellerinden geleni yaptığını ifade eden Hadzibegiç, sözlerini şöyle sürdürdü 
     "Gerçekten kaliteli bir takım olan Galatasaray’a karşı iyi mücadele ettik. Kazanamadığımız için üzgünüm. Bugün taraftarımız galibiyeti hak etmişti. Genç ve tecrübesiz bir takım olmamıza karşın iyi mücadele ettik. 2 puan kaybettiğimiz için üzüntülüyüz." Gaziantepsporlu futbolcuların çok kırmızı kart gördüğünü ve bu olumsuzluğa ilişkin önlem alıp almayacağı sorulan Hadzibegiç, bu soruyu şöyle yanıtladı 
     "Beni düşündüren asıl konu da çok kırmızı kart görmemiz. Oysa futbolcularımızı bu konuda eğittik ve uyardık. Ama futbol sahada rakiple temas içinde oynanan bir oyun. Bu teması önlememiz mümkün değil." Hadzibegiç, taraftarları önünde ilk maçlarını oynadıklarını anımsatarak, Gaziantepspor taraftarını gerçekten mükemmel bulduğunu sözlerine ekledi. 
     
</TEXT>
</DOC>
