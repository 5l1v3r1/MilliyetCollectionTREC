<DOC>
<DOCNO> 371887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy12.html </URL>
<DATE> 2005/08/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP Başbakan, Diyarbakır'da söylediklerinden çark etti 
</HEADLINE>
<TEXT>

     CHP TBMM Grup Başkanvekili Ali Topuz, Türkiye'nin yaşadığı sorunların kaynağında, Başbakan Recep Tayyip Erdoğan'ın yaşadığı siyasal kimlik bunalımının yattığını ileri sürdü. 
     Topuz, TBMM'de düzenlediği basın toplantısında, meclisin tatile girmesine karşın siyasetteki hareketliliğin tüm hızıyla sürdüğünü ve herkesin bulunduğu yerden var olan ülke sorunları çözmeye çaba gösterdiğini söyledi. 
     Türkiye'deki çözümsüzlüğün ve sorunun asıl kaynağının, AK Parti ve onun genel başkanı Başbakan Recep Tayyip Erdoğan olduğunu savunan Topuz, şöyle devam etti 
     ''Sayın Recep Tayyip Erdoğan bir siyasal kimlik bunalımı yaşamaktadır. Kafası ile ayaklarının farklı yerlere yönelmesinin nedeni budur. 
     Başbakanın yetişme tarzından, eğitiminden ve birikimlerinden oluşan siyasal kimliği ile şu anda yüklendiği görev ve sorumluluklarının gerektirdiği siyasal kimliği birbiri ile çatışıyor. İç dünyasındaki fırtınalar, çelişkiler zig-zaglı bir yol izlemesini zorunlu kılıyor.'' Erdoğan'ın, iktidar olunca siyasi meşruiyet kazanabilmek için o güne kadar karşında olduğu ABD'ye ve AB'ye hayranlığa yöneldiğini bildiren Topuz, şunları söşyledi 
     ''Kısa bir süre önce kürt sorunu yoktur derken, esen rüzgarlardan hız alarak bu tanımlamayı kabul ettiğini ifade etmiş ve bölücü terörü bu yaklaşımla sona erdirebileceğini sanmış, hem AB'ye hem de PKK'ya terörü önlemek için müzakere kapılarını açabileceği izlenimini vermiştir. 
     Bu yaklaşımına, muhalefet, kendi partisi toplum ve kurumlardan şiddetli tepkiler gelince şimdi PKK terörü ile kürk sorununun çok ayrı şeyler olduğunu söyleyerek Diyarbakır'da söylediklerinden çark etmiştir.'' Ali Topuz, Başbakan Erdoğan'ın çözülemeyen sorunlar ve yetersizliği nedeniyle serinkanlılığını yitirdiğini, meydanlarda vatandaşları azarlamasının ardından muhalefete karşı da kaba bir tavır sergilediğini öne sürerek, bu yaklaşımının Türkiye Cumhuriyeti Başbakanına yakışmadığını söyledi. 
     Topuz, Başbakanın ülkenin sorunlarının çözümü ve içine düştüğü bunalımdan kurtulması için siyasal kimliğini net olarak açıklaması ve buna uygun davranması gerektiğini öne sürerek, sözlerini şöyle tamamladı 
     ''Başbakan, Necip Fazıl'dan başlayarak, Erbakan'dan Hikmetyar'a geçerek, şimdilerde ise ikinci Cumhuriyetçiler ve radikal solcuların sloganlaştırdığı siyasal düşüncelerin altında kalarak ulaştığı zihni kargaşaya, bir son vermelidir. 
     Sayın Erdoğan ikinci olarak da Devlet adamlarının önemli bir ihtiyacı olan danışman ve bürokrat kadrolarını yeniden değerlendirmelidir. Başbakanın danışmanlarının ve bürokratlarının herkesten çok danışmana ihtiyacı vardır. Bu danışmanlarının hepsini değiştirmelidir.'' Topuz, CHP Ankara milletvekili Mehmet Tomambay'ın, sanatçı Bülent Ersoy'un açıklamalarına dayanarak Genel Başkan Deniz Baykal'dan açıklama beklediğine ilişkin değerlendirmelerinin hatırlatılması üzerine de, ''Çok gayriciddi bir yaklaşım. Biz ciddi işlerle uğraşıyoruz. Bunlar ciddi işler değil'' diye konuştu. 
     
</TEXT>
</DOC>
