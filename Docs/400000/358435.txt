<DOC>
<DOCNO> 358435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur20.html </URL>
<DATE> 2005/07/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türk Telekom'un özelleştirilmesine iptal davası... 
</HEADLINE>
<TEXT>

     Türk Telekom’da örgütlü Türk Haber-Sen, Türk Telekom’un yüzde 55 hissesinin özelleştirilmesine ilişkin ihalenin iptali ve yürütmenin durdurulması istemiyle idare mahkemesinde dava açtı. 
     Haber-Sen Genel Başkanı İsmail Karadavut, dava dilekçesini idare mahkemesine sundu. Karadavut, burada gazetecilere yaptığı açıklamada, "Vatan toprağı" ve "Türkiye’nin teknolojik gelişmesinin lokomotifi" olarak nitelendirdiği Türk Telekom’un satışının, geçen hafta gerçekleştirildiğini anımsattı. 
     Türk Telekom’un özelleştirilmediğini, yabancılaştırıldığını savunan Karadavut, şöyle devam etti 
     "22 milyon sabit telefon kapasiteli, 19 milyon aktif sabit telefon, 734 bin ADSL, 250 bin TT Net, 75 bin ankesörlü telefon, 200 bin ATM abonesi, 97 bin kilometre fiber optik kablo hattı bulunan dünyanın 13. büyük şebekesine sahip Türk Telekom, 6 milyar 550 milyon dolara, kuruluşunda ve bugünlere gelmesinde bir damla alın teri bulunmayanlar tarafından bir inat uğruna Arap sermayesine teslim edilmiştir, yani peşkeş çekilmiştir. 
     Yılda yaklaşık 3 milyar dolar kar eden, 4 yılda 21 milyar dolar katma değer yaratan, sadece gayri menkullerinin değeri 4 milyar dolar olan bir kurumun batan geminin malları gibi satılmasının, yabancılaştırılmasının başarı olarak gösterilmesini, kabul etmemiz mümkün değildir." "Bu şaibeli satış, hukuktan dönecektir" diyen Karadavut, Türk Telekom’un özelleştirilmesinde yeterince rekabet sağlanamadığını öne sürdü. 
     Karadavut, Avrupa ülkelerinin hiçbirinin, Türkiye gibi Telekom’un yüzde 55’ini yabancıların kontrolüne vermediğini savundu. 
     
</TEXT>
</DOC>
