<DOC>
<DOCNO> 389376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/siy01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet kutlamış 
</HEADLINE>
<TEXT>


Orhan Pamuk, Almanya'da ödül aldığı törene Türkiye adına kimsenin katılmadığını belirtmişti. Ancak, Frankfurt Başkonsolosu Güldere'nin törene katılarak Pamuk'u kutladığı, üstelik bir konferansını da izlediği anlaşıldı 

Utku Çakırözer - Ankara 


Alman Yayıncılar Birliği Barış Ödülü'nü alan Orhan Pamuk'un, ödül törenine Türkiye'den kimsenin katılmadığını belirterek, "Katılmamalarından şeref duydum" sözlerine Dışişleri Bakanlığı'ndan yanıt geldi. Sözcü Namık Tan, Frankfurt Başkonsolosu Boğaç Güldere'nin törene katılarak, kendisini Pamuk'a tanıttığını ve aldığı ödül için kutladığını açıkladı. 

'Tebrik etti' 
Pamuk, yaptığı açıklamada, "Türk devletinden hiçbir yetkili törene katılmadı. Benim de zaten böyle bir beklentim yoktu. Kimsenin katılmamasından şeref duydum. Herkes yerini ve durumunu biliyor" ifadelerini kullanmıştı. 
Tan, Pamuk'un açıklamalarıyla ilgili bir soruya şu yanıtı verdi "Türkiye'nin Frankfurt Başkonsolosu Boğaç Güldere bu törene katılmıştır. Güldere, ödül töreni başlamadan evvel kendisini Orhan Pamuk'a takdim etmiş ve kazandığı ödül için tebrik etmiştir." 
Milliyet'in sorularını yanıtlamaktan kaçınan Güldere de, "Alman Yayıncılar Birliği'nin daveti üzerine törene katıldım" demekle yetindi. Güldere'nin ödül töreni sonrası verilen yemeğe ise davetli olmadığı için katılmadığı öğrenildi. 

Başkonsolos oradaydı 
Gazetecilerin, "Törene Türkiye'den kimse katılmadı" sözünü sorduğu Pamuk, "Yine mi yanlış bir şey olmuş" diye yanıt verdi. Orhan Pamuk, bu konuyu geride bırakmak istediğini, herhangi bir açıklama yapmayacağını söyledi. 
Frankfurt yakınlarındaki Giessen Üniversitesi'nde düzenlenen ve Türkoloji Enstitüsü Başkanı Prof. Dr. Mark Kirchner'in yönettiği toplantıya katılan Pamuk, eserleri ve romancı kişiliğiyle ilgili bilgiler verdi. 
Toplantıyı Türkiye'nin Frankfurt Başkonsolosu Güldere ile Alman Yayıncılar Birliği Başkanı Dieter Schormann da izledi. Pamuk, toplantı sonrasında kitaplarını imzaladı. 

'Açıklamaları ayrı yazarlığı ayrı' 

Frankfurt Kitap Fuarı'na katılmasına rağmen Pamuk'un ödül törenini beklemeden yurda dönmesi nedeniyle eleştirilen Kültür ve Turizm Bakanı Atilla Koç, Orhan Pamuk'un sözlerini, "Önceki açıklamalarım geçerliliğini koruyor. Yineliyorum ki Orhan Pamuk, Nobel Edebiyat Ödülü'nü de kazansaydı sevinirdim. Ben Pamuk'un açıklamalarıyla, roman yazarlığını birbirine karıştırmıyorum" diye değerlendirdi. 


</TEXT>
</DOC>
