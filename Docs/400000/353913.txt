<DOC>
<DOCNO> 353913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/gunes.html </URL>
<DATE> 2005/06/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Borsaya berber gerek 
</HEADLINE>
<TEXT>


Mali piyasalardaki yabancılar ikiye ayrılıyor. Bıyıksızlar yani gerçek yabancılar. Bıyıklılar yani aslında Türk olup da parasını yurtdışına çıkarmış olanlar. Fakat bu ikinci kesim yurtdışından alım-satım yaptığı için yabancı sanılsa da, aslında bunlar bildiğimiz Türkler. 
Sıcak paranın böyle sınıflandırılması çok önemli. Çünkü bıyıklılar bıyıksızlardan farklı hareket ediyor. Mesela bıyıklılar ülkeye girip çıkarken çok daha yavaş hareket ediyor. Üstelik risk konusunda pek hassas değiller. Mesela riskli bir ortam tamamıyla aşılmadan alıma geçebiliyor, yahut da ufak tefek riskler karşısında hemen tepki göstermeyebiliyorlar. Oysa bıyıksızlar ancak tüm risklerin aşıldığı anlaşılınca giriş yapıyor, ya da riskin belirtileri ortaya çıkar çıkmaz çıkabiliyorlar. Tabii bu hareketler çok daha büyük miktarlarda ve çok kısa sürede yapıldığı için piyasalar derinden sarsılabiliyor. 
Öteden beri bıyıksız yabancıların en sevdiği piyasa borsadır. Bıyıklılar ise Hazine bonolarını sever. Gerçi bu yapı son zamanlarda değişti. Artık gecelik faizde bekleyen bıyıksız yabancılar Hazine bonolarına ballı börek dalıyorlar. 
Fakat bıyığın ötesinde ülke içinde borsa alım-satımlarıyla geçinmeye ya da sürünmeye çalışan oyuncular var. Bunlara "sakallılar" diyebiliriz. Bıyıksızlar uzun süre aldıkları hisse senetlerinin üstüne yatarken sakallılar çok hızlı alış-satış yapabiliyor. Ve işte bu sakallılar borsayı hoplatıp zıplatıyor. Yani oynaklık yaratıyor. 
Borsada 1997-1999 arası işlem hacmi aylık 5 milyar dolar kadardı. 2000 programı başlamadan önce borsada hacim patladı ve aylık neredeyse 25 milyar dolara kadar hacim yakalandı. Bu hacim daha sonra 2001 krizine dek gevşedi ve çöktü. 2003 yılında borsadaki işlem hacmi yeniden yükselmeye başladı. Ta ki, 2004 sonuna dek. 1997-1999 arası hacmin yüzde 8-10'unu bıyıklı ve bıyıksızlar yaparken, 2000 başında bu yüzde 10-15 bandına gelindi. Gevşeme döneminde ise, yüzde 5-10 bandına oturdu. Nihayet şimdi 2004 yılından bu yana işlem hacminin yüzde 15-20'sini bıyıklı ve bıyıksızlar yapıyor. Bu şubat ayında 3.9 milyar dolara kadar çıktı. Şimdi de 2 milyar dolar. 
Borsanın bugünkü toplam piyasa değeri 28-30 milyar dolar ediyor. Bıyıklı ve bıyıksızlar bunun yüzde 55-60'ına sahip. Üstelik bunlar öyle bilinmedik değil, başlıca şirketlerin hisselerini alıyorlar. Tüpraş, Sabancı Holding, İş Bankası mayıs ayında bıyıklı ve bıyıksızların en yoğun satın aldığı senetler oldu. Turkcell, Ereğli gibi hisseleri ise sattılar. Net olarak yılbaşından bu yana ilk beş ayda 1.679 milyon dolarlık hisse aldılar. 
Borsadaki yabancı sermaye teknik olarak sıcak para sayılsa da, gerçek biraz farklı. Borsanın bu denli büyük bir oranı yabancılarda olduğuna göre ve al-sat yapmadıklarına göre çıkmaları çok zor. Çıkmaya kalkarlarsa borsa çöker. Kaldı ki, dalgalı kur sistemi var. Yani ne hisse satabilir, ne de ucuza döviz alabilirler. O zaman fiilen bu sıcak para sayılmayabilir. Kısacası, bıyıksızın bıyığının kesilmesi olanaksız. Ancak bıyıklı, ya da sakallının tıraş edilmesinde büyük yarar var. Sürekli al-sat yapılacağına yatırım yapmanın öğrenilmesinde büyük yarar var. 



</TEXT>
</DOC>
