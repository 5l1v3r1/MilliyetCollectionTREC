<DOC>
<DOCNO> 360835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur45.html </URL>
<DATE> 2005/07/13/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
İşsiz baba tabancayla çocuğunu rehin aldı... 
</HEADLINE>
<TEXT>

     Adana'da, bir süredir işsiz olan genç baba, girdiği bunalım sonucu 4 yaşındaki kızını tabancayla rehin aldı. 
     Alınan bilgiye göre, merkez Seyhan İlçesi Mirzaçelebi Mahallesi'nde oturan ve bir süre önce kamyonla şehirlerarası taşımacılık yaptığı firmadan çıkartılan Artaç Ö, girdiği bunalım sonucu evde eşinin bulunmadığı sırada, kızı G.Ö'yü 4 tabancayla rehin aldı. 
     Vatandaşların durumu bildirmesi üzerine olay yerine gelen polis, çevrede geniş önlem alarak, Artaç Ö'yü tabancayı ve küçük kızını bırakması için ikna etmeye çalıştı. 
     Pencere camını kıran ve kollarını camla kesen Artaç Ö, kendisini ikna etmeye çalışan Emniyet Müdürlüğü Asayiş Şube Müdürü Cengiz Aydoğdu'dan, eşi Gül Ö'nün getirilmesini istedi. 
     Bir süre önce lokantada çalışmaya başlayan ve komşularının haber vermesi üzerine oturduğu mahalleye gelen Gül Ö, kocasının kızını rehin aldığını öğrenince sinir krizi geçirdi. 
     Gül Ö, polise verdiği bilgide, kocasıyla aralarında sorun bulunmadığını, ancak bir süredir işsiz olduğundan bunalıma girdiğini, bu nedenle kızını rehin almış olabileceğini söyledi. 
     Operasyon olasılığına karşı bir grup özel tim görevlisi de olay yerine geldi, ancak fakat Artaç Ö'nün, Asayiş Şube Müdürü Cengiz Aydoğdu tarafından ikna edilmesiyle buna gerek kalmadı. 
     Babasından alınan küçük G.Ö, annesine sarılarak ağladı Artaç Ö. ifadesi alınmak üzere gözaltına alındı. 
     Bu arada, Artaç Ö'nün elindeki silahın namlusu değiştirilerek, ateş edebilme özelliği kazandırılmış kurusıkı bir tabanca olduğu öğrenildi. 
     
</TEXT>
</DOC>
