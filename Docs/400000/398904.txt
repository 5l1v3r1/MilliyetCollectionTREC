<DOC>
<DOCNO> 398904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun26.html </URL>
<DATE> 2005/11/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Lokmacı Kapısı'nın açılması... Rumlar Türk tarafını BM'ye şikayet etti 
</HEADLINE>
<TEXT>

     Lefkoşa'da, KKTC ile Güney Kıbrıs arasında üçüncü geçiş noktası olarak öngörülen Lokmacı Kapısı'nın açılmasına verdiği desteği, ''Türkler ara bölgeyi ele geçirmeyi hedefledikleri'' gerekçesiyle geri çeken Rum yönetimi, Türk tarafının, kapının açılmasına yönelik bölgede yaptığı çalışmaları BM'ye şikayet etti. 
     Rum yönetimi sözcüsü Kipros Hrisostomidis, kapının açılmasına verdikleri desteği, Türk askerlerinin, ''1974 ateşkes hattının ötesine ilerlemesi'' nedeniyle geri çektiklerini belirterek, ''BM Barış Gücü UNFICYP ile, ayrıca New York'ta 'Kıbrıs' Daimi temsilcisi aracılığıyla tüm temas ve girişimler de yapılmıştır'' dedi. 
     Hrisostomidis, Rum Dışişleri Bakanlığı Genel Müdürü Satos Zakheos'un da dün öğleden sonra BM Güvenlik Konseyi'nin daimi üyesi 5 ülkenin büyükelçileriyle görüşerek, Türk tarafının ''planlarıyla ilgili bilgilendirdiğini'' söyledi. 
     Bu arada, Rum anamuhalefet Demokratik Seferberlik Partisi DİSİ Başkanı Nikos Anastasiadis, ''Lidra caddesi barikatının Lokmacı Barikatı açılmasıyla ilgili hükümetin onayını geri çekmesini olaylar haklı gösteriyorsa bu ne tartışmaya ne de yoruma açıktır'' diyerek, karara destek çıktı. 
     
</TEXT>
</DOC>
