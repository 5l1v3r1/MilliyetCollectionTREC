<DOC>
<DOCNO> 392260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonyas14.html </URL>
<DATE> 2005/11/04/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
"Dünya Özgürlük Kraliçesi" yarışması 
</HEADLINE>
<TEXT>

     İzmir'de, ''Dünya Özgürlük Kraliçesi'' adı altında bir güzellik yarışmasının düzenleneceği bildirildi. 
     Yarışmanın tanıtımı nedeniyle düzenlenen basın toplantısında konuşan Organizasyon Komitesi Onursal Başkanı Süha Özgermi, 12 Mayıs 2006 tarihinde, 30 ülkeden güzelin katılımıyla ''Miss Liberty Queen'' yarışması düzenleneceğini belirtti. 
     Güzellik yarışmasının dünyada Türk kadınının varolduğunu anlatmak için vesile olduğunu kaydeden Özgermi, şöyle konuştu 
     ''Tarih boyunca özgür düşüncenin kalesi ve öncüsü olmuş güzel İzmirimizin ve ülkemizin dünyaya tanıtılması amacıyla bir yarışma düzenleyeceğiz. Son günlerde Avrupa kamuoyunda Türk kadınıyla ilgili yanlış yorumlar izliyoruz. Bu yarışmayla Türk kadınının özgürlükleriyle ilgili bu yanlış haberlere cevap vereceğiz.'' Yarışma jürisinin, Gönül Yazar, Ali Şen ve Alp Yalman gibi uluslararası yarışmalarda yer almış yerli ve yabancı üyelerden oluşturacağı bildirildi. 
     Toplantıya katılan sanatçı Gönül Yazar ise İzmirli kadınların Türkiye'yi başarıyla temsil ettiğine dikkat çekerek, yarışmanın Türk kadınının imajı açısından çok önemli olduğunu belirtti. 
     
</TEXT>
</DOC>
