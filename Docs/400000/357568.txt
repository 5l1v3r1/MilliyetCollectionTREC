<DOC>
<DOCNO> 357568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo11.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Perde açılıyor 
</HEADLINE>
<TEXT>


2005-2006 sezonunun ilk Avrupa sınavına bugün Ankaraspor çıkacak. Başkent ekibi Intertoto Kupası 2. tur ilk maçında Dubnica ile karşılaşacak 


Ankaraspor tarihindeki ilk Avrupa sınavına bugün çıkıyor. Başkent ekibi, Intertoto Kupası 2. tur ilk karşılaşmasında Slovakya'nın Dubnica takımını ağırlayacak. Ankara 19 Mayıs Stadı'nda saat 20.30'da başlayacak maçı İngiliz hakem Web Howard Meylon yönetirken yardımcılıklarını Robert Lewis ve Chirstopher Sarginson yapacak. Geçen yıl hakemliği bırakan ünlü İskoçyalı hakem Hugh Dallas da maçın gözlemciliğini yapacak. 
Lacivert - Beyazlı yönetim karşılaşmanın bilet fiyatlarını kale arkası 50 kuruş, maraton 1, kapalı tribünü de 5 YTL olarak belirledi. Bu maçın rövanşı 9 Temmuz'da Dubnica Na Vahom şehrinde oynanacak. 
Ankaraspor Teknik Direktörü Samet Aybaba, maç tarihi ile hazırlık dönemi arasındaki uyumsuzluğu şanssızlık olarak değerlendirerek, "İlk maça PAF takım ağırlıklı sahaya çıkacağız. Eğer maç tarihi biraz daha geç olsaydı tam kadroyla kupanın sonuna kadar başarıyla devam edebileceğimizi düşünüyordum. Rakibimizi yardımcı antrenörüm izledi. Slovak ekip gerçekten iyi bir takım. Ancak bizim de hedefimiz rövanş için avantajlı bir skor elde etmek" dedi. 

Gökçek'ten tehdit 

Ankaraspor Onursal Başkanı Melih Gökçek, naklen yayın gelirlerinin adaletli bir şekilde düzenlenmemesi halinde hukuki yollara başvuracaklarını söyledi. Gökçek, yayın gelirlerinin toplandığı havuzdaki dağılımın yeniden ele alınması gerektiğini belirterek, "Bir tarafta 4 büyük, diğer tarafta ise 14 antrenman takımı var. Bu düşüncenin ortadan kalkması lazım. Türk Futbolu'nun geleceği için mantıklı ve adaletli olunması gerekir. Yayın gelirleri performansa ve puan usulüne göre dağıtılmalı. Federasyon Genel Kurulu'nda alınmış bir karar var. Ekonomik ve idari konularda mahkeme yolu açıktır. Bu hakkı kimsenin elinden alamazsınız" dedi. 


</TEXT>
</DOC>
