<DOC>
<DOCNO> 360010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun18.html </URL>
<DATE> 2005/07/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hillary Rodham Clinton, Bush'u mizah dergisi karakteri Neuman'a benzetti 
</HEADLINE>
<TEXT>

     Amerikalı senatör Hillary Rodham Clinton, ABD Başkanı George Bush'u Amerikan mizah dergisi Mad'in ünlü çizgi karakteri Alfred E. Neuman'a benzetti. Clinton, Aspen'de düzenlenen bir festivalde yaptığı konuşmada, Mad dergisinin çilli yüzlü karakteri Neuman'a atıfta bulunarak, ''Bazen Alfred E. Neuman'ın Washington'da yönetici olduğunu sanıyorum'' dedi. 
     Demokrat Parti'nin New York senatörü Clinton, Bush'u, Irak'taki Amerikan askerlerini savaşmak için gerekli teçhizattan mahrum bırakmakla ve bilimsel araştırmalara ayrılan mali kaynakları kesmekle suçladı. Clinton, ''ABD, Irak'ta barış Irak halkı tarafından sürdürülebilir hale gelinceye kadar Irak'ta kalmalı. Bu görev ABD'nin terörizme karşı uzun dönemli mücadelenin parçası'' dedi. 
     ''Terörizm tehdidi günlük işlerimiz kadar yakın'' diyen Clinton, dünyada herkesin Londra'daki bombalı saldırılardan sonra İngilizlerin ünlü soğukkanlılığına hayran kaldığını söyledi. 
     Bush'u zenginlere vergi indirimi yaparken, bütçeden fazla para harcayarak ekonomiye zarar vermekle suçlayan Clinton, Bush'un, Amerikalıların başarısı ve istikrarında anahtar rol oynayan orta sınıfa zarar verdiğini ve zengin kesime yardıma odaklandığını kaydetti. 
     Orta sınıfın, büyüyen borç, sağlık harcamaları, emekli aylıklarının kesilmesi ve üretim çeşitliliğinin azalması sonucu kötüleşen ekonomi yüzünden tehdit altında olduğunu belirten Clinton, ABD'nin daha az petrole bağımlı olması için alternatif enerji kaynakları bulmaya odaklanması gerektiğini de söyledi. 
     
</TEXT>
</DOC>
