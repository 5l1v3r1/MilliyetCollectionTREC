<DOC>
<DOCNO> 369436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/axspo02.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hanedan düzeni' 
</HEADLINE>
<TEXT>


Fenerbahçe Başkanı Aziz Yıldırım, seyircisiz oynama cezasına ateş püskürdü. Yıldırım, federasyonda eski düzenin döndüğünü iddia etti, "Tuttukları takıma göre ceza veriyorlar" dedi 


Atatürk Olimpiyat Stadı'nda oynanan Everton karşılaşmasında bir seyircinin silahla yaralanmasının ardından Fenerbahçe'ye verilen bir maç seyircisinin oynama cezanın kaldırılmaması Sarı - Lacivertliler'i ayağa kaldırdı. 
Başkan Aziz Yıldırım, hanedanlık düzeninin bu federasyonda da geçerli olduğunu dile getirip, "Tuttuklara takıma göre ceza veriyorlar. Oysa bu kurum talimatları uygulamalı. Kimin nasıl gerçekleştirdiği belli olmayan bir olayda altı polis tutanak tuttu diye ceza verilemez" dedi. 
Yıldırım, kapıların açılması yönünde talimat vermediğini söyledi. Fenerbahçe Başkanı, "P kapısında birikmiş, biletli ve biletsiz seyircilerin içeriye alınmalarını istedim. Kimseye, 'Üzerilerini aramadan sokun' demedim. Disiplin Kurulu Başkanı Adnan Türkalp, Tahkim Kurulu'na baskı yaptı. Hazırlık maçı olduğu için federasyon ve hakem gözlemcisi yoktu. 55. madde uygulanmayacaksa bu kural niye kondu Beşiktaş'ın stadının kapatılmasına o gün nasıl karşıysak bugün de Fenerbahçe Stadı'nın kapatılmasına karşıyız. Federasyon kasti hareket ediyor. Keşke polis raporlarını bekleselerdi. Başkanlar konuşmasın diyorlar. Peki kurallara uymayan ve kanunları uygulamayanlara karşı bizim hakkımızı kim koruyacak" dedi. 

'Tahkim nasıl karar verdi ' 
Yıldırım şöyle devam etti "Biletsiz seyircilerin içeri kontrolsüz girdiği ve kulübümüzün herhangi bir tedbir almadığı belirtiliyor. Oysa ki stada giren seyircinin kontrolünü emniyet güçleri, biletin kontrolünü de özel güvenlik yapar. Fenerbahçe bu maçta ev sahibi değil, stat kiracısı konumundaydı. En önemlisi ise Tahkim kararında silahlı yaralama eyleminin içeriye kontrolsüz giren bir seyirci tarafından yapıldığı ileri sürülüyor. Polis bu konuda bir açıklama yapmadı. Silahın dışarıdan atıldığına dair kanaatler var. Merak ediyorum, emniyetin karar veremediği bu konuda Tahkim nasıl karar veriyor İbretle düşünülecek olan bu konu nasıl yanlış karar verildiğinin belgesidir." 

Daum kararsız kaldı 

Teknik Direktör Daum, bugünkü Diyarbakırspor karşılaşmasında sahaya süreceği on biri tam olarak netleştiremedi. Haftanın ilk çalışmasında Deniz'i kenara alıp, Anelka'ya şans veren, ertesi gün bu kez Deniz'i savunmada oynatıp, Nobre'yi kesen Daum, Fransız yıldızı forvette görevlendirmişti. Alman çalıştırıcı son iki antrenmanda ise eskiye dönmeyi tercih etti. Tecrübeli çalıştırıcı, Deniz'i yedeğe alırken bu kez Nobre'ye sağ kanatta, Anelka'ya ise hücumda şans tanıdı. Daum son kararını maç saatinde verecek. 

Nihat'a izin yok 

MEHMET ÇİFTÇİ 

Real Sociedad, Fenerbahçe'nin de transfer gündeminde yer alan Nihat Kahveci konusuna son noktayı koydu. İspanyol kulübünün resmi internet sitesinde yapılan açıklamada, yıldız futbolcunun sözleşmesinin sona ereceği 30 Haziran 2006'a kadar hiçbir kulübe satılmayacağı bildirildi. Real Sociedad Yönetimi, önümüzdeki günlerde yıldız futbolcuyla bir kez daha oturup, sözleşmesini uzatabilmek için teklif götürmeye hazırlanıyor. 

'Hazır değilim' 

Sarı - Lacivertliler'in Ganalı yıldızı Appiah, henüz yüzde 60 kapasiteyle oynadığını açıkladı. Yıldız futbolcu, "Tam anlamıyla hazır olduğumu söyleyemem. Bu yüzden erkenden tesislere gidip fazlasıyla çalışıyorum. Kısa bir sürede arkadaşlarımın kapasitesine gelmem gerekiyor" dedi. Appiah, Diyarbakırspor karşılaşmasının seyircisiz oynanacak olmasının kendisinde hayal kırıklığı yarattığını da belirtti. 


</TEXT>
</DOC>
