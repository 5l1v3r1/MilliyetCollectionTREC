<DOC>
<DOCNO> 383785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/yazar/yilmaz.html </URL>
<DATE> 2005/10/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
ABD'deki Türk patron yatırıma gelmiyor 
</HEADLINE>
<TEXT>


Tıptan finansman alanına kadar Amerika'da ün yapan "rol modellerden" söz edebiliyoruz. Almanya'da olduğu gibi "zenginler listesine" girmiş bir Türk girişimcinin başarı öyküsüne rastlamıyoruz. 
Amerika'da "en büyük Türk yatırımcı" dendiğinde akla, Atlantic Records'un sahibi Ahmet Ertegün'den başkası gelmiyor. Bir de The Marmara otel zincirinin sahibi Oğuz Gürsel'in inşaat şirketi Kiska. Gürsel'in açtığı The Marmara-Manhattan Otel, New York'taki Türklerin buluşma adresi. 
Washington'da, Amerika'nın Ankara'sında "Türk patronlar" ile buluştum. İçlerinde son yıllarda sayıları hızla artan kuaför ve lokantacılar yoktu. 

Okuldan patronluğa 
1997 yılında New York merkezinde kurulan Turkish-American Business Forum'un Türk-Amerikan İş Forumu Washington şubesi başkanı Yavuz Arık, "ABD'de Türk girişimleri 1980'den sonra oluştu. Türk nüfus da Almanya'daki gibi çok değil. Eğitim amaçlı olarak gelen gençler, uzmanlık alanlarında iş kuruyorlar, " diyor. 
Masadakilerin yaş ortalaması 30'larda. 
Arzu Tunçata Tarımcılar, ABD'de Türkiye lobisi yürüten ekibin içinde yer alıyordu, iki dönem de Forum'un, Washington şubesinin başkanlığını yürüttü. Impact halkla ilişkiler şirketini kurdu. Babası Uğurhan Tunçata'nın kurucu ortağı olduğu Ankara merkezli Gama inşaat şirketinin Türkiye'de tanıtımını yürütüyor. 

Botaş'a danışman 
Arık B.Ü. kökenli, Amerika'da master yapmış. Enerji yatırımlarına danışmanlık ediyor. Türkiye'de Botaş'a danışmanlık hizmeti veriyor. Botaş'ın dağıtım şirketinin fiyatlandırma çalışmalarını yapıyor. Ne var ki Botaş Müdürü Mehmet Bilgiç'in ayrılmasından sonra ilişkiler kopma noktasına gelmiş. Arık, "Enerji Üst Kurulu ile Botaş arasında maliyet çalışmalarında anlaşmazlık olduğu için Bilgiç de ayrıldı" diyor. 
Amerika'dan al haberi .. 
Arık, Washington'da grafik eğitimi alan Serdar Sırtanadolu ile ortak bir ajans kuruyor. Soyadı ilgimi çekiyor. Sırtanadolu'nun tanıdığımız ürünü, Fahir Atakoğlu albümünün kapağı. Clinton-Goore kampanyasının grafik çalışmalarını, Washington'daki gazetelerin sayfa tasarımlarını da yürütüyor. 

Rekabet Kurumu'na rapor 
Türkiye ile bağlantılı iş yapanlardan bir diğeri de ODTÜ kökenli ekonomist Dr. Serdar Dalkır. Dalkır, Amerika'da mikrofinansman alanında uzman bir danışmanlık şirketi olan Micra'da yönetici. Rekabet Kurumu'na eğitim veriyorlar. Örneğin kartel soruşturması açıldığında, piyasa etkenlerini ve verilerini değerlendirip rapor hazırlıyorlar. 
Mehmet Halıcı, gayrimenkul değerlendirme uzmanı. Biz burada "emlakçı" diyoruz. IMF'nin Ankara ile yaptığı görüşmelerde, sorun olarak tanımladığı "artan konut kredileri" Halıcı'nın deneyim alanına giriyor. Amerikan halkının yüzde 62'sinin ev sahibi olduğunu belirten Halıcı, yıllık yüzde 6.5 faizle uzun vadeli borçlanma modelleri hakkında sayısız seçenek anlatıyor. 
Leman Cantürk, eşiyle birlikte kurdukları Jacoozi bilgi işlem teknolojileri şirketini yönetiyor, yazılım ortağı olarak Hindistan'ı seçiyor. 

Emeklilikte geliriz 
Türkiye'ye gelecek misiniz 
"Emeklilikte. Türkiye'de iş yapma ahlakı ve koşulları bizim alışkanlıklarımızın dışında. Söz verip yapmamak gibi..." 
Amerika'da kötü Türk girişimci örnekleri var mı, sorusunu da, Washington'da başta Mustafa Koç, İzzet Garih gibi işadamlarına danışmanlık yapan ve inşaat şirketi sahibi Haluk Eren'e soruyorum, adını veriyor. Bu ismi Türk kamuoyu veya sosyetesi de biliyor, zamanı gelince anlatırım. 



</TEXT>
</DOC>
