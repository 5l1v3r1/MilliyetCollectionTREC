<DOC>
<DOCNO> 397266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun33.html </URL>
<DATE> 2005/11/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Viyana, 2003'te şüpheli uçağın uçtuğunu doğruladı... 
</HEADLINE>
<TEXT>

     Avusturya, Amerikan istihbarat örgütünün CIA tutuklularını taşıdığından şüphelenilen bir Amerikan uçağının, 2003 yılında Avusturya üzerinde uçtuğunu doğruladı. 
     Avusturya hava kuvvetleri komutanı Erich Wolf, Ö1 radyosuna verdiği demeçte, Tepper Aviation şirketine ait C-130 tipi nakliye uçağının, Frankfurt'tan Bakü'ye giderken Avusturya üzerinden geçtiğini, ancak durumu yetkililere yeterince şüpheli gözüken uçağa iki askeri jetin eşlik ettiğini belirtti. General Wolf, jetlerin uçağın fotoğraflarını çektiğini, ancak onu indirme girişiminde bulunmadığını söyledi. 
     Hadisenin tarihini vermeyen Avusturyalı general, bu sözleriyle Alman Berliner Zeitung gazetesinin önceki günkü sayısında çıkan haberi kısmen doğrulamış oldu. 
     CIA'nın ''terörle mücadele'' adı altında yürüttüğü operasyonlarda yakaladığı bazı kişileri, çeşitli ülkelerde gizlice kurduğu cezaevlerinde işkenceden geçirdiği iddia ediliyor. Avrupa Konseyi, böyle düzenlendiği sanılan 31 uçak seferini araştırıyor. 
     Bu arada, sözde terörist taşıyan CIA uçaklarının geçen mart-mayıs arasında Portekiz'de bazı havalimanlarında ikmal yaptığı öne sürüldü. 
     Focus dergisi, dört beyaz uçağın fotoğraflarını yayımladığı haberinde, ''teröristleri'' taşıyan uçakların CIA'ya ait olduğunu yazdı. 
     Resmi yetkililere göre ise hiçbir CIA uçağı Portekiz'de ikmal yapmadı. 
     
</TEXT>
</DOC>
