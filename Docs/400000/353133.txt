<DOC>
<DOCNO> 353133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/axgun01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'ya öfke 
</HEADLINE>
<TEXT>


Dışişleri Bakanlığı, Alman hükümetinin, parlamento kararına karşı adım atmamasından rahatsız. DYP ve CHP, AKP hükümetini 'etkisizlikle' suçlarken, Almanya'daki Türk toplumu, yarın ilk protesto gösterisini düzenleyecek 

Utku Çakırözer - Ankara 

CHP ve DYP, Almanya Parlamentosu'nun Ermeni iddiaları konusunda aldığı ağır karar konusunda AKP hükümetini suçladı. Almanya'daki Türk toplumu ise, yarın Berlin'de ilk protesto gösterisini düzenleyecek. 
Alman Parlamentosu'nda önceki gün alınan ve "Türkiye'yi Anadolu'daki Ermenilerin tamamını katletmekle" suçlayan kararın ardından DYP lideri Mehmet Ağar, tüm Avrupa'da sistematik şekilde böyle kararlar alındığını, bunun hükümetin başarısızlığını gösterdiğini savundu. 
"Bu, AKP'nin teslimiyetçi politikasının sonucu" diyen DYP Genel Başkan Yardımcısı Nüzhet Kandemir ise, kararın çıkmaması için Almanya'da yaşayan 3 milyon Türk'ün seçimlerdeki etkisinin Alman hükümetine hatırlatılması gerektiğini belirtti. 
CHP'li İnal Batu, Türkiye'nin en büyük eksiğinin yurtdışındaki Türkleri mobilize edememek olduğunu ifade etti. Batu, "bağıra bağıra" çıkan kararda asıl niyetin Türkiye'nin AB üyeliğinin engellenmesi olduğunu savundu. 
Dışişleri Bakanlığı kaynakları ise, her seviyedeki Türk yetkililerin, tüm Alman muhataplarını uyardıklarını belirtti. TBMM Başkanı Bülent Arınç da, Almanya Parlamento Başkanı Wolfgang Thierse'ye kınama mektubu görderecek. 

'Erivan mindere çık' 
Türkiye'nin önerisine rağmen arşivlerini açmak istemeyen Ermenistan'a, "Kendine güveniyorsan mindere çık" diye seslenen Kara Kuvvetleri Komutanı Orgeneral Yaşar Büyükanıt da, Alman Meclisi'nin "Ermeni katliamının anılmasını" teklif eden önergeyi kabul etmesi için, hükümetin gerekli yanıtı verdiğini bildirdi. 

Fotoğraf Serdar Özsoy 
Kamu - Sen yöneticileri, Almanya Parlamentosu'nun sözde Ermeni soykırımının anılmasını öngören önergeyi kabul etmesini, dün Almanya'nın Ankara Büyükelçiliği önüne siyah çelenk bırakarak protesto etti. Sivil polislerin, çelengi kırarak götürmek istemesi üzerine çıkan arbedede bazı polisler tartaklandı. 

'Soykırım' ders kitaplarına giriyor 

FRANKFURT Milliyet 
Ermeni önergesini hazırlayan ve Meclis'ten geçmesini sağlayan ana muhalefetteki Birlik partileri CDU CSU , Ermeni soykırımı iddialarını, iktidarda oldukları eyaletlerdeki okullarda ders olarak okutmaya hazırlanıyor. Der Tagesspiegel gazetesi, CDU Milletvekili Christopher Bergner ile CDU'nun eğitimden sorumlu milletvekili Katherine Reiche'nin, tarih derslerinde Ermeni soykırımı iddialarının işlenebilmesi için, eyaletin eğitim ve kültür bakanlarıyla görüşeceğini yazdı. Ermeni soykırımı iddiaları, Almanya'da sadece Brandenburg eyaletinin eğitim müfredatında bulunuyor. 

Alman hükümeti Bu tepkiler yersiz 

FRANKFURT Milliyet 
Alman hükümeti, Başbakan Recep Tayyip Erdoğan'ın, Federal Meclis'te kabul edilen Ermeni yasa tasarısı ile ilgili eleştirilerini yersiz buldu. Hükümet sözcülerinden Thomas Steg, Erdoğan'ın Başbakan Gerhard Schröder'e yönelik suçlamalarının doğru olmadığını savundu. Steg, Schröder'in Ermenistan sorununda, Erdoğan'ın suçlamalarının aksine Türkiye'nin yanında yer aldığını ifade ederek, "Schröder, bu konudaki pozisyonunu her zaman açıkça ortaya koydu. Bu bakımdan Meclis'in verdiği karara duyulan tepki anlaşılmazdır" dedi. 

'Türkiye küplere bindi ve sarsıldı' 

FRANKFURT Milliyet 
Alman basını, Federal Parlamento'nun Ermeni tasarısını kabul etmesine geniş yer verdi. 
Süddeutsche Zeitung Türkiye, Alman Ermeni Önergesi'ne kızdı. 
Frankfurter Allgemeine Federal Meclis, Türkiye'nin düşünce tarzını sarstı. Ermeni katliamı, h l Türkiye tarafından yumuşatılmaya çalışılıyor. 
Berliner Zeitung Soykırım ifadesi yer almayan Ermeni önergesiyle Türkiye kendisini aşağılanmış hissetti. Ancak bu önerge, Türkiye'yi tarihi yalanından geri adım attırmaya yetmeyecek. 
Hamburger Abendblatt Türkiye suçunu itiraf etmeli. Sorumluluk, kaçmaya çalıştıkça artar. Ancak Türkiye, Ermeni soykırımını bir türlü kabullenmemek için her şeyi yapıyor. 
Kölner Stadt Anzeiger Türkiye küplere bindi. Türkiye hükümeti, Federal Meclis'in önergesine öfke dolu eleştiriler yöneltti. 

Türk araştırmacıya Ermenistan'da gözaltı 

Türk araştırmacı Yektan Türkyılmaz, antika kitapları kaçırmaya çalıştığı iddiasıyla Ermenistan'ın başkenti Erivan'da, havaalanında gözaltına alındı. Ermenistan Ulusal Güvenlik Servisi'nden bir yetkilinin açıklamasına göre Türkyılmaz, 17. yüzyıl ile 20. yüzyıl arasındaki döneme ait kitapları gizlice Türkiye'ye kaçırmaya çalışmakla suçlanıyor. Kuzey Carolina'daki Duke Üniversitesi mensubu olan Türkyılmaz'ın, Ermenistan ulusal arşivlerinde araştırma yapmasına izin verilen ilk Türk vatandaşı olduğu, Ermenistan'da bu amaçla bulunduğu kaydedildi. Ermenistan güvenlik yetkilileri, yöneltilen suçlamaya göre Türkyılmaz'ın en fazla 5 yıl hüküm alabileceği ifade ediliyor. Ermenistan'da basım tarihi 50 yılı geçen eski kitapların izinsiz olarak ülke dışına çıkarılması suç sayılıyor. 


</TEXT>
</DOC>
