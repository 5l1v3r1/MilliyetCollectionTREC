<DOC>
<DOCNO> 359352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko57.html </URL>
<DATE> 2005/07/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
DİE TÜFE'de ülke genelinde en çok tüketilen 710 ürün çeşidi yer alıyor 
</HEADLINE>
<TEXT>

     Devlet İstatistik Enstitüsü DİE , Tüketici Fiyatları Endeksi'nde TÜFE , ülke genelinde en çok tüketilen 423 ürün ve 710 ürün çeşidi yer aldığını belirterek, söz konusu ürünlere ait Türkiye genelinde 308 bin 732 fiyatın, 81 il merkezi ve 72 ilçe merkezinden seçilen 18 bin 595 iş yerinden derlendiğini açıkladı. 
     DİE, TÜFE'de kapsanan ürünlerin fiyatlarına yönelik son zamanlarda bazı basın organlarında yer alan yorum ve eleştirilere ilişkin bir açıklama yaptı. 
     Öncelikle enflasyondaki düşüşün, mal ve hizmet fiyatlarının düşmesi değil, fiyatların artış hızlarının düşmesi anlamına geldiği vurgulanan açıklamada, ülke ekonomisinde bir ay içinde, bazı malların fiyatları yükselir, bazılarının düşer, bazılarının değişmeyeceği hatırlatıldı. 
     Bireylerin bir kaç malın fiyatına bakarak, ülke genelinde ortalama fiyatların nasıl seyrettiği konusunda sağlıklı bilgi sahibi olmalarının mümkün olmadığı için genel fiyat hareketlerini ölçmek üzere endeksler oluşturulduğu kaydedildi. 
     
     TÜFE İÇİN 423 ÜRÜN FİYATI ESAS ALINIYOR 
     Bu yıl başında güncellenen TÜFE'de, ülke genelinde en çok tüketilen 423 ürün ve 710 ürün çeşidi yer aldığı, söz konusu ürünlere ait Türkiye genelinde 308 bin 732 fiyatın, 81 il merkezi ve 72 ilçe merkezinden seçilen 18 bin 595 iş yerinden derlendiği belirtildi. 
     Ayrıca konut harcamalarına ilişkin endeks hesabında yine Türkiye genelinde 3 bin 675 konuttan aylık kira değerinin alındığı vurgulanan açıklamada, TÜFE'nin, aylık derlenen bu fiyatlar üzerinden hesaplandığı ifade edildi. 
     Fiyatların derlenmesi, kontrolü, analizi ve hesaplanması aşamalarında her ay yaklaşık 300 DİE personelinin de görev yaptığı ifade edildi. 
     
     KİRA NASIL TESPİT EDİLİYOR 
     Açıklamada, endeks hesaplamalarında alınan kira değerlerinin, 1.450 YTL ile 50 YTL arasında, aynı şekilde muayene ücretlerinin de devlet ve özel hastaneleri kapsayacak biçimde 14.5 YTL ile 150 YTL arasında değişebildiği kaydedildi. 
     Tüketime konu olan her bir mal ve hizmetin, tüketim oranına göre ağırlıklandırılarak endekse yansıtıldığı da belirtilirken, ''Enflasyon rakamlarının, konuyla ilgili metodolojik bilgilerden yoksun bir bakış açısı ile, keyfi olarak seçilen bir kaç fiyata bakarak eleştiri konusu yapılması doğru bir yaklaşım değildir'' denildi. 
     
</TEXT>
</DOC>
