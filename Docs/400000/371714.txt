<DOC>
<DOCNO> 371714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur25.html </URL>
<DATE> 2005/08/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Çocukların kavgasına aileler karıştı 1 ölü, 1 yaralı 
</HEADLINE>
<TEXT>

     Pendik'te, iki aile arasında, bir süre önce kavga eden çocukları yüzünden çıkan kavgada 1 kişi öldü, 1 kişi yaralandı. 
     Alınan bilgiye göre, Kavakpınar Mahallesi Abdi İpekçi Caddesi Tuğba Sokak'ta, çocukları 2 gün önce birbirleriyle kavga ettikleri belirtilen Mahmut T. ve Halis A. karşılaştı. Bu kişiler arasında, çocuklarının kavgası nedeniyle çıkan tartışma, iki tarafın yakınlarının da gelmesiyle kavgaya dönüştü. 
     Bıçak ve sopaların da kullanıldığı kavgada Halis A. göğsüne isabet eden bıçak darbesiyle ağır şekilde, Mahmut T. ise sopa darbeleriyle yaralandı. 
     Tarafların kavgalarının hastanede sürmemesi amacıyla ayrı hastanelere gönderilen yaralılardan Kartal Dr. Lütfi Kırdar Eğitim ve Araştırma Hastanesi'ne kaldırılan Halis A. yapılan müdahaleye rağmen yaşamını yitirdi. Mahmut T. ise Kartal Devlet Hastanesi'nde tedaviye alındı. 
     Polis yetkilileri, olayla ilgili soruşturmanın sürdürüldüğünü bildirdiler. 
     
</TEXT>
</DOC>
