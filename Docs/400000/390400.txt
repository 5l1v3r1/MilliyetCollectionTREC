<DOC>
<DOCNO> 390400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun33.html </URL>
<DATE> 2005/10/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Belçika'da genel grevde 100 bin kişi yürüdü 
</HEADLINE>
<TEXT>

     Belçika'da genel grev ve hükümeti protesto gösterileri çerçevesinde, başkent Brüksel'de 100 bin kişi yürüdü. 
     Hıristiyan demokrat eğilimli CSC, sosyalist eğilimli FGTB ve liberal eğilimli CGSLB sendikalarının ortak kararları çerçevesinde hafta başında değişik bölgelerde başlatılan grev eylemleri, federal hükümetin erken emeklilik yaşını 58'den 60'a çıkarma, işsizlik tazminatı alanlara yönelik baskı ve kontrolleri artırma kararlarını protesto için yapılıyor. 
     Belçika'da bugünkü genel grev çerçevesinde toplu taşımacılık, gıda, telekomünikasyon, bankacılık, enerji, kimya ve basın gibi sektörler ile sağlık, eğitim, posta ve diğer kamu sektörü hizmetleri geniş ölçüde durdu. 
     Brüksel'deki geniş katılımlı yürüyüşte konuşan sendika temsilcileri, bu boyutta bir tepki gösterisi karşısında hiçbir hükümetin duyarsız kalamayacağını söylediler. Sendikalar, hükümetin tepkisizliğinin devam etmesi halinde grev eylemlerinin de devam edeceğini duyurdular. 
     İşveren sendika ve temsilcileri ise grev hareketinin ülke ekonomisine çok pahalıya mal olduğunu belirterek, sendikaları ''sorumsuzlukla'' suçladılar. 
     Bazı firmalar, greve katılmayan işçi ve personelin, işyerlerinin kapılarında grevciler tarafından oluşturulan barajları aşabilmeleri için helikopterler kiraladı. Greve katılmayanlar, fabrikalarına helikopterlerle ulaştırıldı. Bu yönteme başvuran işverenler, amaçlarının sendikaları ve grevcileri kışkırtmak değil, onlara, çalışmak isteyenlerin de bulunduğunu göstermek olduğunu anlattılar. 
     İşverenler, grev hakkının çalışma hakkından üstün olmadığı görüşünü savundular ve ülke ekonomisinin, ''sendikaların kurbanı'' olduğunu söylediler. 
     Başbakan Guy Verhofstadt da, yaptığı açıklamada, grev baskısına boyun eğmeyeceğini ve reform paketini 23 Kasım'da parlamentoya sunacağını bildirdi. 
     Grev eylemleri ve yürüyüşler olaysız cereyan etti. İçişleri Bakanı Patrick Dewael, yaptığı açıklamada, eylemlerin olaysız sonuçlandığını, grev ve çalışma üzgürlüklerine saygı gösterildiğini bildirdi. 
     
</TEXT>
</DOC>
