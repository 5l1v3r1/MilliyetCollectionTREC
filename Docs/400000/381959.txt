<DOC>
<DOCNO> 381959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo13.html </URL>
<DATE> 2005/09/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Fenerbahçe, PSV ile 27 yıl sonra karşı karşıya geliyor... 
</HEADLINE>
<TEXT>

     Fenerbahçe, Avrupa kupalarında daha önce bir kez eşleştiği PSV Eindhoven'la, 27 yıl aradan sonra yarın Avrupa Şampiyonlar Ligi'nde tekrar karşılaşacak. 
     Sarı-lacivertliler, 1978-1979 sezonunda Avrupa Şampiyon Kulüpler Kupası 1. turunda eşleştiği Hollandalı rakibini ilk maçta İstanbul'da Raşit Çetiner ve Emin İlhan'ın golleriyle 2-1 yenmişti. 
     Deplasmandaki rövanşta rakibine 6-1 mağlup olmaktan kurtulamayan Fenerbahçe, 1. turda kupadan elenmişti. 
     
     PSV EİNDHOVEN'İN TÜRK TAKIMLARIYLA MAÇLARI 
     Türk takımları, PSV Eindhoven ile Avrupa kupalarında yaptıkları toplam 8 maçta 3 galibiyet, 1 beraberlik, 4 de yenilgi aldı. 
     Hollanda temsilcisiyle Fenerbahçe'nin yanı sıra Türk takımlarının yaptığı diğer maçlar ve sonuçları şöyle 
     
     1987-1988 Sezonu Şampiyon Kulüpler Kupası 1. Tur 
     PSV Eindhoven - Galatasaray 3 - 0. 
     Galatasaray - PSV Eindhoven 2 - 0. 
     
     1991-1992 Sezonu Şampiyon Kulüpler Kupası 1. Tur 
     Beşiktaş - PSV Eindhoven... 1 - 1. 
     PSV Eindhoven - Beşiktaş... 2 - 1. 
     
     2001-2002 Sezonu Avrupa Şampiyonlar Ligi D Grubu 
     PSV Eindhoven - Galatasaray 3 - 1. 
     Galatasaray - PSV Eindhoven 2 - 0. 
     
     İSTANBUL'DA GALİBİYETİ YOK 
     Hollanda temsilcisi, Avrupa kupalarında Türk takımlarıyla yaptığı deplasman maçlarında henüz galibiyet elde edemedi. PSV Eindhoven, İstanbul'daki 4 maçtan 3'ünü yitirirken, 1'inde berabere kaldı. 
     
     HİDDİNK, 14 YIL SONRA KADIKÖY'DE 
     Türkiye'de, 1990-1991 sezonunda bir süre Fenerbahçe'yi çalıştıran PSV Eindhoven'in Teknik Direktörü Guus Hiddink, 14 yıl aradan sonra Kadıköy'de bir maça çıkacak. 
     Hollandalı çalıştırıcı, sarı-lacivertli takımın başında 22. haftaya kadar görev yapmıştı. 
     
</TEXT>
</DOC>
