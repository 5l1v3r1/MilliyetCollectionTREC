<DOC>
<DOCNO> 399980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko51.html </URL>
<DATE> 2005/12/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TEDAŞ Şebeke denetimiyle ilgili son derece gerideyiz 
</HEADLINE>
<TEXT>

     TEDAŞ Genel Müdür Yardımcısı Abdullah Atalay, ''Türkiye genelinde modern anlamda dağıtım şebeke denetimiyle ilgili son derece geri kaldığımızı itiraf etmek istiyorum'' dedi. 
     Atalay, Elektrik Mühendisleri Odası Diyarbakır Şubesi'nce Büyükşehir Belediyesi Tiyatro Salonu'nda düzenlenen ''Güneydoğu Anadolu Bölgesi Enerji Forumu''nun ikinci oturumunda yaptığı konuşmada, bölgede kaçak elektrik kullanım paradigmasının oluştuğunu, bu paradigmayı güçlü kılan birtakım alışkanlıklar ve sosyo ekonomik faktörlerin bulunduğunu söyledi. 
     Bölgede kaçak elektrik ekonomisi adaletinin oluştuğunu, bölgenin dağıtım yapısının Türkiye genelinin karakteristik yapısından da çok büyük farklılık arz etmediğini kaydeden Atalay, şebeke yapısının hemen hemen aynı parametrelere bağlı olduğunu belirtti. 
     Sistem işletmeciliği açısından bakıldığı zaman yörede yaşanan yoğun kaçak elektrik tüketiminin bulunduğunu ifade eden Atalay, şöyle dedi 
     ''Dilerim bu organizasyon ışığında özellikle sosyal bilimcilerin varolduğunu tahmin ederek söylüyorum, ileride daha büyük etkinliklere, tartışmalara konu olabilecek bölgenin kaçak elektrik kullanımı ile ilgili sosyo ekonomik faktörlerin bilim alanında da ele alınması, özellikle kaçak elektrik kullanımında da gerek siyasi otoritelerin gerekse de karar mercilerinin etki alanına girebilecek bir çalışmaya dönüşmesini umuyorum.'' Atalay, mevcut şebeke ve dağıtımın gerçekten son derece ilkel, hiçbir şekilde teknolojik yönetim anlayışına uymayan bir yapıda bulunduğuna dikkati çekerek, ''Türkiye genelinde modern anlamda dağıtım şebeke denetimiyle ilgili son derece geri kaldığımızı itiraf etmek istiyorum. Bu durum bugünkü TEDAŞ yönetiminin ortaya koyduğu bir politikanın sonucu değildir. Yıllardır özelleştirmenin de gündemde tutulması, dağıtım yönetimiyle ilgili modernizasyon çalışmalarıyla planlanması konusunda politik yetersizlik ortaya konulmuştur'' dedi. 
     Şebeke yapılanmasının altyapıya uygun olması gerektiğini, yatırım planlarının kentin altyapı çalışmasına göre yapılması durumunda sorunların yaşanmayacağını vurgulayan Atalay, çarpık kentleşmenin çarpık yapılanmaya neden olduğunu, bu konuda topyekün yönetimin oluşması gerektiğini sözlerine ekledi. 
     
</TEXT>
</DOC>
