<DOC>
<DOCNO> 394897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur33.html </URL>
<DATE> 2005/11/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Doktora saldırı 
</HEADLINE>
<TEXT>

     Rize’de bir doktorun, hastasının sevk talebini kabul etmediği için darp edildiği öne sürüldü. 
     Edinilen bilgiye göre, Rize 82. Yıl Devlet Hastanesi Başhekim Yardımcısı Opr. Dr. Ekrem Yalçın, bel fıtığı rahatsızlığı nedeniyle kendisine muayene olan M.T’nin Trabzon’a sevkini istediği, hastalığı sevki gerektirmediği için talebini kabul etmemesi üzerine de kendisini darp ettiği iddiasıyla polise başvurdu. 
     Yalçın’ın şikayeti üzerine Emniyet Müdürlüğü’ne getirilen M.T, ifadesi alındıktan sonra serbest bırakıldı. 
     Opr. Dr. Yalçın, olayla ilgili gazetecilere yaptığı açıklamada, hastanın kendisine Karadeniz Teknik Üniversitesi Farabi Hastanesi’ne sevk talebiyle geldiğini söyledi. 
     Gerekli tetkiklerin ardından hastanın sevkini gerektirecek bir durum görmediğini ifade eden Yalçın, şunları kaydetti 
     "Kendisine rahatsızlığını burada tedavi edebileceğimizi, sevki gerektirecek bir durumunun olmadığını söyleyince bana saldırıya başladı. Ben de kendimi korumak için kolunu tuttum. Hasta bir güreşçiymiş. Ben kendisine yakıştıramadım. Eğer ben kendimi savunmasaydım daha büyük zarar görebilirdim. Burada tedavi edebileceğimiz hastaları gereksiz yere başka yerlere sevk etmek istemiyoruz." 
     
</TEXT>
</DOC>
