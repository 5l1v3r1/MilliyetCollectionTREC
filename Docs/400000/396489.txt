<DOC>
<DOCNO> 396489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun09.html </URL>
<DATE> 2005/11/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Iraklı general Çelik Perde operasyonu amacına ulaştı 
</HEADLINE>
<TEXT>

     Irak'ta Amerikan ordusunun, yabancı militanların ülkeye sızmasını engellemek için, Irak askerleriyle birlikte Suriye sınırı yakınında 5 Kasım'da başlattığı ''Çelik Perde'' operasyonunun amacına ulaştığı belirtildi. 
     Irak Savunma Bakanlığı'ndan General Abdülaziz Muhammed Cassem, ''Özellikle Husaybe ve Karabila bölgelerindeki teröristlerin temizlenmesine yönelik operasyonun tüm hedeflerine ulaştığını, artık sadece temizlenen bölgelerde, Amerikan ve Irak askerlerinden oluşacak daimi askeri üslerin kurulması çalışmalarının kaldığını, bunun da gelecek hafta tamamlanacağını'' söyledi. 
     Cassem, gazetecilere yaptığı açıklamada, 2 hafta önce başlayan operasyonda 136 direnişçinin öldüğünü, 10 askerin hayatını kaybettiğini, 256 şüphelinin yakalandığını da belirtti. 
     Iraklı general ayrıca, Amerikan ve Irak askerlerinin, ''başkent Bağdat'ın kuzeyinde bulunan Diyala bölgesindeki teröristleri de temizlemekte kararlı olduğunu'' belirterek, ''Diyala bölgesine de askeri bir operasyon düzenlenmesi muhtemel'' diye konuştu. 
     
</TEXT>
</DOC>
