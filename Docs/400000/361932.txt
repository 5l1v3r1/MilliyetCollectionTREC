<DOC>
<DOCNO> 361932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonyas01.html </URL>
<DATE> 2005/07/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kök hücre bankası açılacak... 
</HEADLINE>
<TEXT>

     Güney Kore'de gelecek ekim ayında uluslararası bir ''Kök Hücre Bankası'' açılacağı bildirildi. 
     Yonhap haber ajansı, bankayı, kök hücre temelli tedavilerde kullanılmak üzere geçen yıl ilk kez klonlama yöntemiyle bir embriyon elde eden Koreli bilim adamı Hwang Woo-Suk'un açacağını belirtti. 
     Seul Ulusal Üniversitesi profesörlerinden Hwang, Yonhap'a verdiği demeçte, kök hücre bankasının bir kamu kuruluşu olarak 19 Ekim'de açılmasının planlandığını anlattı. 
     Her tipten hücreye dönüşebilen embriyon temelli kök hücreler, hasta organların ''yeniden oluşturulmasında'' kullanılabiliyor. 
     Woo-Suk, geçen yılın şubat ayında bir insan embriyonunu klonlayabildiğini açıklamıştı. Koreli araştırmacı, dünyada bir ilk olan bu çalışmanın, klonlanmış bir bebek ''üretmek'' için değil, organizmanın bütün dokularının yapılandırılmasına yarayacak hücreleri oluşturmak için gerekli kök hücreleri elde edip diyabet, kanser ve Alzheimer gibi hastalıklara çare bulabilmek için yapıldığını belirtmişti. 
     Güney Kore'de tedavi ve araştırma amaçlı olarak hücre klonlamaya müsaade ediliyor. İnsan klonlamaya çalışmaksa 10 yıl hapisle cezalandırılıyor. 
     
</TEXT>
</DOC>
