<DOC>
<DOCNO> 399498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/siyaset/axsiy01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhalefet dürüst olsun' 
</HEADLINE>
<TEXT>


Muhalefeti hesap kitap bilmemekle suçlayan Başbakan Erdoğan, "Hükümet olduğumuz 3 yılda yaptıklarımız ortada. Bunları görün be" dedi 

Abdullah Karakuş - Düzce 


Başbakan Recep Tayyip Erdoğan, başta CHP ve DYP olmak üzere, kendisini eleştiren muhalefete Düzce'den yanıt verdi. 
Erdoğan "Bunlar çağdaşlık mağdaşlık diyorlar ya bunların çağdaşlık mağdaşlıkla yakından uzaktan alakası yok. Hükümet olduğumuz 3 yılda yaptıklarımız da ortada. Bunları görün be..." dedi. 
Düzce'de kente doğalgaz verilmesi, toplu konut anahtar teslimi ve devlet hastanesinin açılışı için düzenlenen ortak törende konuşan Erdoğan "Halep oradaysa arşın burada. Muhalefet hükümetin yaptıklarını görmüyor. Sürekli kurusıkı atıyor. Bu tutmaz. Dürüst ve samimi olun" ifadesini kullandı. Muhalefeti hesap kitap bilmemekle de suçlayan Erdoğan "İki çarpı iki diyoruz, 'beş eder' diyorlar. Ama dört eder. Yazın da, kışın da, gece de, gündüz de dört eder. Bunlar hakikati görmeyen gözlere sahip" diye konuştu. 

'Az alıyorsan beddua et' 
Türkiye'yi fırsatlar ve imk nlar ülkesi haline getirdiklerini söyleyen Erdoğan, muhalefete, "Siz çağdaş değilsiniz" mesajı verirken şunları söyledi 
"Bunlar bilişim teknolojisinde okullarda hiç adım atamadılar. Ama dönemimizde bilişim teknolojisinin girmediği okul kalmayacak. 320 bin bilgisayar alındı. Şemdinli'ye gidince gördüm, bir tuşla okuldan internete bağlanıyorlar artık. İşte muasır medeniyetler seviyesinin üstüne çıkmak budur. Biz bunu yakaladık. Bunlar lafla olmuyor. Türkiye'yi yeniden ayağa kaldırıyoruz." 
Törende kadınlara da seslenen Erdoğan, "3 sene önce aynı parayla kaç ekmek alıyordun, şimdi kaç ekmek alıyorsun Az alıyorsan bana bedduanı et, ama çok alıyorsan dua et" dedi. 

Notlar 
Helikopterine ilk kez bindi 

Erdoğan, Düzce gezisinde ilk defa OBA adlı Sikorsky helikopterini kullandı. Helikopter, sis nedeniyle Düzce merkezdeki 18 Temmuz Stadı yerine Kaynaşlı ilçesindeki TEM otoyolu çıkışında bulunan bir ilköğretim okulunun bahçesine indi.Erdoğan, helikopterin inmesine şaşıran öğrencilerle kısa süre sohbet etti.Seçim mitingi havasındaki açılışlarda parti bayrakları taşıyan vatandaşlar dikkat çekti. Vatandaşlara Türk bayrağı dağıtıldı.Toplu konutların anahtarlarını teslim ederken yaşlı bir kadın Erdoğan'dan bir tane daha ev istedi. Erdoğan da, "Bakın bir tane daha istiyor. Herhalde onu da torununa istiyor" diye espri yaptı.Erdoğan, doğalgaz gelen illerin 20'yi aştığını ve 30'a çıkarılacağını belirtirken, Düzceli erkeklere çattı. Erdoğan, "Anneler, bacılar artık bodrum katlarından kömür taşıma dönemi bitiyor. Dumanından zehirlenmeyeceksiniz. Bakın bunu anneler anlıyor, ama erkekler anlamıyor" dedi.Erdoğan, Düzcelilere "Gidin, aile doktorunuz var, onunla tanışın. Yeni bir uygulama olduğu için belki tanışmamışsınızdır" tavsiyesinde bulundu. 

</TEXT>
</DOC>
