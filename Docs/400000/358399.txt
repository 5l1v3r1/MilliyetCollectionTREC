<DOC>
<DOCNO> 358399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo11.html </URL>
<DATE> 2005/07/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
El Mundo Deportivo gazetesi Anlaşma olmazsa Rüştü İspanya'da 
</HEADLINE>
<TEXT>

     İspanyol spor gazetesi El Mundo Deportivo, Barcelona'nın Fenerbahçe ile anlaşma sağlayamaması halinde kaleci Rüştü Reçber'i İspanyol liginde başka takıma vereceğini iddia etti. 
     Gazete, Barça'nın 2007 Haziran ayına kadar sözleşmesi olan Rüştü'yü, İspanyol 1. Ligi'nden bir takıma satmayı veya kiralamayı planladığını belirtti. Son haftalarda La Liga'dan birkaç kulübün Rüştü ile ilgilendiği öne sürülürken, herşeyin Fenerbahçe ile yapılacak anlaşmaya bağlı olduğu kaydediliyor. 
     Fenerbahçe'den iki yöneticinin Başkan Aziz Yıldırım adına dün Barcelona Spor Direktörü Txiki Begiristian ile görüştüğü ve Rüştü'nün serbest bırakılmasını istediği yazıldı. Barça'nın 32 yaşındaki kaleciyi karşılıksız serbest bırakmayacağına dikkat çeken El Mundo Deportivo, Barcelona Kulübü Başkanı Laporta'nın Rüştü'nün geleceğini düşünerek öncelikli olarak Fenerbahçe ile anlaşmanın yollarını aradığını ifade etti. 
     AB içinde B Statüsü'nde yabancı oyuncu olmaktan çıkan Rüştü için İspanyol takımları dışında Almanya ve İngiltere'den de teklifler geldiği ileri sürülüyor. 
     Rüştü, gazeteye yaptığı açıklamada, Şampiyonlar Ligi'nde oynayabilmek için önceliğinin Fenerbahçe'de kalmak olduğunu söyledi. 
     
</TEXT>
</DOC>
