<DOC>
<DOCNO> 374497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur11.html </URL>
<DATE> 2005/08/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ajandada esrarcı müşteri listesi çıktı 
</HEADLINE>
<TEXT>

     Soner KOCAER DHA 

      ANTALYA'da bir ihbarı değerlendiren polis ekipleri, kentteki birçok eğlence merkezinde esrar satan 4 kişiyi gözaltına aldı. İki ay boyunca polis tarafından izlenen Oğuz Ayçenk 49 , Hüseyin Avni Payçu 34 , Akın Yılmaz 30 ve Hakan Yıldız 38 , evlerine yapılan eş zamanlı operasyonla yakalandı. 
     Zanlıların evlerinde yapılan aramada toplam 400 gram esrar ele geçirildi. Eski bar sahibi Oğuz Ayçenk'in yastığının altından, müşterilerin isim listelerinin bulunduğu ajanda çıktı. Ayçenk'in ajandasında esrar satın alan yüzlerce ismin yanı sıra, bir o kadar da borç karşılığı esrar alanların isimleri ve para miktarı yazan notlar bulundu. Zehir tacirlerinin ayrıca özel müşterileri için üzerinde hint keneviri resmi bulunan el yapımı kokain ve esrar nargilesi temin ettiği ortaya çıktı. 
     Polisin, ajandada isimleri bulunanların ifadelerine başvuracağı öğrenildi. 
     
</TEXT>
</DOC>
