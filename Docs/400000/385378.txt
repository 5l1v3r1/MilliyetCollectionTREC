<DOC>
<DOCNO> 385378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/spo04.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet dorukta 
</HEADLINE>
<TEXT>


Vahid Halilhodziç'in teknik patronluğa getirilmesinin ardından Trabzonspor'da forma yarışı üst düzeye çıktı 


Bordo - mavili takımda Vahid Halilhodziç'in takımın başına geçmesinin ardından idmanlarda kemik sesleri gelmeye başladı. 
Şenol Güneş döneminde 11'de sürekli forma bulan isimler tedirgin bir bekleyişe geçerken, yedekler de performanslarını artırıp, antrenmanlarda kendilerini göstermeye çalışıyor. 
Halilhodziç'in özellikle Emrah, Volkan, Kürşat, Mehmet Yılmaz ve Tolga Zengin gibi oyuncuların ortaya koydukları performansı beğenmemesi bu isimlerin formayı kaybetme telaşına kapılmalarına neden oldu. Yeterince forma şansı bulamayan isimler ise, idman tempolarını artırıp, yeni hocalarının gözüne girmeye çalışıyor. Bu durum antrenmanların kıran kırana geçmesini sağlıyor. Boşnak hocanın, Samsunspor maçına 2-3 oyuncu değişikliğine gidebileceği belirtildi. 

Aktuğ'un içi rahat 

Trabzonspor Başkanı Atay Aktuğ, futbolcuların sözleşmelerinde yer alan bazı maddeler ve verilen sözler nedeniyle yaşanan sorunları tek tek aştıklarını söyledi. Aktuğ, "Gelecek olan yönetimlere dikensiz gül bahçesi bırakacağız" dedi. Mehmet Yılmaz, Hüseyin, İbrahim Ege, Erdinç ve Tayfun'a bir takım sözler verildiğini kaydeden Aktuğ, "Şimdi bunların tümünü belli esaslara dayandırdık" diye konuştu. 

Fatih, Çizme yolcusu 

Kaptan Fatih Tekke, hem kasık fıtığı ameliyatından sonra bu bölgede meydana gelen ağrılar, hem de belindeki rahatsızlık nedeniyle kontrolden geçmek için bugün İtalya'nın Milano kentine gidecek. Milli Takımlar Başsorumlusu Fatih Terim'in randevu aldığı yıldız golcü, Milan kulübünün doktoruna muayene olacak. Fatih'e bu seyahat sırasında doktor yönetici Ahmet Çubukçu eşlik edecek. 


</TEXT>
</DOC>
