<DOC>
<DOCNO> 374955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/axyas02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Palamut bereketi 
</HEADLINE>
<TEXT>


Av sezonunu önceki gece yarısı açan Karadenizli balıkçılar, ilk gün barınağa palamut dolu kasalarla döndüler. Palamutlar tanesi 1 YTL'den alıcı buldu 

MURAT SANDIKÇI DAVUT AKTAŞ Samsun DHA 

Karadeniz'de balık sezonu bereketli başladı. Önceki gece yarısı 4 aydır süren yasağın sona ermesinin ardından Samsun'dan 50 tekneyle Karadeniz'e açılan balıkçılar, 4 saat süren avlanmadan sonra barınağa bol miktarda palamutla döndü. 
Sezonun ilk gününde kıyıya balıkla dönmenin mutluluğunu yaşayan balıkçılar, şükür duası etti. 20 yıldır balıkçılık yaptığı belirten Harun Macit 42 , ilk kez bu sezon ağların ilk günde balıkla dolduğunu söyledi. 

Yüzde 80 artış var 
Açık artırma usulü satışa çıkarılan palamutların tanesi 1 YTL'den alıcı buldu. 
Samsun Su Ürünleri Kooperatifi Başkanı Davut Kıyak, bu yıl balık avında yüzde 80 oranında artış olacağını tahmin ettiklerini belirterek, "Bu sene bolluk var. Karadeniz'de bol miktarda balık görülmesi, balıkçıların yasağa uymasından kaynaklanıyor" diye konuştu. 

Yakında ucuzlar 

MUTLU BOZDAĞ İstanbul 
İstanbullu balıkçılar da, Kumkapı'daki Su Ürünleri Hali'ne istavrit, palamut, torik, lüfer ve sardalyelerle döndü. Fiyatların bir hafta içinde belli olacağını belirten balıkçılar, "Sezondan umutluyuz" dediler. Balık halinde istavritin kasası 40 - 50, palamutun çifti 12, toriğin tanesi 40 YTL'den satıldı. Palamutun tanesinin bolluğa göre 1 YTL'ye kadar inebileceği bildirildi. 


</TEXT>
</DOC>
