<DOC>
<DOCNO> 370121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/guncel/axgun02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacıbektaş'ta 3 ayrı çadırkent 
</HEADLINE>
<TEXT>


Hacı Bektaş-ı Veli Şenlikleri için 3000 çadır kurulacak. Şişli Belediyesi, 6 yıldır olduğu gibi bu yıl da 1500 çadırla destek verdi 

SİNAN KORKMAZER Nevşehir DHA 

Nevşehir'in Hacıbektaş ilçesi, bugün başlayacak 42. Ulusal, 16. Uluslararası Hacı Bektaş-ı Veli'yi Anma Törenleri ve Kültür Sanat etkinliklerinde 50 ile 150 bin arasında konuk ağırlayacak. 
Her yıl 16 - 21 Ağustos arasında düzenlenen etkinlikler için ilçeye akın eden ziyaretçilerin kalacak yer bulmakta zorlanması nedeniyle bu yıl 3000 çadır kurularak, 3 ayrı çadır kent oluşturuldu. Belediye, ziyaretçilerin beraberlerinde getirdikleri çadırları uygun yerlere kurmasına da izin verdi. 
Anma törenleri ve şenliklere 6 yıldır katkı sağlayan Şişli Belediyesi de bu yıl 1500 çadır ve 250 otobüsle destek verdi. 
Şişli Belediyesi Eğitim ve Kültür Müdürü Kenan Malkoç, çadırların kurulduğunu, su, elektrik ve tuvalet gibi gereksinimlerin karşılandığını ve kendilerine başvuran hiçbir kimseyi çadırsız bırakmadıklarını, 40 görevlinin çadır kentle ilgilendiğini söyledi. 

Halk misafir edecek 
Hacıbektaş Belediye Başkanı Ali Rıza Selmanpakoğlu, çadır kentlerin de yetersiz kaldığını dile getirerek, "Hacıbektaş halkı, kalacak yer bulamayanlara bu yıl da kucak açacak. Yer bulamayanları halkımız, evlerinde misafir edecek" dedi. 

Günah testi 
İlçedeki tüm yol ve kaldırımlar, Hacı Bektaş-ı Veli Külliyesi ve Alevi inancına göre kutsal sayılan tüm mek nlar da gözden geçirildi. Hacı Bektaş - ı Veli'nin türbesini ziyaret edenler, Aslanlı Çeşme'den akan suyu içerek huzur bulmayı deneyecek, deliklitaştan geçip günahının olup olmadığını test edecek. Alevilerin inancına göre, deliklitaşın içinden geçenlerin günahı olmadığına inanılıyor. 

Milli Piyango 
Milli Piyango İdaresi, Hacıbektaş Belediyesi'nin teklifini kabul ederek 19 Ağustos çekilişini Hacıbektaş'ta yapmayı kararlaştırdı. Biletlerin üzerinde Hacı Bektaş-ı Veli Külliyesi'nin fotoğrafı ile Hacı Bektaş-ı Veli'nin "İncinsen de incitme" sözü yer aldı. 

Kızılay etkinliğe çadır vermiyor 

İSTANBUL Milliyet 
KIZILAY Genel Müdürü Ömer Taşlı, geçen yıl alınan yönetim kurulu kararıyla Türkiye çapında düzenlenen festivallere afet çadırlarının gönderilmeyeceğini söyledi. Hacı Bektaş-ı Veli Şenlikleri'nde kullanılmak üzere çadır talep edildiğini ancak bu talebin karşılanmayacağını belirten Taşlı, şunları kaydetti 
"Bu tür festivallerde kullanılan çadırların ömürleri azalıyor. Afet malzemeleri bundan böyle gençliğin gelişimiyle ilgili faaliyetler haricinde hiçbir aktiviteye tahsis edilmeyecek. Mayıs - eylül döneminde Türkiye çapında yüzlerce festival ve anma törenleri var. Dut festivalinden Mevlana'yı anma törenine kadar artık hiçbir yere çadır gönderilmiyor." 
Taşlı, ilçe belediyesine Düzce'de kullanılmayan prefabrik konutları söktürüp kalıcı çözüm getirme önerisinde bulunduklarını belirterek, şöyle dedi "Gelecek yıl yine olacak, neden kalıcı bir çözüm bulunmuyor Belediye 'nasıl olsa ben bunu Kızılay'dan bir şekilde alırım' diye düşünüyor." 


</TEXT>
</DOC>
