<DOC>
<DOCNO> 360233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/gun04.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cücesiz Pamuk Prenses Tori 
</HEADLINE>
<TEXT>


MURAT BEŞER 

12. Uluslararası İstanbul Caz Festivali'nin üzerinde en çok konuşulan ismi Tori Amos'un zengin ışık oyunları ile renklendirilmiş solo performansı, tıpkı Elvis Costello konseri gibi hıncahınç bir kalabalık tarafından izlendi. 
Diz çökerek verdiği zarif selamın ardından sırt sırta verilmiş akustik ve elektrik piyanonun arasına oturan Tori, saldırgan lirizmini piyanonun büyüleyici gizemi ile birleştiren new-age meditasyonuna başladı. 
Ana renklerle ara renklerin seviştiği tonlardan oluşan masalsı bir atmosferde pastel renkli giysileriyle resmedilen Tori, zaman zaman tek elle bastığı basit akorları kullanıyor açıkta kalan eliyle teatral figürler çiziyordu. Sürekli çapraz bir hareketle önde tuttuğu beyaz ince çoraplı sağ bacak ise, onun gizli ve utangaç seksapelini sergiledi konser boyunca. 
Seyirci Tori'yi ve şarkıları iyi tanıyordu. Özellikle 'Crucify', 'Little Earthquakes', 'Yes, Anastasia', 'Playboy Mummy' gibi daha bir öne çıkan parçalara, seyirciyle birlikte tam randımanla çalışan duman makinesi ve helezonik ışık oyunları eşlik etti. Coverlara meraklı ve yetenekli biri olarak John Lennon'un 'Imagine'inin hakkını teslim etti. 

Tabu kırıcı şarkı sözleri 
K h cadı veya büyücü kılığına bürünen, k h bir peri gibi masumlaşan Tori, gece boyunca adeta yedi cücesini yitirmiş Pamuk Prenses edasıyla söylediği basit pop şarkılarında büyüklere masallar anlattı. Günahk r, ve tabu kırıcı şarkı sözleriyle, müziğinin öncesiz ve sonrasız olmadığını gösterdi. O her şeyiyle tam bir Kate Bush mirasçısıydı. Elektrik ve akustik piyano arasında mekik dokuduğu 'Blood Roses'da sesini 2ton arasında mayıştırdı. 
Methodist vaizin kızı, uğradığı tecavüzün allak bullak ediciliğini dile getirdiği otobiyografik parça 'Me and A Gun'da, şarkıdakine benzer bir talihsizlik yaşadı. Elektrik çarpması yüzünden şarkıyı yarıda keserek akustik piyanosuna döndü son albümüne adını veren 'The Beekeeper'a geçti. 'Sweet The Sting', 'Barons of Suburbia' ve 'Ribbons Undone', son çalışmasından çaldığı diğer şarkılar oldu. 
100 dakikalık gösteri sonrasında 2 kez bize gelen Tori, 25 dakika daha sahnede kaldı. Tori'nin en iyi yorumladığı şarkılar arasında yer alan Nirvana klasiği 'Smells Like Teen Spirit'in programdaki eksikliği hissedilse de, o yine de solo performansı ile büyük bir şarkıcı ve şarkı sözü yazarı olduğunu teyit etti. 


</TEXT>
</DOC>
