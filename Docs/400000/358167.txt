<DOC>
<DOCNO> 358167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas09.html </URL>
<DATE> 2005/07/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Live 8 konserlerinin ardından Bob Geldof'a eleştiri 
</HEADLINE>
<TEXT>

     Afrika’daki yoksulluğa dikkati çekmek için dün 10 kentte düzenlenen Live 8 konserleri konusunda değişik yorumlarda bulunuldu. 
     İngiltere’nin başkenti Londra, Fransa’nın başkenti Paris, Almanya’nın başkenti Berlin, İtalya’nın başkenti Roma, Japonya’nın başkenti Tokyo, Rusya’nın başkenti Moskova ile ABD’nin Philadelphia, İngiltere’nin Cornwall, Kanada’nın Barrie ve Güney Afrika’nın Johannesburg kentlerinde düzenlenen konserleri milyonlarca kişi izledi. 
     Konserler, 6 ve 7 Temmuz’da İskoçya’nın Gleneagles kasabasında bir araya gelecek Almanya, Kanada, ABD, Fransa, İtalya, Japonya, İngiltere ve Rusya’dan oluşan G-8 ülkeleri liderlerine Afrika’ya daha fazla yardım etmeleri için baskı yapmak amacıyla düzenlendi. 
     Konser için News of the World gazetesi, "Dünyayı değiştiren gün" başlığını kullandı. The Independent on Sunday gazetesi, konseri "Süper müzik, büyük kalabalıklar, ancak dinleyen var mıydı acaba " başlığıyla duyurdu. 
     İngiltere Maliye Bakanı Gordon Brown, bugünkü açıklamasında, "İnsanlar seslerini duyururlarsa güç elde edebilirler" dedi. 
     AB Komisyonu’nun ticaretten sorumlu üyesi Peter Mandelson da, G-8 liderlerinin bu gösteriyi görmezden gelemeyeceğini söyledi ve bu baskının sürdürülmesi gerektiğini belirtti. 
     Pink Floyd, Paul McCartney, Elton John, Robbie Williams, REM ve The Who gibi ünlü sanatçıların sahne aldığı konserde seyirdcilere hitap eden Amerikalı şarkıcı Madonna, "Devrim başlatmaya hazır mısınız tarihi değiştirmeye hazır mısınız " demişti. 
     Sivil toplum örgütü Yoksullukla Mücadele Çağrısı’nın sözcüsü Salil Shetty de, Live 8’in tam zamanında düzenlendiğini belirterek, "Yıllardır söz veren G-8 liderleri artık sözlerini tutmalı, hiç mazaretleri yok" dedi. 
     
     "LIVE 8 İŞLERİ KÖTÜLEŞTİREBİLİR" 
     Çoğu Afrikalının aksine Live 8’in fazla işe yaramayacağını söyleyen Güney Afrika Cumhuriyeti Devlet Başkanı Thabo Mbeki’nın kardeşi Moeletsi Mbeki, Bob Geldof’un bu girişiminin "işleri daha da kötüleştirebileceğini" ifade etti. 
     Mbeki, The Mail on Sunday gazetesindeki yazısında, "Afrika’daki en önemli sorunun "Bir kıtanın zenginliğinin, kendi liderleri tarafından çalınması olduğunu" belirtti. 
     Yazıda, "Afrika hükümetlerine para atmak, buna çözüm değil" ifadesini kullanan Mbeki, Afrikalı liderlerin şeffaf olması gerektiğini kaydetti. 
     Live 8’de sahne alan Senegalli şarkıcı Youssou N’Dour ise "uzun süredir borç silinsin, adalet olsun diye uğraşıyorduk, bugün büyük bir şeylerin başlangıcı" dedi. 
     
     GELDOF’A ELEŞTİRİ 
     Live 8 konserleriyle aynı anda, 3 gün sonra G-8 zirvesinin yapılacağı Edinburgh’da yaklaşık 250 bin kişi başta Afrika olmak üzere dünyanın çeşitli bölgelerindeki açlık ve yoksulluğu protesto etti. 
     Edinbourg’daki düzenlenen G-8 karşıtı bir toplantıda Live 8’in düzenlenmesine öncülük eden İrlandalı şarkıcılar Bob Geldof ve U2 grubunun solisti Bono eleştirildi. 
     İngiltere’de Irak savaşına karşı çıkışıyla tanınan ve bu yüzden iktidardaki İşçi Partisi ile yolları ayrılan milletvekili George Galloway, 2 İrlandalı rock şarkıcısı ile İngiltere Başbakanı Tony Blair ve Maliye Bakanı Gordon Brown arasında yakınlık olduğunu savundu. 
     Galloway, "Yakında Lord Bob diye anılması gereken Sir Bob ve Sir Bono, Tony Blair ve Gordon Brown’ın, yoksullukla mücadelede John Lennon ve Paul McCartney eski The Beatles üyeleri olduğunu sanıyor, ancak bu iki lider yoksulların mezarı üzerinde dans ediyor" dedi. 
     Bu tür konserlerden yana olduğunu belirten Galloway, Bob Geldof ve Bono gibi sanatçılarla bası sivil toplum ögrtülerinin Blair ve Brown’ın yandaşları haline gelme ve siyasetçilerce kullanılma riski bulunduğunu söyledi. 
     Bob Geldof’un, Live 8 izleyicilerinden G-8 liderlerini eleştirmemelerini istemesinden de yakınan Galloway, "Böyle bir siyasi savaşta tarafını seçmemek, güçlünün tarafını seçmektir" dedi. 
     
</TEXT>
</DOC>
