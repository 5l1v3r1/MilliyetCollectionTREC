<DOC>
<DOCNO> 359615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun22.html </URL>
<DATE> 2005/07/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fischer Türkiye'ye kapıyı kapatmayı göze alamayız... 
</HEADLINE>
<TEXT>

     Almanya Dışişleri Bakanı Joschka Fischer, Türkiye'ye Avrupa kapısının kapatılmasını göze alamayacaklarını söyledi. 
     Fischer, Berlin'de devam eden Birlik 90 Yeşiller partisi kurultayında yaptığı konuşmada Almanya'nın dış politikasına değinirken, ''Türkiye'ye kapıyı kapatmayı göze alamayız'' dedi. 
     İran ve Irak'taki gelişmelerin olumlu sonuçlanıp sonuçlanmayacağını şimdiden bilemediğini belirten Fischer, ''Ortadoğu'ya bir bakın. Biz burada komşularımızdan söz ediyoruz. Krizleri öncelikli olarak askeri yönden çözmeye çalışmamalıyız, ancak Ortadoğu'nun demokrasi, insan hakları ve fırsat eşitliği açısından daha barışçı bir bölge haline gelmesi lazım. Bu konuda da Türkiye önemli rol oynuyor'' diye konuştu. 
     Hıristiyan Demokrat Birlik Partisi CDU Genel Başkanı Angela Merkel ile Birlik partilerini CDU CSU , ''sadece iç politik nedenlerle Almanya'nın güvenliği için Türkiye'yi Avrupa dışında bırakmak gibi stratejik bir hata yapmamaları'' konusunda uyaran Fischer, ''Bu konuda dış politikayı kimin şekillendirip kimin şekillendirmemesi gerektiği önemli. Bu alanda sorumluluğumuzun ne olduğunu iyi şekilde anlatabilmeliyiz. Barış ve güvenlik politikamızı sürdürmek istiyorum'' dedi. 
     Fischer, uyum konusunda da, ''Londra çok kültürlü bir şehir. Berlin'in çok kültürlü bir şehir olduğunu da kim inkar edebilir Bu nedenle yeni bir yabancılar yasası ve göç yasası çıkarttık. Evet, belki bunlar bile yeterli değil, ancak hatalarımıza rağmen yaptıklarımızla gurur duyabiliriz'' ifadesini kullandı. 
     Fischer, olası erken seçimler için seçmenler arasında yapılan kamuoyu yoklamalarında partisinin oy oranının fazla olmadığına işaret ederek, yine de parti olarak hata yapmamaları durumunda seçimlerde başarılı olacaklarına inandığını kaydetti. 
     
</TEXT>
</DOC>
