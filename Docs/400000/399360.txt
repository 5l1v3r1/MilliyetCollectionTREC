<DOC>
<DOCNO> 399360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo26.html </URL>
<DATE> 2005/11/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Real Madrid'te yeniden Del Bosque sesleri... 
</HEADLINE>
<TEXT>

     Şenhan Bolelli Bildiriyor 

İspanya'nın yıldızlar topluluğu ekibi Real Madrid'de, istenen futbolun ve başarıların elde edilememesinde tek sorumlu olarak gösterilen teknik direktör Vanderlei Luxemburgo'nun gönderilmesine kesin gözüyle bakılıyor. 
     İspanyol basını, Brezilyalı teknik adam Vanderlei Luxemburgo'nun yerine aday isimleri vermeye başlarken, Beşiktaş'ın eski teknik direktörü Vicente Del Bosqoue'nin adı ilk sıralarda yer alıyor. 
     Marca Gazetesi'nde yapılan bir ankette taraftarlar, Luxemburgo'nun yerine gelmesi gereken teknik adamlar arasında ilk olarak Del Bosque'yi seçti. Geçmişte Real Madrid ile birçok başarıya imza atmış olan İspanyol teknik adam, yeniden Real Madrid'e geri dönme olasılığıyla ilgili herhangi bir yorum yapmaktan kaçınsa da, ''Taraftarların beni uygun görmesi benim için bir gurur'' dedi. 
     Real Madrid Kulübü Başkanı Florentino Perez ise bir radyoda, kendisine yöneltilen, ''Del Bosque yeniden Real Madrid'e geri dönebilir mi '' sorusuna, ''Elbetteki, benimle geri dönebilir'' yanıtını vermişti. 
     İspanyol gazeteleri, Real Madrid için yeni teknik direktör adayları arasında Del Bosque'den sonra Arsenal'den Arsene Wenger ve FC Juventus'tan Fabio Capello'nun da isimlerini ön plana çıkarıyor. 
     Öte yandan İspanyol ekibinin, başarılı kalecisi Iker Casillas ile 5 yıllık yeni bir sözleşme imzaladığı da kulüp tarafından verilen bilgiler arasında yer aldı. 
     
</TEXT>
</DOC>
