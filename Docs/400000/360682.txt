<DOC>
<DOCNO> 360682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun40.html </URL>
<DATE> 2005/07/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Gazze'de kaçırılan yabancılar serbest... 
</HEADLINE>
<TEXT>

     Gazze Şeridi'nde, silahlı Filistinlilerce kaçırılan İngiliz ve Avusturyalı 2 yabancının serbest bırakıldığı bildirildi. 
     El Fetih'in üst düzey yetkililerinden Ahmed Helles, yabancıların serbest bırakıldıklarını ve güvenli bir yere hareket ettiklerini söyledi. 
     Filistin İçişleri Bakanı Tevfik Ebu Hussa da yabancıların serbest bırakıldıklarını doğrulayarak, Gazze'ye gelmekte olduklarını açıkladı. 
     Gazze'deki bir su projesinde çalışan Avusturyalı ile İngiliz, El Bureyc mülteci kampından silahlı kişilerce kaçırılmıştı. 
     Avusturyalı bir yetkili, Filistin polisinin, cezaevinde bulunan üyelerinin serbest kalmasını sağlamak amacıyla yabancıları kaçırdığı sanılan çeteyle görüşmelerde bulunduğunu söylemişti. 
     
</TEXT>
</DOC>
