<DOC>
<DOCNO> 354359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko06.html </URL>
<DATE> 2005/06/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bankalar krediden kazanmaya başladı... 
</HEADLINE>
<TEXT>

     Bankaların, krediler hariç başta Devlet iç borçlanma kağıtları olmak üzere tüm plasman alanlarından elde ettikleri faiz gelirleri hem nominal hem de reel olarak azaldı. Kredilerden elde ettikleri faiz gelirleri ise reel olarak yüzde 30.6 gibi yüksek bir oranda artarken, mevduata ödedikleri faizlerde yüzde 28.2’lik bir reel azalma yaşandı. Böylece faiz gelirlerinin faiz giderlerini karşılama oranı yüzde 141’den yüzde 178’e çıktı. 
     Hazine bono ve tahvillerinin faiz oranlarındaki düşüş, bankacılık sektörünün faiz gelirlerini azaltırken, kredi faizlerindeki düşüş ise kredilerden elde edilen faiz oranlarında bir düşüşe yol açmadı. Aksine sektörün kredilerden geçen yıla göre daha yüksek faiz geliri elde ettiği belirlendi. Bu artışta bankaların kullandırdıkları kredileri, 2003 yılına göre geçen yıl yüzde 50 artarak 99.3 katrilyon liraya çıkarması da etkili olmakla birlikte, sektörün kaynak maliyetlerindeki düşüşü tümüyle kredi faizlerine yansıtmaması da belirleyici oldu. 
     Bankalar Birliği verilerine göre bankaların 2002 yılında 11 katrilyon 190 trilyon lira düzeyinde gerçekleşen kredilerden sağladığı faiz gelirleri 2003’te 11 katrilyon 234 trilyon liraya, 2004’te ise 16 katrilyon 284 trilyon liraya yükseldi. Buna karşılık bankaların 2002 yılında 27 katrilyon 209 trilyon lira olan ödedikleri faiz 2003’te 23 
     katrilyon 716 trilyon liraya, 2004’te ise 19 katrilyon 441 trilyon liraya düştü. 
     BDDK’nin yıllık raporuna göre de bankalar geçen yıl kredilerden sağladıkları faiz gelirlerini nominal olarak yüzde 48.7, reel olarak da yüzde 30.6 oranında artırdılar. 
     Reel olarak bankaların diğer bankalardan sağladıkları faiz gelirleri yüzde 11, para piyasa işlemlerinden alınan faiz gelirleri yüzde 66.1 oranında geriledi. Bankaların toplam faiz gelirleri içinde en büyük kalemi oluşturan menkul kıymetler cüzdanından sağlanan faiz gelirleri ise nominal olarak yüzde 8.3, reel olarak yüzde 19.4 oranında azaldı. 
     Toplamda bankaların faiz gelirlerinin 2004 yılında bir önceki yıla göre reel olarak yüzde 9.7 oranında azaldığı hesaplandı. 
     
     FAİZ GİDERLERİ REEL OLARAK AZALDI 
     BDDK’nin raporuna göre, bankaların faiz giderlerini oluşturan her kalemde ise azalma yaşandı. Bankaların faiz giderleri içinde en büyük kalemi oluşturan mevduata verilen faizler nominal olarak yüzde 18.2, reel olarak yüzde 28.2 oranında azaldı. Bu azalma, 2004 yılında bankalardaki mevduatın yüzde 23 oranında artarak 191.1 katrilyon liraya ulaşmasına karşın gerçekleştirildi. Bankaların diğer bankalara ödediği faizler yüzde 12.9, para piyasa işlemlerine ödediği faizler yüzde 64.4, repo işlemlerine verilen faizler yüzde 28.8, diğer faiz ve faiz benzeri giderleri ise yüzde 83.38 azaldı. 
     Sektörün faiz gelirlerindeki azalış, faiz giderlerinden çok daha düşük kaldığı için net faiz gelirlerinin bir önceki yıla göre reel olarak yüzde 37.6 oranında arttığı kaydedildi. Takipteki alacaklar için karşılık ayrıldıktan sonra net faiz gelirlerindeki artış oranı reel olarak yüzde 64.9’a ulaştı. 
     
     BANKA KOMİSYON GELİRLERİNDE ARTIŞ 
     Bankaların 2002 yılında 3 katrilyon 267 trilyon lira olan komisyon gelirlerini de 2003 yılında 3 katrilyon 835 trilyon liraya çıkardıktan sonra 2004 yılında bu kapsamda önemli bir artış gerçekleştirdikleri görülüyor. Buna göre, bankaların komisyon gelirleri 2004 yılında yüzde 36 oranında artışla 5.2 katrilyon liraya çıktı. 
     
     FAİZ GİDERLERİNDE KISITLAMAYA DEVAM 
     Bankaların faiz gelir ve giderlerine bu yılın ilk üç aylık dönemi itibarıyla bakıldığında ise, faiz gelirlerindeki göreceli azalmanın sürdüğü, buna karşılık faiz giderlerinde daha fazla kısıntı yapmaya devam ettikleri görülüyor. Toplam 42 bankanın Ocak-Mart 2005 itibarıyla faiz gelirleri Ocak-Mart 2004 dönemine göre yüzde 0.6 oranında azaldı, faiz giderleri ise yüzde 4.4 oranında düştü. Bu bankaların geçen yılın ilk üç aylık döneminde yüzde 169.8 olan faiz gelirlerinin faiz giderlerini karşılama oranı ise Haziran 2005 itibarıyla yüzde 176.5’e yükseldi. 

ANKA 
     
</TEXT>
</DOC>
