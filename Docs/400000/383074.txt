<DOC>
<DOCNO> 383074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun10.html </URL>
<DATE> 2005/10/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Siyah bebeklere kürtaj önerisi, ABD'yi karıştırdı... 
</HEADLINE>
<TEXT>

     ABD’de muhafazakar eğilimli eski eğitim bakanı William Bennett’in, ülkedeki yüksek suç oranının büyük ölçüde azaltılması için siyah bebeklerin kürtajla alınmasının gerektiğini söylemesi ülkeyi karıştırdı. 
     Bennett, bir radyo programında yaptığı konuşmada, "Eğer tek amaç suç oranlarının düşürülmesiyse bunu yapabilirsiniz. Bu ülkedeki her siyah bebeği doğmadan kürtajla alırsanız, suç oranı da aşağıya iner. 
     Bu, tabii ahlaken kabul edilemez bir durum, ama suç oranı bu yolla iner" dedi. 
     Bennett’in sözlerinin büyük tepki toplaması üzerine Beyaz Saray sözcüsü Scott McClellan, "Başkan George Bush, bu açıklamanın hiç de uygun olmadığını düşünüyor" dedi. 
     ABD’deki siyah toplumun liderleri ise Bennett’i ırkçılıkla suçladılar. Siyah hakları liderlerinden rahip Al Sharpton, "Bennett, siyahlarla suç kavramını eşanlamlı görüyor. Bu da açıkça ırkçılık" diye konuştu. Muhalefetteki Demokrat Parti’nin teşkilat başkanı Howard Dean de Bennett’in sözlerini "nefret dolu bir açıklama" olarak nitelendirerek, ’Acaba bu sözler, iktidardaki Cumhuriyetçi Parti’nin görüşlerini de yansıtıyor mu " dedi. 
     Bush yönetimi, Katrina kasırgasının yol açtığı afetin ardından özellikle New Orleans kentindeki siyahlara yardımda geç kalınca, bazı çevrelerce ırkçılıkla suçlanmıştı. Cumhuriyetçi Parti yetkilileri, Katrina sıkıntısının ardından Bennett’in sözlerinin, partilerinin siyahlardan aldığı oyları iyice azaltmasından kaygılanıyorlar. 
     Bennett, eski ABD başkanları Ronald Reagan ve George Bush yönetimlerinde üst düzey görevlerde bulunmuş ve bir donem eğitim bakanlığı görevini yapmıştı. ABD’de en çok satılan kitaplar listesindeki "Freakeconomics" kitabını kaleme alan ekonomist yazar Staphen Levitt de ABD’de yasallaşmasından sonra 1970’li yıllarda kürtajın siyahlar arasında çok yaygınlaştığını belirterek, ülkede suç oranlarının 1990’lı yılların ortasından itibaren bu sayede büyük ölçüde düştüğünü ileri sürmüştü. 
     ABD’de siyahlar, nüfusun yaklaşık yüzde 13’ünü ve cezaevlerinde yatanların ise yaklaşık yarısını oluşturuyor. 
     
</TEXT>
</DOC>
