<DOC>
<DOCNO> 398124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo30.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Görevden alamam' 

DEVLET Bakanı ve Başbakan Yardımcısı Mehmet Ali Şahin, federasyon başkanlarını görevden alamayacağını ancak olağanüstü kongreye götürebileceğini söyledi. Şahin, "Hedefim, Türkiye'nin sporda dikkat çeken bir ülke haline gelmesi. Federasyon başkanları hakkında söylediklerimden kimse öküzün altında buzağı aramamalı" dedi. Bakan Şahin, doping olayı ile ilgili ise "Ne kadar başarılı olursa olsun, bir sporcu doping maddesi kullanıyorsa, ben ona milli formayı emanet etmem" diye konuştu. 

Karar 2006'da 

FIFA'NIN, 16 Kasım'da İstanbul'da yapılan Türkiye-İsviçre maçından sonra çıkan olaylarla ilgili disiplin kararını 2006'dan önce vermeyeceği bildirildi. FIFA sözcüsü, "Nihai karar yeni yılın başlarında alınacaktır" dedi. FIFA yetkilileri, daha önceki açıklamalarında ise, olaylarla ilgili kararın Dünya Kupası kuralarının çekileceği 9 Aralık tarihine dek verileceğini söylemişlerdi. FIFA, ilk olarak Türk tarafını 28 Kasım Pazartesi günü Zürih'te dinleyecek. 

Ayhan için başvuru 

AYŞE YEŞİN 

ATLETİZM Federasyonu, Süreyya Ayhan'ın Avrupa Şampiyonası'nda özel izinle wild card yarışması için Avrupa Atletizm Federasyonu'na EAA resmi başvuruyu yaptı. Atina Olimpiyatı öncesi doping kontrol sürecini bozduğu gerekçesiyle 2 yıl süreyle müsabakalardan men edilen ve cezası 6 Ağustos'ta sona erecek olan milli atlet için yapılan başvuru kabul edilirse Ayhan, 7 Ağustos'ta başlayacak şampiyonada yarışabilecek. 

Belçika'yı devirdik 

AVRUPA Bayanlar Hentbol Şampiyonası Eleme Grubu 3. maçında Belçika ile karşılaşan Bayan Milli Takımı, rakibini 36-32 yendi. Mezzocorona kentinde yapılan mücadelenin ilk yarısını 19-12 önde tamamlayan ay-yıldızlılar, karşılaşmanın ikinci devresinde de skor üstünlüğünü korudu ve gruptaki ilk galibiyetini aldı. Millilerimiz bugün İzlanda ile karşılaşacak. 



</TEXT>
</DOC>
