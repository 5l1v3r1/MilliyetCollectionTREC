<DOC>
<DOCNO> 389935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur38.html </URL>
<DATE> 2005/10/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Jandarma robocop'lardan köylülere cop 2 kişi hastaneye kaldırıldı 
</HEADLINE>
<TEXT>

     Bolu'da köylerinin yanında bulunan kum ocağına şantiye kurulmasını istemedikleri için eylem yapan köylüleri, jandarma robocop timleri, cop kullanarak dağıttı. 
     Bolu'nun Çaygökpınar Köyü sakinleri, köylerinin yanında bulunan kum ocağına şantiye kurulmasına karşı çıktıkları için, kum ocağının önünde toplanarak ellerinde sopa ve taşlar olduğu halde eylem yapmaya başladılar. 
     Köylülerin eylem yapacağı bilgisini alan Bolu İl Jandarma ekipleri, çevrede geniş güvenlik önlemi aldı. 
     Kum ocağına şantiye yapılmasını istemediklerini belirten köylüler, robocop diye adlandırılan özel kıyafetli jandarma timlerinin oluşturduğu barikatı yararak kum ocağına girmeye çalıştılar. 
     Bu arada, jandarmanın coplu müdahalesine direnen bazı köylü kadınlar, olay yerine sinir krizi geçirerek bayıldılar. 
     
     '16 KİŞİ GÖZALTINA ALINDI, 2 KİŞİ HASTANEYE KALDIRILDI' 
     Kum ocağına girmeyi başaran bazı köylüler ise şantiye yapımı için kullanılmak üzere kum ocağına getirilen malzemelerini yaktılar. 
     Jandarma timleri, olaya karışan 16 kişiyi gözaltına aldı. Yapılan eylemde yaralanan 2 köylü, olay yerine gelen 112 Acil Yardım ekipleri tarafından Köroğlu Devlet Hastanesi'ne kaldırıldı. 
     Olayların büyümesini önlemeye çalışan jandarma yetkilileri, köylülerle yaptıkları görüşmeler sonucunda eylemi sonlandırdı. Köylüler, toplu olarak olay yerinden ayrıldılar. 
     Jandarma timlerinin, kum ocağının çevresinde aldığı güvenlik önlemlerini sürdürdüğü bildirildi. 
     
</TEXT>
</DOC>
