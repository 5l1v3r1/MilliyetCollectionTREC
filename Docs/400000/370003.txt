<DOC>
<DOCNO> 370003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo20.html </URL>
<DATE> 2005/08/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Alonso Son gücümü kullanıp Türkiye'yi kazanacağım... 
</HEADLINE>
<TEXT>

     Otomobil sporlarından Formula 1'de sezonun 14. ayağı olan Türkiye Grand Prix'sine az bir zaman kala Renault'un İspanyol pilotu Fernando Alonso, yarışa iddialı hazırlanıyor. 
     Bu hafta sonu yapılacak Türkiye Grand Prix'si öncesi basına açıklamalarda bulunan Alonso, sezonun son yarışlarına yaklaşılırken avantajını korumak için son gücünü kullanıp Türkiye Grand Prix'sini kazanacağını söyledi. 
     Sezonun 13. yarışı olan Macaristan Grand Prix'sinde puan alamayan 24 yaşındaki İspanyol pilot, Macaristan'daki sonucun kendileri için de biraz sürpriz olduğunu, ancak araçlarının oldukça iyi durumda bulunduğunu belirterek, ''Macaristan'da puan alamamış olmamız İstanbul'da alamayacağımız anlamına gelmez. Puana ihtiyacımız var. Takım şu anda hem sürücüler klasmanında hem de markalar klasmanında liderliğini sürdürüyor. Şampiyonluk için en iyi pozisyondayız. 3 haftalık arada yenilendim. Artık bundan sonra sezonun son yarışlarında en iyi performansı sergilemek için hazırım'' diye konuştu. 
     
     İTALYAN FISICHELLA 
     Renault'un bir diğer pilotu İtalyan Giancarlo Fisichella ise Ağustos sıcağında yapılacak yarışta ilk hedeflerinin lastiklerin iyi kullanımı olduğunu kaydetti. 
     İstanbul Park'ın daha çok kendilerinin yarış kazandığı pistlere benzediğini ve sıcak bir havada yarışacaklarını ifade eden Fisichella, İstanbul Park'ta zor bir yarış olacağını belirtti. 
     Sert dönüşlerin bulunduğu İstanbul Park'ta frenlerin de zorlanacağını kaydeden İtalyan pilot, ''Frenlerin yanı sıra kokpitte oturan pilotlar için de zor bir yarış olacaktır, çünkü sıcak havalarda pilotlar 3 kiloya yakın kaybediyorlar'' dedi. 
     Sezon açılışında Avustralya Grand Prix'sini kazanan Fisichella, Macaristan'a göre Türkiye'nin Renault'a daha uygun bir yarış olacağını ifade etti. 
     Fisichella, ''Türkiye Grand Prix'si bizim başarılı olduğumuz pistlerdeki gibi bir yarış olacak. Bizim araçlarımız için sıcak hava iyi. Bu hafta sonu podyumda yer almak için mücadele edeceğiz'' dedi. 
     
</TEXT>
</DOC>
