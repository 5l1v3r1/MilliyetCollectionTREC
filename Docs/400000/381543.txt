<DOC>
<DOCNO> 381543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko01.html </URL>
<DATE> 2005/09/26/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Zonguldak TSO İstişare toplantısı 
</HEADLINE>
<TEXT>

     Zonguldak Valisi Yavuz Erkmen, "bugüne kadar denizlerden yeterince faydalanılmayan kentimizde, 4-5 bin kişinin çalışabileceği tersaneler bölgesi yaratılıyor" dedi. 
     Erkmen, Zonguldak Ticaret ve Sanayi Odası TSO tarafından Kilise Restoran’da düzenlenen 5. İstişare Toplantısı’nda yaptığı konuşmada, kentte yalnızca kömür üretimine yönelik ekonomi anlayışının eksik bir düşünce olduğunu, farklı sektörlere yönelinmesinin önem arz ettiğini söyledi. 
     Zonguldak’ın Türkiye’nin büyük bir endüstriyel bölgesi olmasını hedefleyerek çalışmaların bu yönde sürdürülmesi gerektiğini belirten Erkmen, şöyle konuştu 
     "Hepimiz gücümüzü birleştirmeliyiz. Bugüne kadar denizlerden yeterince faydalanılmayan kentimizde 4-5 bin kişinin çalışabileceği tersaneler bölgesi yaratılıyor. Yan sanayiyi de düşündüğümüz zaman kentimizde çok sayıda kişinin istihdamı sağlanacak. Bu küçümsenecek rakam değildir. Ayrıca Zonguldak-Ereğli İlçesi limanları arasında sürdürülen Tren Ferisi’nin Romanya ve Ukrayna’ya uzanmasını amaçlıyoruz. Bölgemize doğalgaz getirilmesine yönelik çalışmalarda da ilerleme kaydediliyor. Kısa zamanda Organize Sanayi Bölgeleri’nin dolacağına inanıyorum." AK Parti Zonguldak Milletvekili ve TBMM Adalet Komisyonu Başkanı Köksal Toptan, Türkiye’nin yeniden bir rant ekonomisine dönmesine imkan olmadığını ifade ederek, şöyle dedi 
     "Hükümetimiz özel sektörle kalkınarak yatırım gerçekleştirmek gibi temel politikalar uyguluyor. Enflasyon zenginin dostu, fakirin düşmanıdır. Bundan dolayı enflasyonun yüzde 8’lere düşmesinin anlam ifade etmediğine yönelik eleştiriler haksızlıktır. Benim siyasete atıldığım ilk yıllarda Türkiye’nin 5 milyar dolar ihracat yapması heyecan vericiydi, şimdi ise 70 milyar dolar ihracat gerçekleştiriyoruz. Bu heyecanı herkes paylaşmalıdır." CHP Zonguldak Milletvekili ve TBMM KİT Komisyonu Üyesi Harun Akın, Ereğli Demir ve Çelik Fabrikaları T.A.Ş’nin satılmasına karşı olduklarını, çelik piyasasında oynan oyunların hakkından özel sektörün gelemeyeceğini iddia etti. 
     ZTSO Başkanı Salih Demir de ekonomik ve sosyal göç, tamamlanmayan alt yapı hizmetleri ve sanayi kuruluşlarının azlığı gibi konuların kentin en önemli sorunları olduğunu kaydetti. 
     Toplantıya, il genelindeki TSO başkanları katıldı. 
     
</TEXT>
</DOC>
