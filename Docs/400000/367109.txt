<DOC>
<DOCNO> 367109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur14.html </URL>
<DATE> 2005/08/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
18'inde 4 çocuk annesi oldu 
</HEADLINE>
<TEXT>

     Konya’da 15 yaşında yaptığı evlilikten bir çocuğu olan Meliha Cesur, 2 yıl sonra dünyaya getirdiği üçüz çocukla 18 yaşında dört çocuk sahibi olmanın mutluluğunu yaşadı. 
     İlginç bir tesadüf eseri aynı hastanede, aynı dakikalarda bir başka kadın da üçüz bebek doğurunca, hastanede çifte üçüz heyecanı yaşandı. 
     Konya’da artan sancıları nedeniyle oturduğu Çumra İlçesi’nden kente merkezindeki Dr. Faruk Sükan Kadın Doğum ve Çocuk Hastanesi’ne getirilen Meliha Cesur 18 , başarılı geçen bir operasyonun ardından sezaryenle üçüz bebek dünyaya getirdi. 
     Daha önceki kontrollerde çocuklarının ikiz olduğunun söylendiğini ifade eden Meliha Cesur, doğumdan sonra üçüz olduklarını öğrendiğinde, büyük sevinç yaşadığını belirtti. 
     Konya’nın Çumra İlçesi’nde 15 yaşında görücü usulüyle yaptığı evlilikten Ayşe isminde bir kız çocuğunun dünyaya geldiğini söyleyen Cesur, sözlerini şöyle sürdürdü 
     "16 yaşında kız çocuğumun doğumundan yaklaşık 2 yıl sonra hamile kaldığımda, ikinci çocuğumun geleceğini düşünerek sevindim. 
     Hamileliğimin ilerleyen dönemlerinde kontrole gittiğim doktorlar, ikiz bebeğe hamile olduğumu söylediler. Ancak doğumdan çıktığımda, bana üçüz doğurduğumu söylediler. Bunu duyunca sevincim bir kat daha arttı. 
     Mobilya dükkanında çalışan eşimin sosyal güvencesi olmadığı için 4 çocuğa bakmak biraz zor olacak. Ama durumu iyi olan kayınvalidemin maddi konuda bize vereceği destekle bu sıkıntıları da aşacağımıza inanıyorum." Cesur, halen kuvözde doktor gözetiminde bulunan iki kızına Aybüke ve Rukiye, erkek bebeğine ise Ömer Faruk ismini koymayı düşündüklerini belirtti. 
     
     AYNI DAKİKALARDA İKİ ÜÇÜZ DOĞUM OLDU 
     Aynı hastanede, Filiz Kaplan da Meliha Cesur ile aynı dakikalarda üçüz bebek dünyaya getirdi. Tüp bebek yöntemiyle hamile kaldığını belirten Kaplan, 13 yıl sonra üçüz bebek sahibi olmanın sevincini yaşadığını söyledi. 
     Kaplan, yaklaşık 13 yıllık evliliklerinde bebek sahibi olamadıkları için eşi Osman Kaplan 35 ile çok sayıda doktora gittiklerini, 13 yıl sonra tüp bebek yöntemiyle dünyaya getirdiği ikisi kız üçüz bebeklerinin kendilerini çok mutlu ettiğini bildirdi. 
     Kaplan, bebeklerine Bayram Han, Ümmügülsüm ve Gizem Nur isimlerini vereceğini söyledi. 
     Hastanenin Yenidoğan Yoğun Bakım Çocuk Servisi Uzman Doktoru Fatih Yüksel ise prematüre gerçekleşen iki ayrı üçüz doğumun aynı saate rastlamasının doğumhanede tatlı bir koşuşturmaya neden olduğunu ifade etti. 
     Bebeklerin doğduklarında solunum sorunu yaşadıklarını, ancak şu anda durumlarının oldukça iyi olduğunu belirten Yüksel, "Böyle bir tesadüfe daha önce rastlamadım. Bebekler evde bakılabilecek duruma gelene kadar hastanede kuvözlerde gözlem altında tutulacak" diye konuştu. . 
     
</TEXT>
</DOC>
