<DOC>
<DOCNO> 372686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/yas03.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi Parkı hayata dönüyor 
</HEADLINE>
<TEXT>


Milliyet'in haberi ses getirdi. Bakımsızlık örneği haline gelen park yenileniyor 

ANKARA Milliyet 

Başkent'in göbeğinde yer alan ve mitinglerle özdeşleşen Abdi İpekçi Parkı'nın, seyyar satıcıların istilası ve bakımsızlık nedeniyle düştüğü manzara değişiyor. Milliyet'in haberi üzerine parkta başlatılan bakım ve onarım çalışmaları sürüyor. 

Yeniden düzenleniyor 
Büyükşehir Belediyesi Çevre Koruma Daire Başkanı Hatice Akgül, çalışmalara başlandığını açıkladı. Park havuzunun izolasyon çalışmalarının tamamlanmak üzere olduğunu ve kaplamasının yapılacağını belirten Akgül, havuzun yeni görüntüsüyle kent estetiğine katkıda bulunacağını belirtti. 
Parkın yeşil alanlarının da yeniden düzenlendiğini ve yeni bitki grupları eklendiğini kaydeden Akgül, kırık dökük oturma gruplarıyla aydınlatma direklerinin de onarıldığını ifade etti. 

'Miting yapılmasın' 
Akgül, parkın bakımsız kalmasına düzenlenen mitinglerin neden olduğu iddiasını da sürdürerek buranın miting alanı olmaktan çıkarılması gerektiğini savundu. 


</TEXT>
</DOC>
