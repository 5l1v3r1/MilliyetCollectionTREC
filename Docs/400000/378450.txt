<DOC>
<DOCNO> 378450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur07.html </URL>
<DATE> 2005/09/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İDO'dan yolcu ve araç rekoru... 
</HEADLINE>
<TEXT>

     İstanbul Deniz Otobüsleri A.Ş’nin İDO , bu yaz döneminde taşıdığı araç sayısı geçen yılın aynı dönemine göre yüzde 386, yolcu sayısı yüzde 425 arttı. 
     İDO’dan yapılan yazılı açıklamada, şirketin, 1987 yılından bu yana İstanbul’un deniz ulaşımına ve trafik sorununun çözümüne katkıda bulunmak amacıyla hizmet verdiği hatırlatıldı. 
     Açıklamada, Mart 2005’te Şehir Hatları’nın da filoya eklenmesiyle Haziran, Temmuz ve Ağustos aylarını kapsayan yaz döneminde İDO’nun taşıdığı araç sayısını 2004 yılının aynı dönemine göre yüzde 386 artırarak 1 milyon 913 bine, yolcu sayısının yüzde 425 artarak 22 milyon 900 bine ulaştığı belirtildi. 
     İDO’nun 2005 yılında koyduğu hedefleri aşmasında en büyük payın Şehir Hatları İşletmesi’ni bünyesine alarak dünyanın en büyük filosuna sahip olması, teknolojik gelişmelere hızla gösterilen kurumsal uyum ve yolculara sağlanan teknolojik, hızlı ve yüzde 100 müşteri memnuniyeti odaklı hizmetler olduğu vurgulanan açıklamada, şirketin internet üzerinden ve "call center" aracılığıyla gerçekleştirdiği bilet satışlarına ilişkin de bilgi verildi. 
     Açıklamada, İDO’nun web sitesindeki yenilikler ve teknolojik gelişmelerle 2005 yılı yaz döneminde internet üzerinden yaptığı bilet satışlarının geçen yıl aynı döneme göre yüzde 261 artarak 180 bine ulaştığı, aynı dönemde "call center" aracılığıyla yapılan satışların da geçen yıla oranla yüzde 100’lük artış sağlayarak 259 bine ulaştığı kaydedildi. 
     
</TEXT>
</DOC>
