<DOC>
<DOCNO> 365116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo20.html </URL>
<DATE> 2005/07/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Suç duyurusu bulunduğu taraftardan Canaydın'a dava... 
</HEADLINE>
<TEXT>

     Kayseri’de, Galatasaray Kulübü Başkanı Özhan Canaydın’ın hakkında suç duyurusunda bulunduğu Mehmet İncialan, 30 bin YTL manevi tazminat istemiyle dava açtı. 
     AA muhabirinin aldığı bilgiye göre, Galatasaray eski teknik direktörü George Hagi, 2 Nisan’da, Erkilet Havaalanı’nda bazı taraftarları kaybolan telefonunu çaldıkları iddiasıyla suçlamış, daha sonra telefonunu bulması üzerine özür dilemişti. 
     Kayserispor taraftarı Mehmet İncialan da taraftarların ve Kayseri halkının haksız yere suçlandığını öne sürerek Hagi hakkında dava açmıştı. 
     İncialan, açtığı davanın ilk duruşmasında, bazı hatırlı dostlarının devreye girdiğini belirterek, davasından vazgeçtiğini bildirmişti. 
     Mehmet İncialan, AA muhabirine yaptığı açıklamada, dava açmasının ve daha sonra yaşanan gelişmelerin ulusal bir gazetede yer aldığını, kendisi hakkında asılsız suçlamalar yapıldığını belirterek, şöyle konuştu 
     "Gazeteci Turgay Şeren, Galatasaray’la ilgili hazırladığı bir yazı dizisinde, Özhan Canaydın’ı kaynak göstererek benim çalıştığım askeri fabrikadan kovulduğumu yazdı. Bunun üzerine, Özhan Canaydın’a mektup yazarak haksız yere suçlandığımı açıkladım. Canaydın ise mektubumun mesnetsiz ve haksız ithamlar içerdiği gerekçesiyle noter aracılığıyla bana ihtar çekerek hakkımda Cumhuriyet Başsavcılığı’na suç duyurusunda bulunduğunu bildirdi." İncialan, asıl mağdurun kendisinin olduğunu, bu nedenle karşı dava açtığını söyledi. Canaydın hakkında manevi tazminat istemiyle dava açmak için Cumhuriyet Savcılığı’na başvurduğunu kaydeden İncialan, şunları söyledi 
     "Başkan suçluluk telaşıyla benim hakkımda suç duyurusunda bulunmuş. Asıl mağdur olan ve haksızlığa uğrayan benim. Gazeteci Şeren’in Canaydın’ın kendisine yaptığı açıklamayı doğruladığı yazısını da delil göstererek Canaydın hakkında ceza ve tazminat davası açtım. 
     Dava dilekçesinde 30 bin YTL’lik tazminat talep ettim. Canaydın’a gönderdiğim mektubun arkasındayım. Mektubumda haksız bir suçlama ve tehdit unsuru yoktur. Mektubumda sadece Canaydın’ın benim hakkımdaki iddialarına karşın üzüntülerimi dile getirdim. Canaydın, benim hakkımdaki iddialarının arkasında duruyorsa Turgay Şeren’i mahkemeye versin." 
     
</TEXT>
</DOC>
