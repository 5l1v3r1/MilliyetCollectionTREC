<DOC>
<DOCNO> 368061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy04.html </URL>
<DATE> 2005/08/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Başbakan Erdoğan Ekinlik tatilini kısa kesti 
</HEADLINE>
<TEXT>

     
     Erdoğan PAÇİN- Mücahit BEKTAŞ Bülent CİVANOĞLU MARMARA Balıkesir , DHA 
     
BAŞBAKAN Recep Tayyip Erdoğan'ın, eşi Emine ve kızı Sümeyye ile Balıkesir’in Marmara İlçesi’ne bağlı Ekinlik Adası’nda yaptığı tatili sona erdi. Erdoğan'lar bu sabah Ekinlik Adası’ndan ayrıldı. 
     Başbakan Erdoğan, Ekinlik Adası'nda her yıl yaptığı tatilini bu yıl kısa kesti. Geçen yıl bir haftadan fazla kaldığı Ekinlik'e geçen perşembe gecesi gelen Başbakan Erdoğan, eşi Emine ve kızı Sümeyye Erdoğan, tatillerini bu sabah noktaladı. Başbakan Erdoğan, Kıyı Emniyet Genel Müdürlüğü’ne ait hücum bota, eşi ve kızı ise kendilerini ağırlayan işadamı Remzi Gür’e ait Dilara- 6 yatla hareket etti. 
     Başbakan Erdoğan ve ailesi, Ekinlik Adası'ndan ayrılırken kendilerini uğurlayan halka el salladı. Geçtikleri Erdek’te törenle karşılanan Başbakan Erdoğan ve ailesi, daha sonra kara yoluyla Bandırma’ya gitti. Erdoğan ailesi, Bandırma 6'ıncı Ana Jet Üssü’nde bekleyen ATA uçağıyla saat 09.55’te Ankara’ya hareket etti. 
     
</TEXT>
</DOC>
