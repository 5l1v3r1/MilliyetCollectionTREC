<DOC>
<DOCNO> 385099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo22.html </URL>
<DATE> 2005/10/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Daum'dan Anelka'ya övgü... 
</HEADLINE>
<TEXT>

     Fenerbahçe Teknik Direktörü Christoph Daum, takım olarak önlerindeki yoğun maç programına hazır olmaları gerektiğini söyledi. 
     Alman Deutsches Sport-Fernsehen DSF muhabiri Christopher Lymbberopoulos ile özel röportaj yapan Christoph Daum, Fenerbahçe Kulübü'nün resmi internet sitesinde yayınlanan açıklamalarında, gelecek günlere ve maç programlarına bakıldığında takım olarak fazla antrenman yapma şansı bulamayacaklarını belirtti. 
     Mücedeleci özelliklerini sahaya yansıtmaları gerektiğini ve önlerindeki yoğun maç trafiğine fizik olarak alışmaları gerektiğini anlatan Alman çalıştırıcı, ''Yeni sezon nedeniyle takımın uyumunu tekrar kazanması gerekiyordu. Bunun için de maçlarda oyuncu değişikliği yapmadım. Ama zamanla yedek kulübesinde oturan oyuncularımızdan da yararlanacağız. 2005 yılının bitmesine 100 güne yakın bir süre var. Turkcell Süper Ligi, Türkiye Kupası ve Şampiyonlar Ligi'nde ise bu süre göz önüne alındığında toplam 25-26 maç bulunuyor. Yani bu da haftada 2 maç yapacağımız anlamına geliyor. Takım halinde bu tempoya ve bu yoğunluğa hazır olmamız gerekiyor'' diye konuştu. 
     
     ''ELEŞTİRİLERİ ANLAMIYORUM'' 
     Daum, Fenerbahçe'nin ağır bir futbol oynadığı yönünde yapılan eleştirilere anlam veremediğini belirterek, şunları söyledi 
     ''Bize yapılan eleştirileri anlamıyorum. Türkiye Ligi'nde bize karşı oynayan takımlar kapanıyorlar ve kontrataklarla oynuyorlar. Bu da bizim sistemimizi belirliyor. 'Fenerbahçe ağır oynuyor' diyorlar ama bunun nedeni rakip takımın bize karşı kapanması. Biz de onlar kapandığı için çok dar bir alanda oynamak zorunda kalıyoruz ve bu da oyunun sıkışmasına neden oluyor. Kısa paslarla sonuca gitmeye çalışıyoruz. Dışardan bakıldığında ağır oynuyormuşuz gibi görünebilir ama başka bir alternatifimiz yok. Türkiye'de bir hastalık var. Basında veya kamuoyunda ofansif anlamda yaptığımız hareketler takdir görüyor. Defansif verdiğimiz mücadele pek takdir görmüyor. Hatta hiç görmüyor. Yapmamız gereken, maçtan maça değişen oyun anlayışımızı sahaya yansıtmamız. Hedef, oyunu hep kontrol altında tutup, oyunu bizim kurmamız. Kamuoyunda Fenerbahçe'nin hep çift forvet oynaması isteniyor ama bu durum maçtan maça, rakipten rakibe değişiyor. Futbolu böyle düşünmek gerekir. Fenerbahçe takımı da böyle olmalı. Her maçta farklı bir oyun anlayışı, değişken saha dizilişi olmalı. Oyuncularımızın bu disiplinle eksiksiz bir oyun bilincinde olmaları gerekir. Aslında sadece Türkiye'de değil, Bundesliga'da da böyle bir hastalık var.'' Kendisini her zaman takımın yararını düşünerek, taktiksel anlamda doğru bulduğu değişiklikleri yaptığını söyleyen Christoph Daum, ''Konuyu bir Alex, Anelka olarak düşünmeyin. Konu Fenerbahçe'nin başarısı ve Daum olmaktan çıkıyor. Yıldız oyuncularla nasıl şekilde çalıştığım bilinmiyor. Bir oyuncuyu oyundan aldığımda konu farklı yerlere çekiliyor'' diye konuştu. 
     
     ŞAMPİYONLAR LİGİ 
     Chribstoph Daum, Avrupa Şampiyonlar Ligi değerlendirmesine, ''Lig maçlarında rakibe boş alan bırakıyoruz. Uluslararası maçlarda bunu yaparsanız acımasızca cezalandırılırsınız'' diyerek başlarken, sözlerini şöyle sürdürdü 
     ''Milan gibi bir takıma karşı tamamen kapanıp, defansif oynarsanız 90 dakika sonunda yine sahadan mağlubiyetle ayrılırsınız. Oyun içindeki dengelerin hep tutulması gerekir. Orta sahada alan daraltıp maça ağırlığımızı koyduktan sonra bulduğumuz pozisyonları zorlamamız gerekiyor. Anelka, Alex gibi oyunun kaderini değiştirecek oyunculara sahibiz. Bundan sonraki maçlarımızda elimizden gelenin en iyisini yapacağız, şansımızı zorlayacağız ve istediğimiz sonuca ulaşmak için mücadele edeceğiz. Şampiyonlar Ligi'nde hiçbir maç kolay olmayacak. Dolayısıyla geçen seneki 9 puanı toplayabilirsek, bu gruptan çıkmak için yeterli olur diye düşünüyorum. Ama bunun çok doğalmış gibi kamuoyunda lanse edilmesi yanlış. Bunu başarırsak, bu sonuç Fenerbahçe için de, Türk futbolu için de çok büyük bir başarıdır.'' Milan, Schalke 04 ve PSV Eindhoven'ın kadrolarında 13-14 tane yabancı oyuncuları olduğuna da dikkat çeken Daum, Türkiye Futbol Federasyonu'nun yabancı kısıtlaması dolayısıyla dezavantajlı durumda olduklarını ileri sürdü. 
     
     ''ANELKA BİLİNÇLİ BİR TRANSFERDİR'' 
     Daum, takımın Fransız yıldızı Nicolas Anelka'ya övgüler yağdırarak, ''Anelka bilinçli bir transferdir. Çünkü inanılmaz bir potansiyele sahiptir. Biz Anelka'yla beraber ligde ve Şampiyonlar Ligi'nde başarılı olacağız. Anelka, tekrar Fransa Milli Takımı'na çıkacak. Anelka'yla da çok seviyeli ve saygılı iyi bir ilişkim var. Transfer sezonunda kafasını çok karıştırdılar ve konsantrasyonu düştü. Ama şu an her şeyi bir kenara bıraktı, çok çalışıyor, ilerki haftalarda çok daha iyi olacak'' diye konuştu. 
     
     ''FATİH TERİM ÇOK İYİ BİR TERCİH'' 
     A Milli Futbol Takımı'nın 2006 Dünya Kupası Eleme Grubu'nda Ukrayna'yı deplasmanda yenmesini, ''Muhteşem bir sonuç'' olarak nitelendiren Daum, Danimarka beraberliğinin ise işleri zora soktuğunu söyleyerek, ''Danimarka maçını Türkiye galibiyetle kapatmış olsaydı, play-off garanti gibi bir şeydi. Fatih Terim ve ekibinin milli takıma kazandırılması çok iyi bir tercih. Çok iyi çalışıyorlar, Almanya'ya katılacaklarına inanıyorum'' dedi. 
     
</TEXT>
</DOC>
