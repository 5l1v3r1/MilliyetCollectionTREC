<DOC>
<DOCNO> 398506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/guncel/gun02.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Az bilinen makamlar gün ışığıyla tanışıyor 
</HEADLINE>
<TEXT>


Güzel Sanatlar Genel Müdürü Bayram Bilge Tokel, Az Kullanılan Makam ve Usullerde Beste Yarışması'na çok sayıda başvuru geldiğini belirtti. Tokel, tahminlere göre makam sayısının 280 olduğunu kaydetti 

Aslı Onat 

Kültür ve Turizm Bakanı Atilla Koç'un projelendirdiği, Güzel Sanatlar Genel Müdürlüğü'nin düzenlediği Az Kullanılan Makam ve Usullerde Beste Yarışması'na katılım 1 Kasım'da sona erdi. Güzel Sanatlar Genel Müdürü Bayram Bilge Tokel, yarışmaya ummadıkları kadar, hatta katılım süresi dolduktan sonra bile başvuru geldiğini, bu büyük ilgiden ötürü çok memnun olduklarını söylüyor. Tahminlere göre Türk müziğinde kullanılan makam sayısı 280, ancak TRT'de kayıtlı eserlerin yüzde 41'i en çok bilinen 6 makamda bestelenmiş. 

Az Kullanılan Makam ve Usullerde Beste Yarışması düzenleme ihtiyacı nereden doğdu 
Çok az kullanılmış ya da hiç kullanılmamış 50 makam ve 50 usulün yeniden gün ışığına çıkması, bestecilerimizin yeni eser üretmelerini teşvik etmek, klasik Türk müziği repertuvarımızı zenginleştirme amacıyla bu yarışmayı düzenledik. Son katılım tarihi olan 1 Kasım'a kadar 498 başvuru aldık. 

Yarışma kimin düşüncesiydi 
Proje, Kültür ve Turizm Bakanımız Atilla Koç'a ait. Güzel Sanatlar Genel Müdürlüğü olarak projeyi geliştirdik. 

Makam ve usullerin az ya da çok kullanılması neye göre değişiyor sizce 
Klasik müzik, daha çok kentte yaşayan, kültürlü insanların zevkine hitap eder, ama temelinde halk müziği ve kültürü vardır. Sık kullanılan makamların temelinde Orta Asya'dan ve Anadolu'dan ezgiler var. Bu makamlarla bestelenen eserlerin geniş kitlelere ulaştığını görüyoruz. 

23 binden fazla eser 
Türk müziğinde en çok kullanılan makam ve usuller hangileri 
TRT arşivinde notaya geçirilmiş, kayıtlara girilmiş 23 bin 592 eser var. Klasik Türk müziği repertuvarı bundan ibaret değil tabii. 
TRT'nin kayıtlarına girmemiş, insanların özel arşivlerinde bulunan eserler de mevcut. 
TRT kayıtlarının yüzde 41'i daha çok şu altı makamda bestelenmiş Hicaz, nihavend, hüzzam, rast, kürdilihicazkar ve uşşak. Türk müziğinde kullanılan makam sayısı, çeşitli rivayetlerde 150'den 400 küsura kadar çıkarılıyor. 
Ama en gerçekçi rakamın 280 olduğunu söyleyebiliriz. Bu altı makamı hüseyni, mahur, muhayyelkürdi, hicazkar, segah, karciyar, saba, acemaşiran, acemkürdi, muhayyel, buselik gibi makamlar izliyor. En çok kullanılan makam hicaz bu makamda bestelenmiş 2359 eser var. Onu 2273 eserle nihavend makamı izliyor. 

Koç Dereceye giren eserler yayımlanacak 

Türk sanatının ve sanatçılarının ulusal ve uluslararası kamuoyunca bilinmesi, hem geleneksel hem modern kültür sanat birikimimizin bütün dünyada tanınması amacıyla gerçekleştirdiğimiz iki önemli projeden biri Az Kullanılan Makam ve Usullerde Beste Yarışması. Diğeri de, basında ve kamuoyunda büyük ilgi gören ve üç ay kadar önce piyasaya çıkan bakanlığımız sanatçılarının icra ettikleri 15 takım CD'den oluşan Türk Müziği CD kiti. 
Bizdeki makam, usul ve form zenginliği, enstrüman çeşitliliği ve üslup tavır renkliliği hiçbir ülke müziğinde yoktur. Son yarım asırda, bazı makamlarımız, ya çok az eser bestelendiği ya da hiç bestelenmediği için unutulmaya yüz tutmuştur. Son çeyrek asırda neredeyse on - on beş civarında makam ve usul kullanılmaya başlanmıştır. 
Yarışmaya beş yüz eser katıldı ve en az elli civarında eser de 1 Kasım'dan sonra elimize ulaştığı için yarışma dışı kaldı. Yarışmayı düzenleyen Güzel Sanatlar Genel Müdürlüğümüz, alanında üstat isimlerden oluşan bir jüri oluşturdu, önümüzdeki günlerde eserler değerlendirilip sonuçları kamuoyuna ilan edilecek. 
Dereceye giren eserler bakanlığımız korolarınca icra edileceği gibi eserleri CD olarak da yayımlamayı planlıyoruz. Hatta notalarını müstakil bir kitapta yayımlamayı da düşünüyoruz." 

Az kullanılan makam ve usullerden bazıları şunlar 

MAKAMLAR Acem-buselik, Arazbar-buselik, Dilkeşide, Hisar-vech-i Şehnaz, Nevruz, Nühüft, Pençg h asl ve zaid olarak , Pesendide, Peyk-i Safa, Selmek, Sazkar, Sipihr, Tarz-ı Cedid, Tarz-ı Cihan 
USULLER Berefşan, Çenber, Darb-ı Fetih, Devr-i Revan, Evsat, Fahte, Frenkçin, Hafif, Havi, Nim Evsat, Raksan, Remel, Sakil, Zencir. 



</TEXT>
</DOC>
