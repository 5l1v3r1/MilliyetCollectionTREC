<DOC>
<DOCNO> 382716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/gun03.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkımda en çok çocuklar ağladı 
</HEADLINE>
<TEXT>


Kadıköy'de 40, Zeytinburnu'nda 6 gecekondu yıkıldı. Fenalaşan bazı gecekondu sahipleri, olay yerinde tedavi edildi. Bazı vatandaşlar sokakta kaldı 

M.AKİF ERDEM, GÜRKAN AKGÜNEŞ İstanbul 

Kadıköy'de belediye arazisine yapılan 40 gecekondunun yıkımı sırasında gergin anlar yaşandı. Zabıta ekipleriyle tartışan bir avukat ile görevlilere saldıran bazı kişiler gözaltına alındı. 
İçerenköy Koşuyolu Caddesi'ndeki 40 gecekondu ve işyerinin yıkılması için İstanbul Büyükşehir Belediyesi'ne bağlı zabıta ekipleri, iş makinesi, kamyonlar ve panzer destekli polislerle sabah yıkım bölgesine geldi. Boşaltılmayan evlerdeki eşyalar tahliye edilerek kamyonlara yüklendi. Ardından iş makineleriyle yıkıma geçildi. 
Fenalaşan bazı gecekondu sahipleri, olay yerinde bekletilen ambulanslarda tedavi edildi. 

Komşuya sığındı 
Zeytinburnu Veliefendi Mahallesi'ndeki 6 gecekondu aynı saatlerde yıkıldı. Bir hafta önce kendilerine tebligat yapılan gecekondu sakinleri yıkıma direnmezken, gidecek yeri olmayanların eşyaları belediye deposuna taşındı. Yıkım nedeniyle iki çocuğu ile sokakta kalan Nurten Öz adlı vatandaş komşularına sığındı. 


</TEXT>
</DOC>
