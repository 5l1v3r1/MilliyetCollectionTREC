<DOC>
<DOCNO> 378682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy05.html </URL>
<DATE> 2005/09/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
MHP'nin karşı çıktığı tenor KKTC'de konser verecek 
</HEADLINE>
<TEXT>

     Dünyanın en büyük müzisyenlerinden biri olarak kabul edilen tenor Jose Carreras "3’üncü Uluslararası KKTC Müzik Festivali"nde konser verecek. 
     Jose Carreras’ın geçtiğimiz yıllarda CHP’li Kültür Bakanlığı tarafından Mersin’e konser vermeye davet edilmesi, MHP’liler tarafından Meclis kürsüsünde eleştirilmişti. MHP Milletvekil Koray Aydın, büyük İspanyol sanatçının konserinin gereksiz olduğunu savunmuştu. 
     "Milliyetçi" çevrelerin tepki gösterdiği Carreras, KKTC’ye gelerek bir konser verecek, ambargo ve kısıtlamalarla bunalmış ülkeye bir anlamda destek ve moral vermiş olacak. 
     Salamis Antik Tiyatrosu’nda 18 Eylül günü gerçekleşecek konserde ünlü tenor, Jose Carreras’a Şef David Gimenez yönetimindeki İzmir Devlet Senfoni Orkestrası ve soprano Sabina Puertolas eşlik edecek. 
     Konser programında Carreras’ın orkestra eşlikli seslendireceği İspanyol ve diğer ülke operalarından tenor aryalarına ek olarak, Puertolas ile düetler ve İzmir Devlet Senfoni Orkestrası’nın seslendireceği solo orkestra yapıtları da dinlenebilecek. 
     KKTC Ekonomi ve Turizm Bakanlığı, KKTC Milli Eğitim ve Kültür Bakanlığı, T.C. Kültür ve Turizm Bakanlığı ile Colony Hotel’in katkılarıyla ve Sevda-Cenap And Müzik Vakfı’nın desteğiyle gerçekleşecek Jose Carreras konseri saat 21.00’de başlayacak. 
     Placido Domingo, Pavarotti ile birlikte doldurduğu albümler ve üçlü konserlerle müzik dünyasında seçkin bir üne kavuşan Jose Carreras’ın geniş repertuarında altmışın üzerinde opera ve resitallerinde seslendirdiği baroktan çağdaş müziğe farklı tarzlarda 600 yapıt bulunuyor. 
     Sanatçının 150’den fazla kayıttan oluşan kolleksiyonunda 50 tam opera, oratoryolar, popüler ve klasik resitaller bulunuyor. 
     
</TEXT>
</DOC>
