<DOC>
<DOCNO> 352320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur13.html </URL>
<DATE> 2005/06/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul-Selanik arasında tren seferleri başlayacak... 
</HEADLINE>
<TEXT>

     Türkiye ile Yunanistan arasında dostluk bağlarının güçlendirilmesi ve turizme katkı sağlanması amacıyla iki ülke arasında her gün karşılıklı tren seferi yapılması için anlaşma imzalandı. 
     AA muhabirinin TCDD Genel Müdürlüğü yetkililerinden aldığı bilgiye göre, TCDD yönetimi Atina’ya yaptığı ziyarette, iki ülke arasında tren seferleri konulması konusunda yaklaşık 10 yıldır üzerinde çalışılan projenin detaylarını gündeme getirdi. 
     Görüşmede, İstanbul-Selanik arasında her gün karşılıklı bir tren seferi konulması kararlaştırıldı. Avrupa’da "gece treni" kavramının yaygın olması nedeniyle seferlerin yataklı ve gece olması, gerekli anlaşmanın Ankara’da imzalanması karara bağlandı. 
     Yunan Demiryolları OCE Genel Müdürlüğü yetkilileri Ankara’da geldiler ve iki kent arasında tren seferlerinin başlaması için öngörülen anlaşma imzalandı. OCE Genel Müdürlüğü yetkilileri ile TCDD Genel Müdür Vekili Talat Aydın, ilgili sözleşmeyi imza koydular. 
     İstanbul Sirkeci -Selanik arasındaki tren seferlerinin en geç 15 Temmuz’da başlaması planlanıyor. 
     Yataklı ve konforlu bir setten oluşacak tren her gün akşam saatlerinde İstanbul ve Selanik’ten hareket edecek ve yaklaşık 826 kilometrelik yolu 11 saatte alacaklar. 
     İstanbul’dan hareket eden tren 7 vagondan, Selanik’ten hareket eden tren ise 4 vagondan oluşacak ancak her iki trenin kapasitesi de 140 yolcu olacak. 
     İki kent arasında çalışacak yolcu trenlerinin bilet ücretleri de belirlendi. Buna göre, yataklı kompartımanda tek başına seyahat etmek isteyen yolcular 86 avro ödeyecekler. İki kişilik kompartımanlarda yapılacak yolculuklarda ise kişi başına bilet ücreti olarak 48 avro verilecek. 
     
</TEXT>
</DOC>
