<DOC>
<DOCNO> 371073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/axspo02.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener ateşle oynuyor 
</HEADLINE>
<TEXT>


Yönetimin, Teknik Direktör Daum'u eleştiren Alex'e resmi internet sitesinde dolaylı olarak cevap veren Tuncay Şanlı'ya ses çıkarmaması, Sarı - Lacivertli takımdaki krizi bir kat daha artırdı. Huzursuzluk zirveye tırmandı 


Fenerbahçe'de Alex'in kendi sitesinden Teknik Direktör Daum'a yönelik sert açıklamalarına, Tuncay Şanlı'nın Sarı - Lacivertli kulübün resmi internet sitesinden dolaylı olarak yanıt vermesi yeni bir krizin doğmasına yol açtı. 
Alman hocanın oyun planlarını eleştiren ve takımın daha fazla çalışması gerektiğini savunan Alex'i ima ederek, "Eğer oyuncu olarak kendinizi Daum'un üstünde görüyorsanız o zaman mutlu ve başarılı olmanıza imkan yok. Bu durumda zaten Fenerbahçe'de kalmanıza gerek yok. Oyunculuğu bırakıp hocalık yoluna gitmelisiz" ifadelerini kullanan Tuncay'ın sert çıkışına göz yuman Fenerbahçe yönetiminin bu tavrı şaşkınlıkla karşılandı. 

Camia huzursuz 
Diyarbakırspor maçında gördüğü kırmızı kart nedeniyle 20 bin Euro para cezasına çarptırılan genç yıldıza kimsenin ses çıkarmaması büyük tepki gördü. Sarı - Lacivertli camianın, bu gelişmelerden bir hayli rahatsız olduğu, karşılıklı söz düellolarının takım içindeki huzursuzluğu daha da artırmasından endişe duyduğu öğrenildi. 
Brezilyalı yıldız Alex'in, takım arkadaşı Tuncay'ın kendisini hedef alan ağır sözlerine tepki vermesi beklenirken, Teknik Direktör Daum'un duruma el koyarak, iki futbolcuyla da özel bir görüşme yapacağı belirtildi. Bu arada Disiplin Kurulu, Tuncay'a üç maç ceza verdi. 

Nakit, işi bozdu 

The Sun gazetesi, Fenerbahçe ile Newcastle'ın Anelka için Zürih'te masaya oturduğunu, 8 milyon poundluk peşin isteğin sorun yarattığını iddia etti 

Newcastle United'ın transfer etmek için seferber olduğu Nicolas Anelka konusunda İngiliz basınından ortaya ilginç bir iddia atıldı. 
The Sun Gazetesi, Fenerbahçeli yöneticilerin İsviçre'de Siyah - Beyazlı ekipten yetkililerle bir araya gelip, Fransız yıldızın transferi konusunda görüştüklerini iddia etti. Daily Mirror Gazetesi de Newcastle'ın 7 milyon poundluk teklifini Sarı - Lacivertliler'in yeterli bulmadığı ve 8 milyon pound istediğini öne sürdü. 
Başkan Freddy Shepherd'ın bonservis için 8 milyon pounda çıkma konusunda yeşil ışık yaktığı ancak bu sefer de Fenerbahçe'nin tüm parayı nakit istemesi üzerine transferin bir kez daha tıkandığı bildirildi. 
Tottenham Hotspurs'dan Kanoute'yi de gündemine alan Newcastle'ın Malili golcünün Sevilla'ya imza atması üzerine Nicolas Anelka'nın transferinden başka alternatifi kalmadı. 

'Her maçı almalıyız' 

DERYA EROL 

Sarı - Lacivertli takımın flaş transferi Stephen Appiah, Gana Milli Takımı'nın Londra'da Senegal ile 0-0 berabere kaldığı maça kaptan olarak çıktı. Appiah, 44. dakikada penaltı kaçırırken, 65 dakika forma giydi. Yıldız oyuncu, Fenerbahçe'nin Tuncay, Alex, Anelka, Ümit ve Nobre gibi çok kaliteli oyunculara sahip olduğunu vurguladı, "Lige kötü bir başlangıç yaptık. Fenerbahçe gibi bir takım her maçını kazanmalı. Ancak rakiplerimizin bize karşı yaptığı defans harikaydı" ifadelerini kullandı. 

Yıldırım düştü 

Rizespor maçının hazırlıklarını sürdüren Fenerbahçe'de dünkü antrenmanı Başkan Aziz Yıldırım da izledi. Uzun süre çalışmayı takip eden Yıldırım'ın ayrılmasının ardından Asbaşkan Mahmut Uslu, Daum ile bir süre görüştü. Yönetim bu akşam takıma moral yemeği verecek. Jübile maçında Almanlar'ın efsane oyuncusu Haessler'in takımının teknik patronluğunu üstlenecek olan Daum, 22 Ağustos'ta Köln'e gidecek. Milli oyuncuların da katıldığı idman öncesi 20 dakikalık bir toplantı yapan Daum, çift kalede de öğrencilerini sık sık uyardı. 

Tahkim topu attı 

Tahkim Kurulu, Fenerbahçe'nin Avrupa Birliği statüsünde oynaması için başvurduğu Nicolas Anelka için Dışişleri Bakanlığı ile temasa geçme kararı aldı. Konuyla ilgili bakanlığın görüşünü alacak olan kurul, gelecek yanıta göre karar verecek. Gençlerbirliği'nin, 1 milyon Euro borcu bulunan eski futbolcusu Deniz Barış için başvurusunu da değerlendiren Tahkim Kurulu, Fenerbahçe'yi birinci derecede sorumlu buldu. Bu konuda Sarı - Lacivertli yönetimden savunma istenmesi kararı alındı. 


</TEXT>
</DOC>
