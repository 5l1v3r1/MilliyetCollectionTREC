<DOC>
<DOCNO> 385633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/ekonomi/eko06.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens William, İngiliz bankası HSBC'de çalışacak 
</HEADLINE>
<TEXT>



Prens Charles ve Lady Diana'nın büyük oğulları Prens William'ın, kasım ayı içinde üç hafta boyunca İngiliz finans şirketlerinde çalışacağı, en uzun süreyi de İngiltere'nin en büyük bankası HSBC'de geçireceği açıklandı. 
Babasının ardından kral olmak için ikinci sırada bekleyen 23 yaşındaki Prens'in Londra'da HSBC'nin yeni oluşturulan hayır kurumu hizmetleri bölümünde çalışacağı belirtiliyor. 

Eskilerden öğrenecek 
Kısa süreli bankacılık deneyimi boyunca Prens, tecrübeli bankacılardan hayır kurumlarının yatırımlarını nasıl değerlendirdiklerini öğrenecek. İşyeri, Prens'in ikamet ettiği Clarence House'un karşısında yer aldığı için işe gidiş gelişlerde bir güvenlik problemi yaşanması beklenmiyor. 

Ücreti belli değil 
Prens'e hizmetleri için ücret ödenip ödenmeyeceği konusunda ise bir açıklama yapılmadı. Haziran ayında coğrafya eğitimi gördüğü St Andrew's Üniversitesi'nden iyi bir dereceyle mezun olan Prens'in, geleneklere uygun olarak orduya katılmasından önce, değişik alanlarda iş deneyimi yaşamak istediği biliniyordu. 


</TEXT>
</DOC>
