<DOC>
<DOCNO> 376885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas09.html </URL>
<DATE> 2005/09/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Türk insanının emniyet kemerine antipatisi var" 
</HEADLINE>
<TEXT>

     Yolcunun her türlü ihtiyacını karşılayan şehirlerarası otobüslerde emniyet kemeri bulunmamasının kazalarda can kaybını artırdığı belirtildi. Emniyet Genel Müdürlüğü Trafik Güvenlik Kurulu Üyesi Prof. Dr. Rıdvan Ege, koltukların tamamına emniyet kemeri konulması için öneri hazırladığını bildirdi. 
     Ege, AA muhabirine yaptığı açıklamada, son dönemlerde yolcu otobüslerindeki kazaların dikkat çekici boyuta ulaştığını, bu kazalarda emniyet kemeri kullanmanın öneminin bir kez daha ortaya çıktığını belirtti. 
     Dünyada ölüm nedenleri arasında ilk sırada yer alan trafik kazalarının önlenmesi için yıllardan beri emniyet kemerinin önemini vurguladıklarını anımsatan Ege, şunları söyledi 
     "Son dönemde otobüslerde kişiye özel müzik hizmeti, televizyon ve benzeri her türlü konfor var, ancak emniyet kemeri yok. Trafik Kazaları Yardım Vakfı ve Emniyet Genel Müdürlüğü Trafik Güvenlik Kurulu üyesi olarak bu konuda büyük mücadele verip hiç olmazsa ön koltukların ilk birkaç sırasına emniyet kemeri koydurduk. Ancak bu yeterli değil." Ege, otobüslerdeki birkaç değil tüm koltuklara emniyet kemeri konulması için öneri hazırladığını vurgulayarak, "Otobüs firmaları bilet ücretlerine birkaç YTL zam yapıp bu kemerleri taktırır ancak, önemli olan bunların kullanırlılığını sağlamak. Nedense, Türk insanının emniyet kemerine antipatisi var. Emniyet kemeri takın 
     demekle olmuyor, bunu tıpkı sigara yasağı gibi zorunlu hale getirmek zorundayız. Çünkü, emniyet kemeri kullanmak kazalardaki ölüm riskini yüzde 45 azaltıyor" dedi. 
     
     AVRUPA VE TÜRKİYE’DE EMNİYET KEMERİ KULLANIMI 
     Ege, Türkiye’de yapılan istatistiklere göre, emniyet kemeri kullanımının şehirlerarası yolculuklarda yüzde 40-45, şehiriçi yolculuklarda ise yüzde 20’ler civarında olduğunu belirterek, konuşmasını şöyle sürdürdü 
     "Oysa Avrupa ülkelerinde emniyet kemeri kullanımı şehirlerarası yolculukta yüzde 95, şehiriçinde ise yüzde 90 civarında. Biz araştırma yaparken, neden emniyet kemeri kullanmıyorsunuz diye sorduğumuzda, Emniyet kemeri sanki ölüm riskimizi artıracak, bizi kaza yapan otobüsün içinde hapsedecek gibi hissediyoruz diyorlar. Oysa bu son derece yanlış. Çünkü, emniyet kemeri kişiyi sabitleyerek camdan ya da kapıdan fırlayıp darbe almasını önlüyor." Ege, Trafik Kanunu’nun 125. maddesinin 2’inci bendinde radyo ve televizyonların günde yarım saat süreyle trafik eğitim programı yapmasının zorunlu olduğuna da işaret ederek, şunları kaydetti 
     "Radyo ve televizyonlar trafik programını külfet gibi görüp ya sabaha karşı ya da gecenin çok geç vaktinde yayına veriyor. Oysa, yeni hazırlanan Trafik Kanunu Tasarısı’nda, bu yayın kuruluşlarına trafik programlarına saat 20.00 ile 24.00 arasında yer vermeleri zorunlu kılınacak. Halk, televoleler yerine biraz da trafik eğitimi izlesin." 
     
</TEXT>
</DOC>
