<DOC>
<DOCNO> 378095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy06.html </URL>
<DATE> 2005/09/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AKPliler'in seçmenle muhabbetini petrol zammı bozdu... 
</HEADLINE>
<TEXT>

     AKP’lilerin Başbakan Recep Tayyip Erdoğan’ın talimatıyla Meclis kapalı olduğu sürece yürüttükleri ve çok büyük sıkıntı yaşamadıkları hükümet icratlarını anlatmak amacıyla gerçekleştirdikleri seçmen gezilerine petroldeki astronomik fiyat artışlarının gölgesi düştü. 
     AKP milletvekillerinin Meclis tatilinden bu yana sürdürdükleri ve artık sonuna yaklaşan seçmen tarama gezilerinde yaşadıkları muhabbeti son günlerde rekor artışlar gösteren petrol zamları bozdu. 
     
     TERÖRÜN ÖNÜNE GEÇTİ 
     Teşkilatın yaptığı programla seçmenle yüzyüze yapılan görüşmelerde özellikle Eylül ayıyla birlikte gündemi petrol zamları belirledi. Eylül ayına kadar olan bölümde daha çok türban, imam hatipler, işsizlik, memur maaş zamları gibi şikayetler alarak bu konuda açıklamalarda bulunan AKP’liler, Eylül ayından itibaren Türkiye’nin farklı bölgelerinde seçmenin yoğun olarak petroldeki fiyat artışları konusundaki eleştirileriyle karşı karşıya kaldılar. Seçmenlerce, petrol zammına ilişkin şikayetler, "Petrole her gün zam yapılıyor. 
     Dünyanın en pahalı petrolü bizde. Petroldeki bu zam, enflasyondaki düşüşü de ekonomideki iyileşmeyi de ortadan kaldırıyor. Nereye kadar böyle gidecek" ifadeleriyle dile getirildi. 
     ANKA’ya bilgi veren milletvekilleri, ülkenin bir numaralı gündemi olan terör ve yükselen gerginlik konusunun seçmenin gündemindeki yerinin petrol zamlarından sonra geldiğini vurguladılar. 
     
     BAŞBAKAN EL KOYACAK 
     AKP’liler, seçmenin şikayetlerini, dünyada petrol varil fiyatlarının rekorlar kırdığı, bu nedenle şanssız bir konjonktür yaşandığı savunmasının yanı sıra, Başbakan Erdoğan’ın "Zamların bu şekilde sürmesi halinde mevcut petrol politikasının gözden geçirileceği" yolundaki açıklamalarıyla yanıtlamaya çalıştılar. Milletvekilleri, Erdoğan’ın hükümetin üçüncü yılının dolması nedeniyle hükümetin yeni stratejisini belirlerken bu konuya da el atacağı sözünü verdiler. Ancak seçmenin bu savunmalarla tatmin olmadığı öğrenildi. 
     Milletvekilleri, Erdoğan’ın talimatı doğrultusunda seçmenlerin dile getirdiği sorunları, seçim bölgeleri için kaleme alacakları raporlarda yer verecekler. Milletvekilleri seçmene ileteceklerini söyledikleri ve yazımına başladıkları Başbakan Erdoğan’a Ekim ayı başındaki kampta verecekleri raporlarda petrol zammı konusunun yer alıp almayacağı merakla bekleniyor. 
     
</TEXT>
</DOC>
