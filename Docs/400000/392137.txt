<DOC>
<DOCNO> 392137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yazar/bila.html </URL>
<DATE> 2005/11/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit'e göre, gelişmeler bağımsız 'Kürt devleti'ne gidiyor 
</HEADLINE>
<TEXT>


Eski Başbakan Bülent Ecevit'e göre, KDP lideri Mesud Barzani'nin ABD Başkanı Bush tarafından Beyaz Saray'da ağırlanmasının taşıdığı siyasi anlamı Ankara tam anlamış değil veya anlamak istemiyor... 
Bu "kabul"e Ankara'nın yeterli tepkiyi vermediği kanaatinde eski Başbakan Ecevit... 
Bayram kutlaması için yaptığımız dünkü görüşmede, ABD'nin "Irak'ı bir arada tutmak bir tarafa, aksine fiilen üçe böldüğü"ne işaret eden Ecevit, gelişmelerin de Kuzey Irak'ta bağımsız bir Kürt devletine doğru gittiğini söyledi. 

"Başkan Barzani" 
Ecevit, Barzani'nin Bush tarafından Beyaz Saray'da ağırlanmasını şöyle değerlendirdi 
"Başkan Bush, Barzani'yi devlet başkanı gibi ağırladı. Kendisine 'başkan' diye hitap etti. Irak'a baktığımızda ise fiilen üçe bölünmüşlük gözlüyoruz. Bu süreçte ABD, Kuzey Irak'ta bir Kürt devleti oluşturmuştu, bunu savaştan sonra iyice güçlendirdi. Artık Kuzey Irak'ta bir Kürt devleti var. Referandumda kabul edildiği ilan edilen anayasanın Irak'ın bütünlüğünü sağlaması da mümkün gözükmüyor. ABD, şimdiden ileriye dönük hazırlık içinde. Barzani'nin Beyaz Saray'da bağımsız bir devlet başkanı gibi karşılanmasının işareti ve siyasi anlamı da budur. Irak bölünüyor." 

"Hoş değil" 
Ecevit, gelişmelerin Türkiye açısından "hoş" olmadığı kanısında. Şu değerlendirmeyi yapıyor 
"Irak'ın bölünmesinden ve ortaya bir bağımsız Kürt devleti çıkmasından en çabuk ve en olumsuz etkilenecek ülke Türkiye'dir. Ancak, hükümet böyle bir kaygı içinde gözükmüyor. Gelişmeleri ya anlamıyor ya da anlamak istemiyor. Bizim ABD'nin Irak'a müdahalesine karşı çıkmamızın nedeni buydu. Ben o zaman, böyle bir müdahalenin Irak'ı bölebileceğini ve bundan Türkiye başta olmak üzere bütün bölgenin zarar göreceğini söylemiştim. ABD, Irak'ın toprak bütünlüğünü gözettiğini söylüyor ama gelişmeler tam aksine gelişiyor." 

Ankara'nın politikası 
Ecevit, eski başbakan olarak Irak'taki gelişmelerden duyduğu kaygıyı böyle dile getiriyor. 
Ancak, hükümetin Talabani-Barzani olayına bakışı farklı. 
Talabani'nin Irak Cumhurbaşkanlığı adaylığı söz konusu olduğunda, Ankara, bu adaylığın karşısında değil yanında yer almıştı. Iraklı Kürt liderlerin Irak Cumhurbaşkanı, Başbakanı olmalarının Türkiye açısından yararlı olduğu düşüncesindeydi. Böylece, Irak'ın parçalanmasının ve ortaya bağımsız bir Kürt devleti çıkması olasılığının zayıflayacağını düşünüyordu. Bu düşünceyle de Talabani'nin Bağdat'ta güçlenmesinden endişe duymadı. 
Ankara'nın bakışı, Talabani-Barzani ikilisinin güç kazanması, PKK'nın ve Türkiye'deki yandaşlarının güç kaybetmesi anlamına geliyordu. Kuzey Irak'ta Barzani'nin güçlenmesi yoluyla PKK'nın zayıf düşeceği hesabı yapılıyordu. 
Ankara, PKK'nın siyasi boyutuyla Kuzey Irak'ta Barzani üzerinden mücadele etmeyi bir yöntem olarak benimsemiş göründü. 
ABD'nin ziyaretten sonra, "Barzani de PKK'ya karşı" yönünde yaptığı açıklama Ankara'nın politikasıyla örtüşüyor gibi. 
Bu politikayla Türkiye "kendi" sorununu çözebilir mi 
Bunu zamanla göreceğiz... 



</TEXT>
</DOC>
