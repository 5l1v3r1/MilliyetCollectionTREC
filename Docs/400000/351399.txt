<DOC>
<DOCNO> 351399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo16.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral Real Betis 
</HEADLINE>
<TEXT>


Uzatmaya giden finalde Osasuna'yı 2-1'lik skorla deviren Yeşil-Beyazlılar, İspanya Kral Kupası'nı tarihinde ikinci kez müzesine götürdü 


İspanya Ligi'nde sezon Barcelona'nın şampiyonluğuyla sona ererken, Kral Kupası'nda zafer Real Betis'in oldu. Yeşil-Beyazlı ekip, finalde Osasuna'yı uzatmalarda 2-1 yenerek 28 yıl aradan sonra tarihinde ikinci kez Kral Kupası'nı havaya kaldırdı. Yeşil - Beyazlılar, 1977'de de kupayı yine Vicente Calderon Stadı'nda kazanmıştı. Real Betis 75. dakikada Oliveira ile 1-0 öne geçerken, 83'te Aloisi eşitliği sağladı. 115'te Dani son sözü söyledi. 
Sevilla ekibinin Teknik Direktörü Serra Ferrer bu zaferle kulüp tarihinde yeni bir sayfa açtıklarını belirterek "Benim ve başkanımızın ilk şampiyonluğu olduğu için çok mutluyum" dedi. Galibiyet golünü atan Dani Yeşil - Beyazlı taraftarlar tarafından 'kahraman' ilan edildi. 

Lucescu zirvede 

Shakthar Donetsk, Ukrayna Ligi'nin bitimine bir hafta kala şampiyonluğunu ilan etti. 
29. hafta maçında deplasmanda Chornomorets ile karşılaşan Shakthar Stoican, Matuzalem ve Bielik'in golleriyle rakibini 3-1 yenerek, zirveye kuruldu. Galatasaray ile Beşiktaş'ta da görev alan Rumen Mircea Lucescu'nun antrenörlüğünde ipi önde göğüsleyen Turuncu - Siyahlılar tarihindeki ikinci zaferine ulaştı. Teknik direktörlük kariyerine bir başarı daha ekleyen Lucescu, son dört sezonda üç farklı takımın başında, üçüncü kez lig şampiyonluğu tattı. Kupayla birlikte statta tur atan Rumen teknik adamı taraftarlar ayakta alkışladılar. 

Parreira'dan büyük iddia 

Brezilya Milli Takımı Teknik Direktörü Carlos Alberto Parreira, çarşamba günü başlayacak Konfederasyon Kupası öncesi büyük konuştu. Gelecek yıl Almanya'da yapılacak Dünya Kupası'nın provası niteliğindeki turnuvaya iddialı geldiklerini belirten Fenerbahçe'nin eski çalıştırıcısı final oynamayı hedeflediklerini söyledi. Parreira, "Eğer Brezilya takımı, bir şampiyonaya katılıyorsa en azından final oynamayı ister. Almanya'da hava dışında her şey mükemmel. Çünkü iklim alışık olmadığımız düzeyde soğuk" dedi. 

'Kovulursam giderim' 

Adı transfer dedikodularına karışan Michael Owen, Real Madrid'den ancak kovulması durumunda ayrılacağını açıkladı. Marca gazetesine konuşan İngiliz yıldız, "Kulüpte şu anki durumum hakkında bir bilgim yok. Ancak Real'de bulunmaktan mutluyum. Yönetimle konuştum. Onlar da benimle ilgili bir problem olmadığını söylediler. Ama 'seni gönderiyoruz' derlerse ben de o zaman ayrılırım" dedi. 

Kuranyi Schalke'de 

Alman futbolunun golcü isimlerinden Kevin Kuranyi, Schalke ile anlaştı. Mavi - Beyazlı ekibin Genel Menajeri Andreas Müller, Brezilya asıllı golcünün, Stuttgart'tan ayrılıp, kendilerine gelme sözü verdiğini kaydetti. Bild gazetesi Kuranyi'nin Schalke ile 5 yıllık sözleşme imzalayacağı ve bu transfer karşılığında 7 milyon Euro alacağını yazdı. 

Liverpool'da Reina sesleri 

Dudek'in Şampiyonlar Ligi finalindeki müthiş performansıyla Liverpool'a kupayı getirmesine rağmen İngiliz ekibinin kaleci arayışı sürüyor. Teknik Direktör Benitez, bu sezon Villarreal kalecisi Jose Reina ile ilgilendiklerini resmen açıkladı. Kırmızı-Beyazlılar'ın, 22 yaşındaki file bekçisinin transferi için 15 milyon doları gözden çıkardığı bildirildi. 


</TEXT>
</DOC>
