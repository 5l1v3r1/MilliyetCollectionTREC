<DOC>
<DOCNO> 388801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/soneko03.html </URL>
<DATE> 2005/10/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ekonomiye sermaye girişi azaldı... 
</HEADLINE>
<TEXT>

     Yeni kurulan şirketler ve mevcut şirketlerin gerçekleştirdikleri sermaye artırımları yoluyla ekonomiye giren sermaye tutarında, kriz yılı olan 2001’den itibaren başbayan artış trendi bu yıl tersine döndü. 
     Kriz yılı olan 2001’den itibaren ardarda gerçekleşen yüksek oranlı büyümelerin katkısıyla göreceli olarak ekonomide yaşanan kayıpları karşılama döneminde, yeni kurulan şirketler ve sermaye arttırımları yoluyla ekonomiye giren sermaye tutarı da artış kaydediyordu. Üretim ve ihracat artış hızında bu yıl görülen yavaşlamanın etkisi ekonomiye giren sermaye tutarında da kendisini gösterdi. DİE verileri dikkate alınarak yapılan hesaplamalar, bu artış eğiliminin bu yıl durduğunu ortaya koydu. 
     Yeni kurulan şirket ve sermaye artırımı gerçekleştiren şirketler birlikte değerlendirildiğinde ekonomiye bu yılın ilk 9 ayında giren sermaye tutarı, 17 milyar 183 milyon dolara 
     ulaştı. Geçen yılın aynı döneminde ise ekonomiye 19 milyar 77 milyon dolarlık sermaye girişi yaşanmıştı. Buna göre, bu yılın ilk 9 ayında yaşanan sermaye artışı, geçen yılın aynı dönemine göre yüzde 9.9 oranında azaldı. Sermaye girişlerinde TL bazında yaşanan azalma oranı ise yüzde 5.3 oldu. Türk Lirası bazında sermaye girişlerine bakıldığı zaman, geçen yılın 9 aylık döneminde 27 milyar YTL olan tutarın, bu yılın aynı döneminde 25 milyar 570 milyon YTL’ye gerilediği saptandı. İlk 9 aylık dönemlere 2000 yılından itibaren bakıldığında, yeni kurulan şirketler ve sermaye arttırımları yoluyla ekonomiye giren sermaye tutarı bir önceki yıla göre 2001 kriz yılı dışında sürekli artış gösterdi. Ekonomiye giren sermaye tutarı 2001 yılının ilk 9 ayında yüzde 18.76 oranında düşüş göstererek, 12 milyar 747 milyon dolardan 10 milyar 356 milyon dolara düşmüştü. Ancak 2002 yılında yüzde 8.31, 2003 yılında yüzde 32.31, 2004 yılında ise yüzde 28.55 oranlarında artış kaydedilmişti. Böylece 2002 yılında 10 milyar 356 milyon dolardan 11 milyar 217 milyon dolara çıkan sermaye tutarı 2003 yılında 14 milyar 840 milyon dolar, 2004 yılında 19 milyar 77 milyon dolara ulaştı. Bu yılın ilk 9 ayında ise yeni kurulan şirketler ve sermaye arttırımları yoluyla ekonomiye giren sermaye tutarı 17 milyar 183 milyon dolarda kaldı. Ekonomiye giren sermaye tutarında geçen yıla göre yaşanan azalmanın ise yeni kurulan şirketlerden değil, sermaye arttırımlarının sınırlı kalmasından kaynaklandığı belirlendi. Yılın 3 çeyreklik döneminde yenu kurulan 36 bin 158 şirketin sermaye tutarı 3 milyar 995 milyon dolar oldu. Yeni kurulan şirket sayısı, geçen yılın 9 aylık dönemine göre yüzde 16.4 artış göstermesine karşın bu şirketlerin sermayesinde ise yüzde 64 oranında artış yaşandı. Sermaye artışı gerçekleştiren şirket sayısı ise geçen yıla göre yüzde 23.6 oranında azalarak 19 bin 199’a indi. Bu şirketlerin gerçekleştirdikleri sermaye arttırımı toplamı ise 13 miyar 188 milyon dolar oldu. Geçen yılın 9 aylık döneminde 16 milyar 643 milyon dolar olan sermaye artışlarının bu yıl yüzde 21 azalma gösterdiği belirlendi. 
     
</TEXT>
</DOC>
