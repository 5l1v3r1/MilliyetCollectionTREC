<DOC>
<DOCNO> 353514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur28.html </URL>
<DATE> 2005/06/19/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Uzanlar'ın eski çiftliği, Milli Eğitim Bakanlığı'na devredildi... 
</HEADLINE>
<TEXT>

     Sakarya'nın Pamukova İlçesi'ndeki Uzan Ailesi'nin eski çiftliği, imzalanan protokolle Milli Eğitim Bakanlığı'na devredildi. 
     Pamukova İlçesi Bakacak Köyü mevkiindeki Uzan Ailesi'nin eski çiftliğinin devir teslim protokolü töreni, Çevre ve Orman Bakanı Osman Pepe ile Milli Eğitim Bakanı Hüseyin Çelik arasında gerçekleştirildi. 
     Milli Eğitim Bakanı Hüseyin Çelik, Çevre ve Orman Bakanı Osman Pepe ile Kültür ve Turizm Bakanı Atilla Koç, çiftliğe helikopterle geldi. 
     Çevre ve Orman Genel Müdürü Ahmet Kahveci, çiftlikte spor salonu olarak kullanılan bölümde düzenlenen imza protokolü öncesinde, çiftlikteki hukuki süreçle ilgili brifing verdi. 
     Çevre ve Orman Bakanı Osman Pepe, törende, 45 dönüm arazi içindeki çiftlik ve müştemilatının, yargının verdiği karar doğrultusunda bakanlık tasarrufuna geçtiğini söyledi. 
     Kamunun elinde bulunan bütün sosyal tesislerin, ''kamu kaynağını yutan karanlık, kara delikler olduğunu'' ve mutlaka özelleştirilmesi gerektiğini ifade eden Pepe, ''Burayı Milli Eğitim Bakanlığı'na çok çok özel amaçlar için, gençliğimizin, başarılı çocuklarımızın buradan istifade etmesi için devrediyoruz'' dedi. 
     Pepe, şunları söyledi 
     ''Buradaki müştemilat ve tesislerin, bakanlığımızın tasarrufunda herhangi bir şekilde kullanılması söz konusu olamaz. Bakanlık olarak elimizde, Türkiye'nin hiçbir tarafında benzer tesisleri tutmadık. Ancak burasının özel işletmeciye verilmesinin çok doğru olmayacağını, konseptinin, şu andaki konumunun, ancak çok çok özel bir anlayışla, değerlendirilmesinin doğru olacağını düşündük. Milli Eğitim camiamıza çocuklarımıza hayırlı olmasını temenni ediyorum. Buranın yönetimiyle alakalı olarak bizden her ne türlü destek isterlerse vermeye hazırız.'' 
     
     MİLLİ EĞİTİM BAKANI ÇELİK 
     Çiftliği ve arazisinin bulunduğu bölgeyi ''harikulade'' olarak nitelendiren Milli Eğitim Bakanı Hüseyin Çelik de yaptığı konuşmada, çiftliğin, Türk gençliğinin eğitimine tahsis edileceğini belirtti. 
     Milli Eğitim Bakanlığı olarak, çiftliğin, geçmişiyle, kime ait olduğuyla ilgili olmadıklarını kaydeden Çelik, ''Şu anda burası kamunun malıdır. Bu muhteşem yerden milletin çocukları yararlanacak'' dedi. 
     Hükümet olarak hangi kamu tesisini, nasıl verimli olarak kullanabileceklerinin hesabı içinde olduklarını kaydeden Çelik, şunları söyledi 
     ''Burası hiçbirimizin babasının malı değil, burası kamuya ait. Çevre ve Orman Bakanlığı da Milli Eğitim Bakanlığı da Türkiye Cumhuriyeti Devleti'nin bakanlıklarıdır. Bunlar kamuya hizmet etmek için vardır, millet için vardır, halk için vardır. Açıkçası biz burayı bir tatil köyüne, özellikle, personel üst düzey yöneticiler için bir tatil köyüne dönüştürmek niyetinde değiliz. 
     Eğitimde teşvik edici bir unsur olmak üzere başarılı çocuklarımızı belli sürelerle burada kampa getireceğiz. Ülke çapında faaliyet gösteren İzcilik teşkilatımız var. Burası cıvıl cıvıl bir hayat merkezi olacak. Özellikle uluslararası düzeyde bilim olimpiyatlarında bizi temsil edecek öğrencileri, gerekirse öğretmenlerini burada kampa alarak, başarılı öğrencileri münavebeyle buraya getirerek, zaman zaman bazı hizmet içi eğitim toplantıları yaparak, burayı en iyi şekilde değerlendirmeyi düşünüyoruz.'' 
     
     DEVİR PROTOKOLÜ 
     Konuşmaların ardından Bakan Çelik ve Bakan Pepe tarafından devir protokolü imzalandı. 
     Protokolün imzalanmasının ardından bakanlar birbirlerini kutladılar. 
     Pepe, çiftliği şartlı devrettiklerini, şartlara uyulmaması durumunda geri alacakları yönünde espri yaptı. Bakan Çelik de ''Bir öpücükle çiftlik devraldık. Turizm Bakanımız da şahidimizdir'' karşılığını verdi. 
     Milli Eğitim Bakanı Çelik, Çevre ve Orman Bakanı Pepe ile Kültür ve Turizm Bakanı Koç, daha sonra helikopterle çiftlikten ayrıldı. 
     
</TEXT>
</DOC>
