<DOC>
<DOCNO> 375362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/soneko08.html </URL>
<DATE> 2005/09/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Akdeniz'in tek tersanesine İngiltere'den gemi siparişi... 
</HEADLINE>
<TEXT>

     Hatay'ın İskenderun İlçesi'nde bulunan Akdeniz'in ilk ve tek tersanesi İskenderun Liman ve Tersane İşletmeciliği Limitet Şirketi'ne İSTER , İngiltere'den 2 gemi siparişi geldiği bildirildi. 
     Tersane Genel Müdürü Yılmaz Kurt, AA muhabirine yaptığı açıklamada, İskenderun Limanı içindeki bir bölgenin kiralanmasıyla oluşturulan tersaneye şu ana kadar 1.5 milyon YTL yatırım yapıldığını belirtti. 
     İngiltere'den 2 adet gemi siparişi aldıklarını vurgulayan Kurt, ''En büyük hedefimiz, her yıl 4 gemi inşa edebilen bir tersane olmak. İngiltere ile yaptığımız anlaşma kapsamında 2 adet 6 bin grostonluk geminin yapımı bu hedefimizin ilk adımını oluşturacak. Gemilerin yapımına iki ay içinde başlanacak'' dedi. 
     Kurt, tek geminin maliyetinin 4 milyon dolar olduğunu ancak, işçilikle birlikte bu maliyetin 11 milyon dolara ulaşacağını tahmin ettiklerini, gemi inşaatı sırasında 1 milyon dolarlık yeni bir yatırım yapacaklarını kaydetti. 
     Yılmaz Kurt, tersanede 15 ay içinde 30 geminin bakım ve onarımının yapıldığını, İstanbul'a kadar yaklaşık 2000 kilometrelik mesafe başka bir tersanenin olmamasının işlerini yoğunlaştırdığını söyledi. 
     Suriye, Lübnan ve Mısır gibi ülkelerin bile ihtiyacına cevap verebilecek böyle bir tersanenin olmadığını vurgulayan İSTER Genel Müdürü Yılmaz Kurt, ''Önümüzdeki aylarda Arap ülkelerinin gemilerine hizmet vermesi için yüzer tersane inşa etmeyi planlıyoruz'' dedi. 
     
</TEXT>
</DOC>
