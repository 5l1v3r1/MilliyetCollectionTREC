<DOC>
<DOCNO> 362761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy08.html </URL>
<DATE> 2005/07/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül Rumlardan hesap sorulma zamanı geldi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Rumların tüm dünyayı kandırdıklarını belirterek "Hesabın sorulması zamanı geldi. Hesabın sorulmasının en iyi yolu ambargonun kaldırılmasıdır" dedi. 
     1974 Barış Harekatı’nın yıldönümü dolayısıyla KKTC’de 
     bir tören düzenlendi. Lefkoşa’daki törende bir konuşma yapan Dışişleri Bakanı ve Başbakan Yardımcısı Abdullah Gül, Türkiye’nin Kıbrıslı Türklerin 1974 öncesi sıkıntılı dönemine dönmelerine "asla" izin vermeyeceğini vurguladı. Kıbrıslı Türklerin ve Türkiye’nin Kıbrıs’ta adil ve kalıcı bir çözüm için her şey yaptığını ve yapmaya devam edeceğini ifade eden Gül, Kıbrıs sorununun çözümünün adanın gerçeklerinden ayrı asla düşünülmeyeceğini söyledi. Kıbrıs’ta çözümün eşitlik, iki kesimlik ve Türkiye’nin etkin garantisinin devamına bağlı olduğunu vurgulayan Gül, Rumların uzlaşmaya hazır olmadıklarını açık bir biçimde gösterdiğini söyledi. Gül, Annan Planı referandumunda Kıbrıslı Türklerin uzlaşma adına "evet" dediklerini, diğer tarafın ise nasıl tüm dünyayı kandırdığının ortaya çıktığını belirterek "Hesabın sorulması zamanı geldi. Hesabın sorulmasının en iyi yolu ambargonın kaldırılmasıdır" dedi. Dünyanın bir gün uyguladığı ambargodan utanacağını ifade eden Gül, Kıbrıslı Türklerle tüm dünya ile doğrudan ticaret yapabilmeleri, doğrudan sehayat edebilmeleri gerektiğini vurguladı. 
     
     KKTC TURİZM MERKEZİNE DÖNÜŞTÜRÜLECEK 

     AB üyeliğinin ortak hedef olduğunu belirten Abdullah Gül, "Bunlar ’ne pahasına olursa olsun’ değildir" ifadesini kullandı. Gül, Kıbrıslı Türklere Haziran ayına kadar sağlanması öngörülen 450 milyon dolarlık finansman desteğinin 2006 yılına kadar uzatıldığını ve ek 100 milyon dolarlık desteğin sağlandığını anlattı. Güzelyurt’taki ODTÜ kampüsünün Eylül ayında açılacağını ifade eden Gül, KTTC’nin bir turizm merkezine dönüştürüleceğini de anlattı. Gül, konuşmasına son verirken "Koşullar ne olursa olsun her zaman yanınızda olacağız" mesajını verdi. 
     
     DEMOKRAT RUMLAR HAREKATI DESTEKLEDİ 

     Daha sönra söz alan KKTC Cumhurbaşkanı Mehmet Ali Talat ise, 1974 Barış Harekatı’nın anlamını ve amacını anlattı. 
     Harekatın Türkiye’nin garanti ve ittifak antlaşmalarına dayandığını ifade eden Talat, müdahalenin Türkiye için haktan öte bir görev olduğunu vurguladı. TSK’nin Türklere ve Rumlara barış getirmek için müdahalede bulunduğunu ifade eden Talat, TSK müdahalesinin demokrat Rumlar tarafından da desteklendiğini söyledi. 
     Mehmet Ali Talat, "Kalıcı ve adil bir barış ancak Kıbrıs’ta tarihi gerçeklerin kabul edilmesiiyle sağlanabilir" dedi. Kıbrıslı Türklerin 24 Nisan referandumunda Annan Planı’na "evet" diyerek yeni bir dönemi başlatıklarını vurgulayan Talat, Kıbrıs Türk halkının artık dünya ile aynı dil konuştuğunu da ifade etti. Türkiye’nin yeni politikalarının yaptığı katkının unutlmamasını isteyen Talat, Rum tarafını müzakere masasına oturmaya çağırdı. 
     Talat, KKTC’nin AB’de eşit bir biçimde temsil edilmek istediğini bu nedenle Kıbrıs sorunu çözümleninceye kadar uğraşacaklarını söyledi. Talat "Türkiye Cumhuriyeti tüm gücüyle bizim yanımızda" ifadesini de kullandı. 
     Lefkoşa’daki törene Türkiye Cumhurbaşkanlığı ve TBMM temsilcileri, Deniz Kuvvetleri Komutanı Oramiral Özden Örnek, KKTC eski Cumhurbaşkanı Rauf Denktaş ve bazı ülkelerden heyetler katıldı. 

     
</TEXT>
</DOC>
