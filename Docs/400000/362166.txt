<DOC>
<DOCNO> 362166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur25.html </URL>
<DATE> 2005/07/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Lösemili Esin'in rehabilitasyon tedavisi "refakatçi gideri"ne takıldı 
</HEADLINE>
<TEXT>

     Almanya’da ilik nakli yapılan lösemi hastası 8.5 yaşındaki Esin Köse’nin rehabilitasyon tedavisinin, SSK’nın refakatçi giderlerini karşılamaması nedeniyle yapılamayacağı bildirildi. 
     Baba Ahmet Köse, yaptığı yazılı açıklamada, Goethe Üniversitesi’nde Nisan ayında ilik nakli yapılan Esin için kritik olarak değerlendirilen 100 günlük sürecin ay sonunda dolacağını belirtti. 
     Sürecin dolmasının ardından yapılacak testlerle ne zaman taburcu olacağının belirleneceğini ifade eden Köse, şöyle dedi 
     "Ancak taburcu olduktan sonra 1 ay süreyle bir rehabilitasyon merkezinde görmesi gereken tedavide sorun çıktı. SSK refakatçi giderlerini karşılamadığı için, bu tedaviyi yaptıramayacağız." Goethe Üniversitesi’nin SSK’ya gönderdiği 2 sayfalık raporda, kanserli hastanın tüm ailesinin rehabilitasyon tedavisine alınmasının gerekli olduğunun altının çizildiğini bildiren Köse, şunları kaydetti 
     "Raporda, Esin’in 4 haftalık tedavi giderleri ve tek kişilik refakatçi masrafı olarak toplam 5 bin 337 avro tutarında ödeme yapılması istenmişti. Ancak SSK, refakatçi masraflarını karşılamayacağını bildirdi. Aradaki farkı kendimiz ödesek bile problem çözülmeyecek, çünkü refakatçi statüsü ortadan kalkacağı için işimle ilgili yeni güçlüklerle karşılaşacağım." 
     
     ESİN’İN RESMİ KLİNİĞE ASILDI 
     Ahmet Köse, kızının tedavi sürecinde yaptığı resimlerden birinin, doktor ve hemşireler tarafından beğenilerek, kliniğe asıldığını belirtti. 
     Esin’in duvara asılan resminin, Goethe Üniversitesi Çocuk Hematolojisi ve Onkolojisi Kök Hücre Nakil Bölümü’ndeki tek resim olduğunu ifade eden Köse, şöyle dedi 
     "Esin’e resimle ilgili ilk bilgiyi, periyodik kontrolü için hastaneye geldiğinde Prof. Dr. Peter Bader verdi. Resmi çok beğendiğini söyleyerek Esin’i kutlayan Prof. Bader, ’Sen ülkene dönsen bile artık hep bizimle birlikte olacaksın ve biz seni hiç unutmayacağız’ dedi. 
     Esin, kendisini ve klinik görevlilerini çizdiği resminde hemşirelerin tamamına kanat takarak, onları melek olarak nitelendirmiş." 
     
     KÖSE AİLESİ’NİN MÜCADELESİ 
     Esin Köse’ye, İzmit’te 2 yıl önce kan hastalığı olan MSD tanısı konulmuş, ancak yurtdışında yapılması gereken tedavisi, SSK’nın mevzuatı gereği sigortalı eş ve çocuklarının yurtdışı tedavi giderlerini karşılamaması nedeniyle gecikmiş, hastalık bu süreçte lösemiye dönüşmüştü. 
     Köse ailesi, Emekli Sandığı’nın sigortalı eş ve çocuklarının giderlerini karşılamasını örnek göstererek, Kocaeli 2 No’lu İş Mahkemesi’ne SSK aleyhine dava açmış ve dava Köse ailesi lehinde sonuçlanmıştı. 
     SSK’nın temyize götürdüğü karar, Yargıtay tarafından bozulmuştu. 
     Yeniden görülen davada, Kocaeli 2. İş Mahkemesi kararında direnmiş ve karar tekrar Yargıtay’a gitmişti. Ancak bu süreçte mevzuatla ilgili yapılan yasal düzenlemeyle sigortalı eş ve çocuklarına yurtdışında tedavi imkanı tanınmıştı. Nisan ayında Almanya’da ilik nakli yapılan Esin Köse’nin, 100 günlük tedavi sonrasında 1 ay süreyle bir rehabilitasyon merkezinde kalması önerilmişti. 
     
</TEXT>
</DOC>
