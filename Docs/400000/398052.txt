<DOC>
<DOCNO> 398052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur49.html </URL>
<DATE> 2005/11/25/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Erdoğan Kadınların sıkıntısının sebebi, din zannedilen törelerdir 
</HEADLINE>
<TEXT>

     Başbakan Recep Tayyip Erdoğan, ''Sanki günümüzde bazı toplumlarda kadın sorunlarının tümüyle çözüldüğü, bazılarında da bu konuda hiçbir ilerleme ve gelişme göstermediği, inançlarının buna engel oluşturduğu, kadınları ezdiği, sömürdüğü anlayışıdır ki ben bunu çok aşağılayıcı bir yaklaşım olarak görüyorum'' dedi. 
     Erdoğan, Dolmabahçe Sarayı İkinci Binek Salonu'ndaki İslam Kalkınma Bankası İKB Akil Kadınlar Toplantısı yemeğine katıldı. 
     Yemekteki konuşmasına, ''Rahman ve rahim olan Allah'ın adıyla'' diye başlayan Erdoğan, akil kadınlar girişimini ve bu buluşmayı son derece önemsediğini söyledi. 
     Erdoğan, İKB'nin böyle hayati bir konuda ortak aklı esas alan adımlarını takdirle karşıladığını dile getirerek, ülkeler, ekonomiler hızla birbirine yaklaşırken ortak meselelerin çok boyutlu ve derinlikli yaklaşımlarla ele alınmasında büyük yararlar gördüğünü kaydetti. 
     Ortak medeniyetlerinin ve kültürlerinin, esas meselelerin çözümünde iyi bir zemin sunacağını dile getiren Erdoğan, İslam aleminin konuşması gereken önemli meseleleri bulunduğunu, bunu herkesin bildiğini, bunlarla her gün karşılaştıklarını vurguladı. 
     Kadınların hayatın her alanında aktif roller oynadığı, sosyo ekonomik ve siyasi süreçlere önemli katkılar sağladığı bir çağda yaşandığını ifade eden Erdoğan, her toplumun kendi gerçekliği içinde ve tarihinin akışına uygun olarak bu alanda belirli aşamalardan geçtiğini ve belirli mesafeler kat ettiğini söyledi. 
     
     KADINLARIN TOPLUMSAL ROLÜ 
     Erdoğan, ancak yine hemen her toplumda kadınların toplumsal rolü konusunda birtakım sıkıntıların da yaşandığının kabul edilmesi gerektiğini belirterek, şöyle devam etti 
     ''Bu çerçevede kadınların rolü denince özellikle iki meselenin altını çizmek istiyorum. Birincisi, sanki günümüzde bazı toplumlarda kadın sorunlarının tümüyle çözüldüğü, bazılarında da bu konuda hiçbir ilerleme ve gelişme göstermediği, inançlarının buna engel oluşturduğu, kadınları ezdiği, sömürdüğü anlayışıdır ki ben bunu çok aşağılayıcı bir yaklaşım olarak görüyorum. Mesele bu kadar basit değil. Özellikle batı ülkelerinde İslam toplumlarında kadınların yeri konusunda ileri sürülen tezler bu bağlamda ele alınmalıdır. Evet, İslam toplumlarında kadınların sıkıntıları vardır, çözüm bekleyen sorunları vardır, topluma katılımlarının önünde engeller vardır. Ancak bu sıkıntıların bir kaynağı din zannedilen törelerdir, dinin kendisi değil. Başka bir kaynağı da sosyal ve ekonomik düzen çarpıklığıdır. Kaldı ki kadının kalkınma sürecine dahil olma, toplumsal hayata katılma sorunu sadece bizim ülkelerimizin bir sorunu değil, bütün dünyanın sorunudur.'' Başbakan Erdoğan, geçenlerde Hollanda'da Hıristiyan öğretilere sıkıca bağlı olduğu değerlendirilen, parlamentoda iki milletvekiliyle de temsil edilen Siyasi Reform Partisi'ne yapılan hazine yardımının mahkeme kanalıyla durdurulduğunu hatırlatarak, ''Sebep, bu partinin mevcut anlayışla ters düşmesi sorunudur. Nedir sebep Bu partinin kadınların seçme ve seçilme haklarını kabul etmemesi, kadınları hiçe saymasıydı. Buradan hareketle batıdaki bu gelişmeleri aslında çok yakından ve sıcak takibe almamız gerekiyor'' diye konuştu. 
     Bu marjinal örneği, bir toplumu suçlamak ya da 'bizde böyle şeyler olmaz' demek için vermediğini dile getiren Erdoğan, günümüzde kadınların çektiği sıkıntıları, yaşadığı zorlukları tek bir coğrafyaya, tek bir inanç ya da medeniyet sistemine bağlamanın doğru olmayacağını kaydetti. 
     
     ''BİR DENGE BULMAK ZORUNDAYIZ'' 
     Her toplumda farklı şekillerde tezahür etse de kadınların yeri konusunda yaşanan sıkıntıların bulunduğuna, bunların toptancı ve kolaycı bir anlayışla tanımlanamayacağına dikkati çeken Erdoğan, sözlerini şöyle sürdürdü 
     ''Altını çizmek istediğim ikinci husus ise 'kadınlarımızı toplum hayatına dahil edeceğiz', 'her alanda çalışan, rekabet eden, faaliyet gösteren kadınlar görmek istiyoruz' diye kadınlarımızın kendi cinslerinden gelen özellikleri göz ardı etmenin yanlış olacağıdır. Kadınlarımızın sadece kadın diye herhangi bir ayrımcılığa uğramaları elbette ki kabul edilebilecek bir husus değildir. Kadına karşı ayrımcılık, ırkçılıktan daha yanlış, daha tehlikeli ve daha ilkel bir anlayıştır. Ne var ki cinsiyet ayrımcılığına yapılan vurgular birçok açıdan başka hatalara da sürükleyebilmektedir. Burada bir denge bulmak zorundayız. Bu denge de hem onlara toplumun her alanında faal olabilecekleri bir ortam hazırlamak, hem de onların kadınlıklarını, bir kadın olarak saygınlıklarını yaşayabilecekleri bir ortam sunmakla olur. Bu açıdan geleneğimizden, kültürümüzden, medeniyet tasavvurumuzdan ilham alabiliriz.'' 
     
     ''GERÇEKÇİ ÇÖZÜMLER ÜRETİLMELİ'' 
     Erdoğan, İslam toplumlarında kadının rolü konusunda batılı çevrelerden gelen değerlendirmeler ve eleştirilerin tümüyle teorik ya da şarkıyatçı yaklaşımların önyargılarından kaynaklanan yanlışlıklar da olmadığını söyledi. 
     Somut adımlar atılmasını gerektiren, çözülmesi gereken meselelerin bulunduğunu belirten Erdoğan, bunun en açık örneğinin de kamuoyunda töre cinayeti olarak anılan bir anlayış ve uygulamaların olduğunu kaydetti. 
     ''Belki bunlar münferit hadiseler olabilir, ama yine de bu durum töre cinayetleri vakasını göz ardı etmemizi gerektirmiyor'' diyen Erdoğan, sadece töre cinayetlerine değil, eğitimde kız çocuklarının çektiği sıkıntılara, iş hayatında kadınlara karşı negatif ayrımcılığa, eğitimli kadınları toplumsal hayattan dışlayan anlayışlara karşı da somut önerilerle gerçekçi çözümlerin üretilmesi gerektiğini bildirdi. 
     Erdoğan, İslam toplumlarındaki çeşitliliği ve kültürel çoğulculuğu referans olarak alıp, bir özeleştiri sürecinin geliştirilmesi gerektiğini vurgulayarak, kapalı toplum modellerinin geleceğe ait olmadığını söyledi. 
     Başbakan Erdoğan'a konuşmasının sonunda İKB Başkanı Ahmet Muhammed Ali tarafından banka binasının maketi hediye edildi. 
     
</TEXT>
</DOC>
