<DOC>
<DOCNO> 371146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko03.html </URL>
<DATE> 2005/08/19/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Türkiye borcu borçla kapatıyor 
</HEADLINE>
<TEXT>

     Yüksek cari işlemler açığı Türkiye’yi daha önce iç borçlanmada yaşadığı kısır döngünün dış borçlanmada da gündeme gelmesine yol açtı. Türkiye bu yılın ilk yarısında yaptığı dış borç anapara ve faiz ödemelerinin tümünü yeni dış borçlanmalarla finanse etti. 
     ANKA’nın Merkez Bankası’ndan edindiği verilere göre bu yılın ilk altı aylık döneminde Türkiye toplam 18 milyar 927 milyon dolarlık orta va uzun vadeli dış borçlanma gerçekleştirdi. Söz konusu borçlanmanın 5 milyar 977 milyon dolarlık kısmını Hazine ve diğer kamu kuruluşları, 4 milyar 488 milyon dolıarını bankalar ve 8 milyar 462 milyon 
     dolarlık kısmını ise özel sektör ve KİT’ler yaptı. 
     Aynı dönemde kamu ve özel sektörün toplam dış borç ödemeleri ise 18 milyar 872 milyon dolara kadar çıktı. 
     Ödemenin 14 milyar 879 milyon doları anapara, 3 milyar 993 milyon dolarını ise faiz ödemeleri oluşturdu. Ödemenin 2 milyar 416 milyon dolarını Merkez Bankası, 8 milyar 94 milyon dolarını Hazine ve diğer kamu kuruluşları, 1 milyar 693 milyon dolarını bankalar ve 6 milyar 434 milyon dolarını 
     ise reel sektör yaptı. 
     Buna göre Türkiye’nin söz konusu dönemdeki orta ve uzun vadeli dış borçlanmalarıyla aynı dönemdeki toplam geri ödemeleri aynı düzeyde gerçekleşti. Bir anlamda Türkiye 2003 ve 2004 yıllarından farklı olarak bu yıl hem dış borç anapara ödemeleri için borçlandı hem de faiz ödemelerini yeniden borçlanarak finanse etti. 
     Türkiye ekonomik krizler nedeniyle IMF’den önemli miktarlarda kredi kullandığı 2000, 2001 ve 2002 yılları hariç, şimdiye kadar dış borç anapara ve faiz ödemelerinin toplamından daha düşük bir miktarda iç borçlanma gerçekleştiriyordu. Başka bir ifadeyle faiz ödemelerinin bir bölümünü normal döviz gelirleriyle finanse ediyordu. 
     Dış borç yönetiminde Türkiye’nin hem anapara hem de faiz ödemeleri için yeniden dış borçlanmaya gitmesi Türkiye’nin 2000 öncesinde iç borçlanmada sürdürdüğü borç yönetimini çağrıştırıyor. Türkiye IMF ile milli gelirin yüzde 6.5’i kadar faiz dışı fazla verilmesine yönelik ekonomik porogramı uygulamaya başlakadan önceki yıllarda hem iç borç anapara ödemeleri hem de faiz ödemeleri için yeniden borçlanmaya gidiyor, aynıca faiz dışı bütçe açığı için de yeniden borçlanıyordu. Söz konusu kısır döngü de iç borç stokunun önemli ölçüde büyümesine yol açmıştı. 
     
     ÖNCEKİ YILLAR 
     Merkez Bankası’nın verileriden yapılan belirlemelere göre Türkiye’nin 1998 yılındaki dış borçlanması anapara ve faiz ödemelerinin 2.3 milyar dolar, 1999 yılında ise 1 milyar 459 milyon dolar altında gerçekleşmişti. Diğer bir ifadeyle Türkiye söz konusu tutarlardaki faiz ödemesini kendi döviz gelirleriyle finanse etmişti. 2000 yılında kasım ayında yaşanan kriz nedeniyle IMF’nin Türkiye’ye kullandırdığı yüksek düzeydeki krediler nedeniyle Türkiye söz konusu yıl geri ödemelerinden 6 milyar 68 milyon dolar fazla borçlandı. 2001 yılındaki fazla borçlanma 1 milyar 456 milyon dolar 2002 yılında ise 2 milyar 559 milyon dolar oldu. Ancak her üç yıldaki borçlanma da IMF’den kriz nedeniyle alınan kredilerden kaynaklandı. 
     Türkiye 2003 yılında, 27 milyar 808 milyon dolarlık borç geri ödemesi yaparken, 21 milyar 590 milyon dolarlık yeni borçlanmaya gitti. 2003 yılıdaki yeni borçlanma dış borç geri ödemelerinden 6 milyar 218 milyon dolar düşük kaldı. 2004 yılında 30 milyar 506 milyon dolar olan dış borç ödemesine karşılık alınan yeni borç ise 28 milyar 468 milyon dolar oldu ve borçlanma geri ödemenin ise 2 milyar 38 milyon dolar altında kaldı. Bu yılın ilk altı ayında ise borçlanma geri ödemeden 56 milyon dolar daha yüksek gerçekleşti. 
     
     BORÇ STOKUNU HIZLI BÜYÜTECEK 
     Döviz gelirleri ile döviz harcamaları arasındaki fark döviz harcamaları lehine açılan Türkiye’nin anapara ve faiz geri ödemelerinin tümü için yeniden dış borçlanmaya gitmesi, dış borç stokunun diğer yıllara göre çok daha hızlı büyümesine yol açacak. 
     
</TEXT>
</DOC>
