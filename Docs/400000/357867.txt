<DOC>
<DOCNO> 357867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur09.html </URL>
<DATE> 2005/07/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Güneydoğu'da bunaltıcı sıcaklar başladı 
</HEADLINE>
<TEXT>

     Özellikle Güneydoğu Anadolu Bölgesi'nde son günlerde artan hava sıcaklığının ve nemin özellikle kalp-damar ve tansiyon hastalarının sağlığını olumsuz yönde etkileyeceği, bu nedenle vatandaşların bilinçli hareket etmesi gerektiği bildirildi. 
     Gaziantep Üniversitesi GAZÜ Tıp Fakültesi İç Hastalıkları Anabilim Dalı Başkanı Prof. Dr. Yalçın Kepekçi, aşırı sıcaklık ve nemin ciddi sorunların oluşmasına neden olduğunu belirtti. Prof. Dr. Kepekçi, özellikle kalp, solunum yolları ve tansiyon hastası olanlar ile yaşlıların daha dikkatli olmaları, kanser hastaları, kemoterapi alanlar ve değişik deri hastalığı bulunanların da güneş ışınlarından korunmaya dikkat etmeleri gerektiğini söyledi. 
     Uzun süre güneş altında çalışılmamasını öneren Prof. Dr. Kepekçi, hava sıcaklığından etkilenmemek için, yeteri kadar sıvı alınması, tuzun da ihmal edilmemesi, güneş altında yorgunluk yapacak hareket ve işlerden, ani ısı değişikliklerinden kaçınılması, özellikle yaşlılar ve çocukların mecbur kalmadıkça dışarıya çıkmaması uyarısında bulundu. 
     Kalp yetmezliği olan, kroner arter hastası ve tedavi altındaki hastaların bazı kurallara dikkat etmesini isteyen Prof. Dr. Kepekçi, şunları söyledi 
     ''Fazla sıcağa asla maruz kalmayın. Günlük su alınımız kısıtlanmış olsa bile, yazın çok sıcak zamanlarda ve aşırı terlediğiniz dönemlerde su kaybınız artacağı için günde ortalama 2-2,5 litre su için. Deniz kıyısında tatilde iseniz, kumda yatıp, güneş banyosu yapmayın. Denize sabah veya akşam üzeri giriniz. Denizde uzun süre yüzmeyin. Denizde dalmayın, tok karnına denize girmeyin. 
     Fazla yağlı, kızartmalı, ağır gıdalar yerine, bol sebze, haşlama veya ızgara, hafif gıdalar tercih edin. Şeker hastası değilseniz, bol meyve yemeyi tercih edin. Bacaklarınızda varis varsa, denizde belinize kadar olan bir su seviyesinde yürüyüş yapın. Asla kum banyosu yapmayın. Hipertansiyonlu iseniz, tansiyon ilacınız fazla gelebilir, dozunu doktorunuza tekrar danışınız. Deniz ve sıcağa karşın serin yayla tatilini tercih etmenizde fayda vardır.'' 
     
     ŞOFÖRLERE UYARI 
     Gaziantep Şoförler ve Otomobilciler Odası Başkanı Salman Çelikadam da hava sıcaklıklarının artması nedeniyle tüm sürücüleri uyardı. 
     Çelikadam, sıcaklık ve nemin, trafik kazalarının meydana gelmesinde etkili olduğunu söyledi. 
     Yaz sıcaklarının araç kullanımını sıkıcı ve yorucu hale getirdiğini belirten Çelikadam, ''Sıcaklık ve nem oranındaki artış, sürücüyü bunalıma ve aceleye sürükleyerek, davranış bozukluğuna neden oluyor. Dikkati ve refleksleri bozulan sürücülerin kaza riski artıyor'' dedi. 
     Yaz aylarında trafik kazalarının artmasında, okulların tatile girmesiyle öğrencilerin oyun alanı olarak sokakları seçmesinin ve turistik etkinliklerin rolü olduğunu belirten Çelikadam, ''Sürücüler, sokakta oynayan çocukları, belli yörelerde yoğunlaşan turistik etkinlikleri, sıcaklık ve nemi dikkate alarak araç kullanmalılar'' diye konuştu. 
     Yorgun ve uykusuz yola çıkılmaması, yolculuğun sabah veya akşam saatlerinde yapılması gerektiğini vurgulayan Çelikadam, şöyle devam etti 
     ''Tüm sürücüler, böylesine dönemlerde daha dikkatli olmalı. Sıcak havalardan, trafik ortamında olanlar daha çok etkileniyor. Sıcakların kazaları da artırdığı gerçeği göz ardı edilmemeli. 
     Şoförler, araç kullanırken yorgunluk hissi olduğunda, uygun aralarla 30 dakika dinlenmeli. Yük-yolcu taşıyan araç sürücüleri, araç kullanma süresini aşmamalı, ana güzergah dışındaki alternatif güzergahları kullanmalı. Trafik kazaları, özellikle tatilciler için büyük risk oluşturuyor. Sürücüler alkollü araç kullanmamalı, gidilecek bölgeye ulaşmak için sabırsızlık göstermemeli.'' 
     
</TEXT>
</DOC>
