<DOC>
<DOCNO> 352627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo12.html </URL>
<DATE> 2005/06/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Denizlispor'un aldığı Selim Teber yabancı çıktı, yönetim tutuştu 
</HEADLINE>
<TEXT>

     Ferah IŞIK DENİZLİ, DHA 
     

      DENİZLİSPOR'un Almanya'nın Kaiserslautern takımından transfer ettiği Selim Teber'in Alman vatandaşı olduğu ve Türkiye'de ancak yabancı statüsünde oynayabileceği ortaya çıktı. 
     Olayı öğrenince şaşkına dönen yeşil siyahlı yöneticiler, transferi 450 bin euroya malolan gurbetçi futbolcunun sözleşmesini feshedebilmek için seferber oldular. 
     Yeşil siyahlı takımın 6 ay önce markaja aldığı 24 yaşındaki Selim'i Futbol Şube Sorumlusu Turgut Dalaman ile birlikte Almanya'ya giderek seyreden teknik direktör Giray Bulak, futbolcuyu iki kez de yardımcısı Yaşar Alemdaroğlu'na izlettirdi. Alman Ümit Milli Takımı'nda da oynayan Selim'in çifte vatandaş olduğunu düşünen kurmaylar, golcü oyuncuyu Türkiye'ye davet etti. 
     Geçen hafta Denizli'ye gelerek iki yıllık sözleşme imzaladıktan sonra Almanya'ya dönen Selim'in Türk vatandaşı olmadığını öğrenen yöneticiler, olayı Giray Bulak'a aktardılar. Bulak'ın, Yabancı statüsünde oynayacaksa istemem'' demesi üzerine gurbetçi oyuncunun menajerini arayan yöneticiler, sözleşmeyi feshetmek istediklerini bildirdiler. Görüşmelerin devam ettiği belirtildi. 
     
</TEXT>
</DOC>
