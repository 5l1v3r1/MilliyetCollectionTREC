<DOC>
<DOCNO> 388951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yasam/ayas.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözlerimin arkasındayım' 
</HEADLINE>
<TEXT>


Alman Yayıncılar Birliği Barış Ödülü'nü almak için Almanya'ya giden yazar Orhan Pamuk, Ermeni meselesiyle ilgili sözlerinin arkasında olduğunu söyledi 


Alman Yayıncılar Birliği'nin Barış Ödülü'nü almak için gittiği Frankfurt Kitap Fuarı'nda basın toplantısı düzenleyen yazar Orhan Pamuk, çok mutlu olduğunu belirterek, "Bu benim için çok büyük bir ödül. Bu, 30 yıllık romancı kariyerime verilen bir ödüldür" dedi. 
Yaşar Kemal'in ardından bu ödülü alacak ikinci Türk yazar olan Pamuk, gazetecilerin sorularını yanıtlarken, Ermeni meselesiyle ilgili sözleriyle ilgili olarak da şöyle konuştu 
"Sözlerimin arkasındayım. Sözlerimin sorumluluğunu taşıyorum. Bunun arkasında, Osmanlı Ermenilerinin başına gelen şeyi Türkiye'de konuşabilme vardır. Ben bir romancıyım ve sorun insan acısı ve bunu konuşabilme sorunudur." 

Ses yükseliyor... 
Türkiye'de hakkında açılan davayla ilgili olarak, suç olabileceği gerekçesiyle konuşmaması gerektiğini belirten Pamuk, Türkiye'de fikir özgürlüğü konusunda son yıllarda yoğun bir talep bulunduğunu gördüğünü söyleyerek, "Herkes yakın tarihte nelerin olduğunu bilmek istiyor. Demokrasi sesleri giderek yükseliyor" diye konuştu. 

'Kültürünü değiştirmemeli' 
Türkiye'nin AB'nin bir parçası olmasını istediğini belirten Pamuk, şunları söyledi 
"Türkler, AB'nin siyasi, ekonomik ve demokratik kriterlerini yerine getirdikten sonra kendi eski kültürleri ve gelenekleriyle Avrupa'ya girecekler ve Avrupa'yı zenginleştirecekler. Görüşüm budur. Kopenhag kriterleri, demokratik kriterlerdir. Türkiye, AB'ye girmek için kendi kültürünü değiştirmemeli. Türkiye, yalnızca siyasi ortak çerçeveye giriyor. Türkiye, kendi kültürüyle AB'ye zenginlik katacaktır." 
Pamuk, şöyle devam etti "Eğer AB kendi sınırları etrafına duvarlar örer, başka kültürlerle temasını keserse, kendi kültürleri zamanla eskir ve yok olur. Bunun için açılmak ve başka kültürlerle yaşamayı başarmak lazım." 

Özakman'dan Pamuk'a Tarihi bilmiyor 

Turgut Özakman, 'Şu Çılgın Türkler' romanı için 'mazlum edebiyatı' değerlendirmesi yapan Orhan Pamuk'a "Onlar tarihi bilmiyor" yanıtını verdi. 
CHP Yenimahalle İlçe Başkanlığı Gençlik Kolları'nın düzenlediği etkinlikte kitabıyla ilgili konferans veren Özakman, "Geçenlerde bir yazar 'mazlum edebiyatı' diyor. En büyük mazeretleri cahillikleri. Tarihi okumuyorlar" diye konuştu. 

'O bir haindi' 
Türkiye Gazeteciler Cemiyeti'nin internet sitesinde "basın şehitleri" bölümünde Ali Kemal'in adının yer almasını eleştiren Özakman, "Ali Kemal için şehit diyorlar. Ali Kemal ciddi bir haindir. Damat Ferit 'tek umudumu Allah'a ve İngiltere'ye bağladım' diyor. Allah'ın yüzüne bakmadığı belli. Dünya tarihinde Damat Ferit kadar ikinci bir alçak yok" dedi. 

Babacan'a öneri 
Başmüzakereci Ali Babacan'a da "tarih oku" tavsiyesinde bulunan Özakman, "Ey Babacan nutku oku. Milli mücadele tarihini oku. Lozan'ı, Sevr'i oku. Dik durursan İsmet Paşa, dik durmazsan Damat Ferit gibi dönersin" diye konuştu. 


</TEXT>
</DOC>
