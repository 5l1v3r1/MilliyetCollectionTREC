<DOC>
<DOCNO> 370926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy18.html </URL>
<DATE> 2005/08/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
PKK bir aylık 'ateşkes' başlatacak 
</HEADLINE>
<TEXT>

     PKK'nın 1 eylül-3 ekim arasında 'eylemsizlik' sürecini başlatacağı belirtildi. 
     Güvenlik güçlerinin telsiz konuşmalarından elde ettikleri bilgilere göre, eski DEP Milletvekili Zübeyir Aydar'ın yarın Brüksel'de yapacağı konuşmasının içeriği belli oldu. 
     KONGRA-GEL'in Başkanı Zübeyir Aydar'ın yarın 1 eylülden itibaren geçerli olmak üzere 3 ekime kadar 'eylemsizlik süreci' başlatacağı belirtildi. 
     Aydar'ın yapacağı konuşmanın içeriği, PKK'nın yöneticilerinden Duran Kalkan tarafından telsiz aracılığıyla bölgedeki teröristlere iletildi. 
     Karara karşı çıkılmaması vurgulanan konuşmalarda, PKK üyelerinden üzerlerine gelinmediği sürece eylem yapmamaları istendi. 
     Eski DEP milletvekillerinin oluşturduğu Demokratik Toplum Hareketi DTH de, bugün PKK'ya koşulsuz ve süresiz ateşkes çağrısı yaptı. 
     DTH bildirisinde, terör örgütü PKK KONGRA-GEL'in bu son gelişmeler üzerine, 'en kısa sürede koşulsuz ve süresiz eylemsizlik-ateşkes kararı almasının beklendiği' vurgulandı. 
     
</TEXT>
</DOC>
