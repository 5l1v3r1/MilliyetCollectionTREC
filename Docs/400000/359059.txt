<DOC>
<DOCNO> 359059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo26.html </URL>
<DATE> 2005/07/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
V. Manisaspor'da Caner yeniden A takımda... 
</HEADLINE>
<TEXT>

     Süper Lig'in yeni temsilcisi Vestel Manisaspor'un, Avusturya'nın Graz kentinde yaptığı kamp devam ediyor. 
     Teknik Direktör Levent Eriş, günde çift idman yaptırdığı futbolcularının temposunu giderek artırıyor. 
     Kampın ilk gününde sakatlanan Tufan'ın yeniden takımla birlikte çalışmalara başlaması teknik kurmayların yüzünü güldürdü. Geçen hafta yönetim tarafından PAF takıma gönderilen Caner, kampa katıldı. Caner, kendisini tekrar A takıma dahil eden yöneticilere teşekkür etti. 
     Motivasyon açısından bu tip kampların çok önemli olduğunu belirten Vestel Manisaspor Teknik Direktöre Levent Eriş, ''Tempo düşürmek yok. Tempomuzu artırırsak lige iyi bir başlangıç yaparız'' dedi. 
     Yeni transferler Fabio ve Petr'in kısa sürede takıma adapte olmasının kendileri açısından son derece önemli olduğuna dikkat çeken Eriş, bazı eksiklikler olduğunu, bunların giderilmesi için de yönetimin gerekli çalışmaları yaptığını dile getirdi. 
     Transferi gündemde olan ve Graz kampına katılan Henry Makinwa, idmanda attığı iki golle dikkat çekti. Makinwa hakkındaki son kararı hazırlık maçlarından sonra Teknik Direktör Levent Eriş'in vereceği bildirildi. 
     
</TEXT>
</DOC>
