<DOC>
<DOCNO> 386407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy25.html </URL>
<DATE> 2005/10/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Başbakan Erdoğan ''Yapılanlar densizliktir'' 
</HEADLINE>
<TEXT>

     Başbakan Recep Tayyip Erdoğan, Sakal-ı Şerif tartışmalarıyla ilgili olarak, "Bazıları köşelerinden densizliğin daniskasını yaparak, Siirt'teki bir şeyhe bunu götürme niyetinde olduğumu söylüyor. Bu densizliktir, ahlaki değildir" dedi. 
     Erdoğan, TBMM Başkanı Bülent Arınç'ın Meclis'te verdiği iftardan çıkarken gazetecilerin, "Sakal-ı Şerif tartışmalarına sizin de adınız karıştı. Bir açıklamanız olacak mı " sorusuna, "Aynen yayınlayacak mısınız " sorusuyla karşılık verdi. 
     Gazetecilerden, "evet" cevabını alan Erdoğan, "Dürüst davranacak mısınız " diye sordu. Gazetecilerin, "Her zamanki gibi" cevabını vermesi üzerine, Erdoğan, şunları söyledi 
     "Sakal-ı Şerif bir defa, bizim için kutsal bir değer. Fakat üzerinde koparılan spekülasyonlar ve maalesef spekülatörler, bunun üzerinden kendileri için rant sağlamaya çalışanlardır. 
     Bir defa ben böyle bir olayın içinde değilim. 'Havaalanına geldi' denildiği andan haberim yok. O anda Sayın Olli Rehn ile görüşme yapıyordum. Ve görüşmeyi yapıp uçağa biniyorum, yine benim hiçbir şeyden haberim yok. 
     Sayın Bakanımdan gazetelerde, televizyonlarda haberi duyduktan sonra soruyorum, onun da haberi yok. O da bir emrivaki ile karşı karşıya... 
     Bakanıma inanmıyorsunuz, Başbakana inanmıyorsunuz ve ilgili olanlara inanmıyorsunuz. Ve buradan kalkıp maalesef böyle bir kutsal değerimizin üzerinde ne yazık ki spekülasyonlar yapılıyor. Daha da ileri taşınıyor bu, bazıları köşelerinden densizliğin daniskasını yaparak Siirt'teki bir şeyhe bunu götürme niyetinde olduğumu söylüyorlar. Bu densizliktir, ahlaki değildir. Bu tür yanlış yaklaşımlarla, bilgiyi doğru olarak kaynağından elde edilmeden bir başbakana bu tür isnatlarda bulunmak, bir bakana bu tür isnatta bulunmak, kusura bakmayın bu millete saygısızlıktır. Bunu da açıkça ifade ediyorum. Üzüntülerimi de buradan dile getirmek istiyorum." Erdoğan, bir gazetecinin, "Araştırdınız mı, havaalanına kim getirmiş, neden getirmiş " sorusuna da "Sayın Bakan açıkladı. Sayın Bakana inanmıyorsunuz" karşılığını verdi. 
     
     TAVUK ETİ 

     Bu arada Başbakan Erdoğan, iftar sofrasında tavuk etini görünce, TBMM Başkanı Arınç'a "tavuk koymuşsunuz" dedi. Arınç'ın "evet" cevabını vermesinden sonra Erdoğan, tavuk etinden bir parça yedikten sonra Foto Muhabiri Ali Ekeyılmaz'a da tavuk eti ikram etti. 
     Gazeteciler, iftar yemeğine katılan Tarım ve Köyişleri Bakanı Mehdi Eker ile Sağlık Bakanı Recep Akdağ'a kuş gribi ile ilgili gelişmeleri sordular. 
     Sağlık Bakanı Akdağ, kuş gribine karşı her türlü tedbiri aldıklarını belirterek, bunun insandan insana geçmediğini söyledi. Tarım ve Köyişleri Bakanı Mehdi Eker de gazetecilere, hastalığa yol açan virüsün türünü ilk kendisinin açıkladığını bildirdi. 
     
</TEXT>
</DOC>
