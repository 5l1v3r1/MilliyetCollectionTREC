<DOC>
<DOCNO> 386488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas06.html </URL>
<DATE> 2005/10/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
2 saatte sonuç veren kuş gribi testi 
</HEADLINE>
<TEXT>

     İhsan DÖRTKARDEŞ DHA 

      ALMANYA’daki Leipzig Üniversitesi uzmanları insan vücudunda kuş gribi virüsü bulunup bulunmadığını 2 saat içinde ortaya çıkaracak, hızlı bir test geliştirdiklerini açıkladı. Üniversitedeki 4 uzmanın, 6 aydan bu yana üzerinde çalıştıkları testten olumlu sonuç aldığı bildirildi. 
     Alman Deutsche Welle Radyosu’nun haberine göre, ağızdan alınan bir parça laboratuvara gönderilerek inceleniyor ve 2 saat gibi kısa bir sürede de sonuçlar belli oluyor. Ekip Başkanı Profesör Uwe-Gerd Liebert, kuş gribi virüsünün insan organizmasındaki gelişimini ortaya koyan test konusunda şunları söyledi "İnsanlarda görülen normal gribe karşı ilaçlar var. Bunların içindeki madde, kuş gribi virüsüne karşı da yardımcı olacaktır. Ancak, ilacın çok önceden, yani virüs bulaştıktan sonra 24 saat içinde verilmesi gerekiyor. Bu noktada çok hızlı sonuç veren bir teste ihtiyaç var. Hastalar tabi ilk baş ağrısını hissetmeye başladığında doktora gitmiyor. Doktora gidilene kadar en az yarım gün geçiyor. Bu nedenle testin çok hızlı yapılması gerekiyor." Liebert, 6 aylık bir çalışmanın ürünü olan testin denenip ne kadar güvenilir olduğunun görülmesi gerektiğini açıkladı. 
     
     150 KİŞİ ÜZERİNDE DENENDİ 
     Araştırmacılar 4 hafta boyunca dünya çapında kuş gribine yakalanmış 150 kişide testi denedi, 30 kan örneği aldı. Prof. Dr. Liebert, geliştirdikleri testin, kuş gribini diğer grip türlerinden kesinlikle ayırt edebildiğini kaydederek, "Şunu, kesinlikle söyleyebiliriz ki, bizim testimiz insanlarda görülen diğer normal grip virüslerini kapsamıyor. Yani başka bir grip virüsünün kuş gribi diye teşhis edilmesine imkan yok. Ama kuş gribinin ne kesinlikte teşhis edilebildiğini, yani güvenilirlik derecesinin yüzde 100 mü, yüzde 95 mi olduğunu henüz bilmiyoruz" diye konuştu. 
     Testin aile hekimleri tarafından uygulanabilecek hale gelmesi için ilaç sanayiinin devreye girerek konuyla ilgili kapsamlı bir araştırmayı finanse etmesi gerekiyor. Amerikalı bilim adamlarının da kuş gribine karşı bir aşı üzerinde çalıştığı açıklandı. 
     
     HAYVANLARLA TEMASTA OLANLAR TEHLİKE ALTINDA 
     Araştırma grubunun başkanı Prof. Dr. Uwe-Gerd Liebert, kuş gribi tehlikesinin ileri boyutta olmadığını hastalığın patlak verdiği Türkiye’nin de göçmen kuşların rotası üzerinde bulunduğunu söyledi. Prof. Dr. Liebert, virüsün insanlara bulaşmasının sadece belirli özel koşullarda görüldüğünü, sadece hasta hayvanlarla sürekli temas halinde bulunan insanların tehlike altında bulunduğunu anlattı. Prof. Dr. Liebert, hastalığın belirtilerinin, normal gribe çok benzediğini, ancak her yıl yaptırılan normal grip aşısının kuş gribine karşı etkili olmadığını vurguladı. 
     
</TEXT>
</DOC>
