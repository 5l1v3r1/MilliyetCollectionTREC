<DOC>
<DOCNO> 364884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/ekonomi/eko09.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar krediyle büyüyor 
</HEADLINE>
<TEXT>


EKONOMİ SERVİSİ 

Bankacılık sektörü toplam aktifleri mayısta bir önceki aya göre yüzde 1.2 oranında büyüyerek 324.7 milyar YTL'ye ulaşırken, son bir yılda da yüzde 19'u bulan sektördeki cari fiyatlarla büyümenin büyük ölçüde kredilerdeki artıştan kaynaklandığı bildirildi. 
Bankacılık düzenleme ve Denetleme Kurumu BDDK , sektörün Mayıs 2005 sonu verilerinden hazırladığı temmuz ayı bültenini yayımladı. 
Sektör bu yılın ilk beş ayında net karını geçen yıla göre yüzde 197.4 oranında artırarak 3.8 milyar YTL'ye çıkardı. 
Kamu sermayeli mevduat bankalarının toplam aktif büyüklüklerinde kaydedilen yüzde 1.1 oranındaki küçülmeye karşın özel sermayeli mevduat bankalarının aktifleri yüzde 1.5, yabancı sermayelilerinki yüzde 17.3 ve kalkınma ve yatırım bankalarının bilanço büyüklükleri de yüzde 1.7 oranında büyüdü. 
BDDK'nın değerlendirmesinde söz konusu artışın arkasındaki en önemli etkenin, kredilerin bir önceki aya göre yüzde 4 oranında artarak 111.7 milyardan 116.2 milyar YTL seviyesine çıkması olduğu belirtildi. 



</TEXT>
</DOC>
