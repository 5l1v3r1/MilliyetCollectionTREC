<DOC>
<DOCNO> 373105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy03.html </URL>
<DATE> 2005/08/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan fast-food uyarısı 
</HEADLINE>
<TEXT>

     Sağlık Bakanlığı, fast-food sistemi ile tüketilen besinlerin enerji ve bazı besin öğeleri yönünden dengeli olmadığına dikkat çekerek, fast-food ayaküstü beslenme nin sağlık sorunlarına yol açtığını bildirdi. 
     Sağlık Bakanlığı’ndan yapılan yazılı açıklamada, simit, tost, hamburger, soğuk sandviç, kızarmış patates gibi fast- food ürünleri ile beraber tüketilen kola, çay ve kahve gibi içeceklerin özellikle çocuk ve gençler tarafından sık tercih edilmesinin, yetersiz ve dengesiz beslenme ile birlikte çeşitli sağlık sorunlarına yol açtığı bildirildi. 
     Açıklamada, fast-food olarak tüketilen besinlerin, A ve C vitamini ile kalsiyum yönünden yetersiz olduğu belirtilerek, "Bu vitaminlerin düşük düzeyde alınımı, bağışıklık sisteminin yetersizliğine, kalp-damar hastalıkları ve katarakt riskinin artmasına yol açıyor" denildi. 
     Fast-food menülerinin yüksek miktarda sodyum içerdiklerine vurgu yapılan açıklamada, bu durumun yüksek kan basıncının oluşmasına neden olduğu ve mide kanseri riskini artırdığı ifade edildi. Bu ürünlere renklendirici, tatlandırıcı eklendiğine dikket çekilerek, uygun kullanılmamaları ve sık tüketilmelerinin kanser riskini artırdığı belirtildi. 
     Açıklamada, fast-food ürünlerinin seçiminde sağlıklı beslenme ilkelerinin dikkate alınması gerektiği vurgulanarak, "Fast-food beslenmede, daha çok fırında pişmiş ızgara besinler, et, tavuk ve balık içeren sandviçler ve düşük yağlı besinler tercih edilmelidir. Asitli ve gazlı içecekler yerine viteminlerden zengin ve taze sıkılmış meyve suları, az yağlı salatalar ve kalsiyum içeren süt, ayran ve sütlü tatlılar tüketilmelidir" denildi. 
     
</TEXT>
</DOC>
