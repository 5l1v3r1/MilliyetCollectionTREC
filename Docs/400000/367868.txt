<DOC>
<DOCNO> 367868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur13.html </URL>
<DATE> 2005/08/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trakya'da sağanak yağış... Edirne'de metrekareye 37 kg yağış düştü 
</HEADLINE>
<TEXT>

     Bulgaristan'daki barajların su seviyesinin yükselmesinin ardından kapaklarının açılması ve sağanak yağış sonrası, Meriç Nehri'nin debisinin yükseldiği bildirildi. 
     DSİ 11. Bölge Müdürlüğü'nden edinilen bilgiye göre, sürekli ölçüm yapılan nehirlerde son olarak, Meriç Nehri'nin debisinin 102 metreküp saniyeden 268 metreküp saniyeye yükseldiği, Tunca Nehri'nin debisinin ise 52 metreküp saniye olduğu bildirildi. 
     Yetkililer, endişelenecek bir durumun söz konusu olmadığını, ekiplerin, bölgedeki ölçümlerini sürdürdüklerini kaydetti. 
     Yetkililer, nehirlerin debisinin yükselmesinde, bölgedeki sağanak yağışların yanı sıra Bulgaristan'ın Meriç ve Tunca nehirleri üzerindeki barajlardan su bırakmasının da etkili olduğunu ifade ettiler. 
     Bu arada, nehirlerin geçtiği bölgede yer alan Karaağaç Mahallesi'nde olası taşkınlara karşı vatandaşlar uyarıldı. 
     Karaağaç Mahallesi Muhtarı Agah Korkan, AA muhabirine yaptığı açıklamada, düne göre, Meriç Nehri'nde su seviyesinin hissedilir derecede yükseldiğini ifade ederek, ''Nehir yakınında oturan büyükbaş ve küçükbaş hayvan sahiplerini, önlem almaları konusunda uyardık. Tarla ve bahçelerdeki su motorlarının akıntıda gitmemesi için gerekli önlemlerin alınmasına ilişkin duyuru yaptık'' dedi. 
     Bu arada, Edirne'de son 24 saatte metrekareye 37.1 kilogram yağış düştüğü bildirildi. 
     Bazı semtlerde altyapı sorunları yaşanmasına neden olan yağışlar, Atatürk Bulvarı ile bazı ana arterlerde caddelerin suyla dolmasına neden oldu. 
     Edirne'de yarın da sağanak yağış bekleniyor. 
     
</TEXT>
</DOC>
