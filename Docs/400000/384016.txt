<DOC>
<DOCNO> 384016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonyas14.html </URL>
<DATE> 2005/10/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Günde 9 saat TV, internet ve cep telefonu... 
</HEADLINE>
<TEXT>

     ABD'de yapılan bir araştırma, Amerikalıların günde ortalama 9 saatlerini televizyon izleyerek, internette sörf yaparak ya da telefonda konuşarak geçirdiğini ortaya koydu. 
     ABD'nin Indiana eyaletindeki Ball Eyalet Üniversitesi tarafından yapılan araştırmada, klasik medya araçlarının yanı sıra iPod ve cep telefonlarının da yaygın şekilde kullanıldığı ABD'de, bu teknolojik ürünlerin Amerikan toplumunu radikal bir şekilde dönüştürdüğü sonucuna varıldı. 
     Araştırmanın, zamanlarının önemli bir kısmını internet kullanarak, cep telefonunda konuşarak ve televizyon izleyerek geçiren Amerikalıların kişiliklerinde ve davranışlarında ne tür değişiklikler olduğunu bulmak amacıyla yapıldığı kaydedildi. 
     Araştırmanın sonuçlarına göre, 2004 yılı sonu itibariyle günde ortalama 70 milyon Amerikalı haberleşmek, bilgi almak, otel ya da uçak rezervasyonu yapmak ya da farklı amaçlarla internete giriyor. Bu rakamın dört yıl öncesine göre yüzde 37 oranında daha fazla olduğu belirtiliyor. 
     Aynı anda bir ya da iki medya organıyla vakit harcayanların yüzde 30'unun bu sırada bir gözünün de televizyonda olduğunu ortaya koyan araştırma, sürpriz bir şekilde 18-24 yaş aralığındaki gençlerin internette 65 yaşın üzerindekiler hariç, bütün yaş gruplarından daha az zaman harcadıklarını ortaya koydu. 
     
</TEXT>
</DOC>
