<DOC>
<DOCNO> 377612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/dunya/dun04.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'El öpmek İslama aykırı' 
</HEADLINE>
<TEXT>


DIŞ HABERLER 


Suudi Arabistan Kralı Abdullah, vatandaşlarından elini öpmemelerini istedi. Kral Abdullah, kendisini kutlamak için ülkenin güneybatısındaki El Baha bölgesinden gelen bir heyeti kabulünde, saygının geleneksel bir göstergesi olan el öpmenin, ahlak anlayışlarına ters ve İslam kurallarına aykırı olduğunu söyledi. El öpmenin, el öpenin eğilmesine de yol açtığını belirten Abdullah, "Bu Allah'ın buyruklarını ihlal etmektir. İnançlı biri Allah'tan başka kimseye eğilmez" dedi. Kral Abdullah, el öpmeye tamamen karşı olduğunu söyleyerek, herkesten, anne babaları dışında kimsenin elini öpmemesini istedi. 

Bizde gayet normal 


Vatandaşların siyasi liderlerin elini öpmesi bizde son derece yaygın. Özellikle Necmettin Erbakan ve Süleyman Demirel'in el öptürürken çekilmiş yüzlerce fotoğrafına rastlamak mümkün. Onlar kadar olmasa da, diğer pek çok siyasi liderimiz de elini öpmek isteyeni geri çevirmiyor. 


</TEXT>
</DOC>
