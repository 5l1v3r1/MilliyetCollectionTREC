<DOC>
<DOCNO> 369105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun02.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG tankeri tekerlekli bombaymış 
</HEADLINE>
<TEXT>


Geçen hafta sonu patlayarak 16 kişinin ölümüne neden olan LPG tankerinin, kapasitesinin üzerinde dolum yapıldığı ve tankta imalat hataları olduğu için patladığı ortaya çıktı 

GAZİANTEP DHA 

Gaziantep'te hafta sonu patlayarak 16 kişinin ölümüne neden olan LPG yüklü tankere, kapasitesinin üzerinde dolum yapıldığı ve LPG tankında imalat hataları olduğu ortaya çıktı. 
Kazanın ardından TMMOB Makine Mühendisleri Odası Gaziantep Şubesi'nde görevli makine mühendisleri Kerem Yelekçi ve Mustafa İnan'ın hazırladığı bilirkişi raporu tamamlandı. Raporda, eğitimsiz ve LPG konusunda bilinçsiz olmasından dolayı tanker sürücüsü ile sertifikası olmayan LPG tankerine kapasitenin üzerinde dolum yapan, LPG tankını şaseye monte eden ve tank üretimini yapan firmaların kusurlu olduğu bildirildi. 
Bilirkişi raporu özetle şöyle 
"35 metreküp kapasiteli tankere maksimum yüzde 80 oranında yani 28 metreküp 15.68 kilo LPG doldurulabilir. Dolum raporları incelendiğinde, tankerin 18.260 kilo LPG ile doldurulmuş olduğu yaklaşık yüzde 93.1 tespit edilmiştir." 
"Şoförün ani fren yapması, ani manevra yapması da kazaya neden olmuş olabilir. LPG tankına yapılan kaynak dikişleri de uygun değil. Tankın her bölmesinin tek parça olması yani tek parçanın yuvarlatılarak tek kaynak dikişiyle birleştirilmesi gerekirken her bölmede ara sac parçaları atılarak kaynakla ekleme yapıldığı, ilk yırtılmanın da bu bölmede gerçekleştiği görüldü." 

Yetersiz ve yanlış cıvata 
"Ayrıca, tank etiketinde hidrostatik test basıncının yazılmış olmasına rağmen test tarihi yazılmadığı ifade edildi. Tankın imalatının hatalı olmasının yanı sıra tankın şaseye bağlanmasının da uygun yapılmadığı ve yetersiz sayıda uygun olmayan cıvata kullanılmış." 

'Olay iş kazası' 

Gaziantep Emniyet Müdürü Abdullah Bolcu, olayın trafik kazası değil, iş kazası olarak nitelendirilebileceğini söyledi. Bolcu, "Öndeki tankların alev topu içinde kaldığı için ısınıp patlamasıyla trafik kazası değil, iş kazası diyebileceğimiz bir kaza meydana gelmiştir" diye konuştu. 


</TEXT>
</DOC>
