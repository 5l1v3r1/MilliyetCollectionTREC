<DOC>
<DOCNO> 377330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonsiy01.html </URL>
<DATE> 2005/09/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Denizli'nin AKP'li Belediye Başkanına "Dördüncü Murat" benzetmesi 
</HEADLINE>
<TEXT>

     Denizli Belediye meclisinin "İçki içilen yerlerin kent dışına çıkarılması" yönünde aldığı karara CHP Denizli Milletvekili Mustafa Gazalcı, AKP’li Belediye Başkanı Nihat Zeybekçi’ye, "Dördüncü Murat" benzetmesi yaparak tepkisini gösterdi. 
     "Alkole şehir dışı" kararıyla ilgili ANKA’ya değerlendirmelerde bulunan Gazalcı, "Kararın Tabakhane diye adlandırdığımız bölgedeki binaların çekici hale getirme düşüncesiyle alındığı söyleniyor. Tabakhane için belki ilerde böyle bir düzenleme yapılabilir ama Denizli gibi turistik bir kentte böyle katı kararlar alınması yanlış" diye konuştu. 
     
     DENİZLİ EN İYİ ŞARAP ÜRETİCİSİ 
     Denizli’nin şarabın en iyi üretildiği illerden biri olduğunu ifade eden Gazalcı, Denizli’de çok sayıda tarihi ve turistik yerler bulunduğuna dikkat çekerek, "Böyle bir yerde çok geniş düşünülmeden alınan kararlar insanı kaygılandırıyor. Üstelik yabancıların sık geldiği bir yerde böyle bir karar alınması yanlıştır" dedi. 
     
     İÇKİ İÇENLER CEZALANDIRILIYOR 
     2005 yılı başında şaraba yüzde 118 ÖTV vergisi getirildiğini hatırlatan Gazalcı, şarabın üçte ikisinin vergi olduğunu söyledi. AKP’nin sigara ve alkol kullananları 
     dolaylı yollardan cezalandırdığını öne sürdü. Gazalcı, "Dördüncü Murat gibi ben yaptım demiyorlar, dolaylı yollardan yapıyorlar" diye suçladı. 
     Çoğunluğa dayalı alınan kararların her zaman doğruyu yansıtamayacağını savunan Gazalcı, "azınlıkta" kalan insanların haklarının da korunması gerektiğinin önemine işaret etti. 
     
     KARARI GÖZDEN GEÇİRMELİ 
     Hukuken, kent içinde alkol alınmasının engellenemeyeceğini ifade eden Gazalcı, şöyle devam etti "Belki başkan kararını gözden geçirir. Yasaklarsanız insanlar, evlerinde, parklarda içecekler. Bu da hoş bir görüntü olmaz sanırım. Hukuki olarak, insanlar kent merkezlerine içki içemez diye bir kural yok. Gelişmeleri izliyoruz." 

ANKA 
     
</TEXT>
</DOC>
