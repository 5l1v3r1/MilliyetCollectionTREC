<DOC>
<DOCNO> 361149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur27.html </URL>
<DATE> 2005/07/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Doktor hatasından çocuğun kolunun kesildiği iddiası... 
</HEADLINE>
<TEXT>

     Balıkesir’de yaşayan gazeteci Ramazan Demir, 12 yaşındaki oğlunun, Balıkesir Devlet Hastanesi’nde yapılan yanlış müdahale sonucu kolunun kesildiğini iddia ederek, bu konuda hukuk mücadelesi başlatacağını söyledi. 
     Demir AA muhabirine, halen Dokuz Eylül Üniversitesi DEÜ Tıp Fakültesi’nde tedavi gören oğlu Uğur Demir’in 12 01 Temmuz Cuma günü ağaçtan düşerek kolunu kırdığını ve Balıkesir Devlet Hastanesi’ne kaldırıldığını anlattı. 
     Oğluna acil serviste görevli doktorun müdahale ettiğini ve kırılan kolu tam alçıya aldığını belirten Demir, "açık yaranın alçıya alınması sonucu" oğlunun kolunun "gazlı kangren" olduğunu savundu. 
     Ramazan Demir, şunları söyledi 
     "DEÜ Tıp Fakültesi Hastanesi’nde oğlum iki kez ameliyata alındı. Ancak sonuç çıkmayınca kolun kesilmesine karar verildi. Salı günü sol kolunu dirsekten itibaren kestiler. Oğlum sol elini kullanıyor, org çalıyor, yüzmeyi seviyordu. Şimdi bunları yapamayacak. Bu duruma Balıkesir Devlet Hastanesi’ndeki müdahaleyi yapan doktorun hatası yol açtı. Her türlü yasal hakkımızı kullanarak hukuk mücadelesi başlatacağız." DEÜ Tıp Fakültesi Ortopedi Servisi’nden Doç. Dr. Abdülkadir Bacakoğlu da hastanın genel sağlık durumunun iyi olduğunu ve hayati tehlikeyi atlattığını belirterek, baba Ramazan Demir’in iddiasına ilişkin görüş belirtemeyeceğini söyledi. 
     
     SORUŞTURMA SÜRÜYOR 
     Balıkesir Sağlık Müdürü Süleyman Baysal, hastane bünyesinde konuya ilişkin açılan soruşturmanın devam ettiğini söyledi. 
     Soruşturma kapsamında, olayın yaşandığı gün nöbetçi olan acil servisteki tüm personel, başhekim, ameliyathanedeki hemşireler ve doktorların ifadelerinin alındığını anlatan Baysal, "Son olarak Ramazan Demir ile olayda ihmali bulunduğu öne sürülen doktorun ifadeleri alınacak. Daha sonra elimizdeki bilgileri değerlendireceğiz. 
     Olayda bir ihmal olup olmadığı kesinlik kazanacak. Eğer ihmal varsa da gereği yapılacak" dedi. 
     
</TEXT>
</DOC>
