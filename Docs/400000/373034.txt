<DOC>
<DOCNO> 373034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun20.html </URL>
<DATE> 2005/08/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bush, Şiilerden Sünnilere taviz vermelerini istedi... 
</HEADLINE>
<TEXT>

     ABD Başkanı George Bush'un, Iraklı Şiilerden, anayasaya desteklerini kazanmak için Sünnilere, federalizm ve devrik lider Saddam Hüseyin'in Baas Partisi konularında tavizler vermelerini istediği bildirildi. 
     Anayasayı hazırlama komitesinin Şii üyelerinden Ali El Edib, Amerikalı yetkililerin, ayrıca aralarında Büyük Ayetullah Ali El Sistani'nin de bulunduğu güçlü Şii din adamlarına başvurarak, anayasa konusundaki çıkmaza çözüm bulmak için yardımcı olmaları çağrısında bulunduklarını söyledi. 
     El Edib, Bush'un El Sistani'yi bizzat arayarak, anayasada anlaşmaya varılamayan konularda uzlaşma sağlamalarını istediğini belirtti. 
     El Sistani'nin Bush'a, Şii blokunun birkaç gruptan oluştuğunu ve bu grupların Baas Partisi'yle ilgili maddenin çıkarılması halinde anayasayı reddedebileceğini söylediği kaydedildi. 
     Şiiler, çoğunluğunu Sünnilerin oluşturduğu Baas Partisi'nin eski üyelerinin hükümet kademelerinden ve siyasi hayattan arındırılmasına ilişkin bir hükmün anayasada yer almasını istiyor. 
     Anayasa taslağı, özellikle federalizm ve Baas Partisi'nden metinde ne şekilde söz edileceğine ilişkin konularda Sünnilerin itirazları nedeniyle mecliste dün de oylanamamış, ancak son olarak ''1 günlük ek süre'' verilmişti. 
     
</TEXT>
</DOC>
