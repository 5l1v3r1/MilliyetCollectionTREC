<DOC>
<DOCNO> 359493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/dunya/axdun02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merak etmeyin, ben iyiyim' 
</HEADLINE>
<TEXT>


NEVSAL ELEVLİ Londra ŞÜKRAN PAKKAN İstanbul 


Londra'yı kana bulayan El Kaide saldırısında Okan Burak adlı Türk öğrencinin yaralandığı ortaya çıktı. Ölümden kıl payı kurtulan 26 yaşındaki Okan Burak, Milliyet aracılığıyla anne ve babasına iyi olduğu mesajını gönderdi. Burak, "İyiyim, merak etmesinler" dedi. Hemşireler, Okan'ın hayati tehlikesinin olmadığını söylediler. 
Metronun King's Cross-Russell Square durağında meydana gelen patlamada yaralanan Burak, St. Giles bölgesinde bulunan dil okulunda öğrenci olduğunu söyledi. Olayın şokunu üzerinden atamayan Okan, kendisiyle tedavi gördüğü hastanede konuşan Milliyet muhabirine trende kapının önünde durduğunu ve patlama anında patlayan camın kendisini yaraladığını anlattı. Yüzünden birkaç yara alan Burak'ın Londra Royal Hastanesi'nde gözündeki cam kırıkları temizlendi. 
İstanbul'da bir cam şirketinde çalışmaya başladığını söyleyen Burak, "İngilizcem yeterli olmadığı için Londra'ya geldim. Camlar beni yaraladı" diye konuştu. 
Kız arkadaşını bir gün önce Türkiye'ye yolcu ettiğini belirten Burak, olay anını şöyle anlattı 
"Gürültü koptu, ne olduğunu anlamadım. İki trenin çarpıştığını sandım ama camların ve kapının patlamasından sonra bomba olduğunu tahmin ettim. Yüzüm kan içindeydi. Ambulansa bindirmeden önce bizi trenin dışında beklettiler. Telefonum çaldı. Açtım. Yengemdi. Yaralı olduğumu söyledim. Sonrasını hatırlamıyorum." 
Ailesiyle en son 2012 Olimpiyatları'nın Londra'da düzenleneceğinin açıklandığı akşam konuşan Okan Burak, annesinin "Kendine dikkat et, olay çıkabilir, uzak dur" uyarısına, "Bir şey olmaz, İngiliz arkadaşlarımla kutlama yapacağız" diye yanıt verdi. 
Samsunlu Doruk'un yaralandığı bilgisini ailesine Türkiye'nin Londra Büyükelçiliği görevlileri bildirdi. Aile, oğlunun durumunu elçilik aracılığıyla takip ederken, avukat olan baba Hakan Doruk, şunları söyledi 
"Oğlum 4.5 saat süren bir ameliyat oldu. Sağlık durumunun iyi olduğu söylendi. Durumunun iyi olması bizi sevindirdi." Burak'ın ablasının da bugün Londra'ya gideceği belirtildi. Büyükelçilik, birkaç gün daha hastane kalacak olan Doruk'un Türkiye'ye döneceğini açıkladı. 


</TEXT>
</DOC>
