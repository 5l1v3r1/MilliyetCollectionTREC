<DOC>
<DOCNO> 379548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/spo04.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ iz peşinde 
</HEADLINE>
<TEXT>


Trabzonspor Başkanı, kötü gidişi durdurmak için dedektif gibi çalışıyor. Önce Şenol Güneş ile görüşen Atay Aktuğ, antrenörler ve futbolcuların yanı sıra malzemecileri bile sorguya çekecek 

ADNAN SUNGUR DHA 


Bordo - Mavili takımın, Sivasspor karşısında aldığı şok mağlubiyet Başkan Atay Aktuğ'un sabrını taşırdı. Aktuğ, kötü gidişi durdurmak için kulüpte görev yapan herkesle görüşme kararı aldı. 
Yönetici arkadaşlarıyla görüş alışverişinde bulunan Karadeniz ekibinin başkanı, ilk olarak Teknik Direktör Şenol Güneş'le biraraya gelerek istikrarsız gidişin nedenlerini sorguladı. Yaklaşık 1 saat süren Aktuğ - Güneş zirvesinde takımın sorunları masaya yatırıldı, çözüm önerileri tartışıldı. Güneş bu toplantıda, bahis skandalına ismi karışan Gökdeniz ve ayak bileği kırılan Szymkowiak'ın takımdan ayrı kalmasının futbolcuları olumsuz etkilediğini dile getirdi. Başkan Aktuğ ise "Kötü oynayanın gözünün yaşına bakma. Her zaman arkanda olacağız" diyerek destek verdi. Atay Aktuğ'un kısa süre içinde yardımcı antrenörler, futbolcular, profesyonel çalışanlar ve hatta malzemecilerle bile görüşerek uyarılarda bulunacağı vurgulandı. 

Revizyon kapıda 

Teknik Direktör Şenol Güneş kadroda operasyona gidiyor. Güneş, İbrahim Ege ve Tomas Jun'u yedeğe çekerek, Adem Koçak ile haftalardır yedek bekleyen Mehmet Yılmaz'ı ilk 11'de sahaya sürecek. Savunmada Celalettin'in yerine de Volkan'ın forma giyebileceği öğrenildi. 

Saraç'ın gözyaşı 

Gökdeniz'den sonra şike - bahis skandalına ismi karışan Trabzonspor'un malzemecisi Özkan Saraç da Tahkim Kurulu'na ifade verdi. Suçlamaları reddeden ve bahis olayında aracılık yapmadığını belirten Saraç'ın, sorular karşısında şok yaşayıp gözyaşlarını tutamadığı bildirildi. 


</TEXT>
</DOC>
