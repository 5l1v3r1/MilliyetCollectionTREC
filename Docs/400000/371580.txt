<DOC>
<DOCNO> 371580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/gun04.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış kod mağdur etti 
</HEADLINE>
<TEXT>


Başvuruları ilk kez internet üzerinden yapılan OKS'ye giren Gizem Koç'un yüksek puanı, okulunda tercihi yanlış kodlanınca boşa gitti 

NESRİN COŞKUN İzmir DHA 

Milli Eğitim Bakanlığı'nın MEB başvurularını bu yıl ilk kez internet ortamından yürüttüğü Ortaöğretim Kurumları Öğrenci Seçme ve Yerleştirme Sınavı'nda OKS , sonuçların açıklanmasıyla skandallar da üst üste patlak verdi. Bir öğrenci, yanlış kodlama yapan okul yönetimi yüzünden başka bir kentte anadolu lisesini kazanırken, MEB'in internet sitesinde sınavı kazanamadığını öğrenen diğer bir öğrenci de okulda adını asıl listede buldu. 

Emeğe yazık oldu 
İzmir'de Selçuk Yaşar Alaybey İlköğretim Okulu'ndan mezun olan Gizem Koç, 12 okul tercih etti ve anne Emine Koç'la birlikte okuluna formlarını bıraktı. Ancak okul idaresi internet ortamında yaptığı işlemde Koç'un 8. sıradaki Karşıyaka Cihat Kora Anadolu Lisesi olan tercihi yerine Ankara Lisesi'ni kodladı. MEB de sınavda 385 puan alan Koç'un tercihlerini bu listeye göre sıraladı. Ankara Lisesi'ni kazanan Koç ve ailesi büyük üzüntü yaşarken, Gizem, "Sabah 5'te uyanıp ders çalıştım. Hedefim iyi bir anadolu lisesini kazanmaktı. Hata yapılmasaydı 8. tercihimi kazanacaktım. Daha düşük puanlı Ankara Lisesi'ni kazandım. Ankara'da okuma olanağım hiç yok." diye konuştu. 
Anne Emine Koç da idarenin suçu kendilerine yüklemeye çalıştığını belirterek "Sanki hiçbir hataları yokmuş gibi bizi azarladılar. Sorumlular cezalandırılmalı" dedi. 
Hamdullah Suphi İlköğretim Okulu'ndan mezun olan Hatice Yılmaz da tercihleri arasına Tire Asım Arar Sağlık Meslek Lisesi'ni yazdı. Bilgisayardan "kazanamadığını" öğrenen Yılmaz, kontenjan açığını araştırmak için okula gittiğinde, bu kez asıl listede adını gördü. OKS'nin sınav kılavuzundaki hatalar da tepki çekmişti. 


</TEXT>
</DOC>
