<DOC>
<DOCNO> 351156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/eko03.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Çin tekstiline yüzde 10 sınır getirdi 
</HEADLINE>
<TEXT>


EKONOMİ SERVİSİ 

Avrupa Birliği AB ile Çin tekstil konusunda anlaşmaya gitti. Buna göre, Çin'den AB'ye önümüzdeki üç yıl içinde gerçekleşecek tekstil ihracatında sınırlamaya gidilecek. AB Komisyonu'nun Ticaretten Sorumlu Üyesi Peter Mandelson, varılan anlaşmanın taraflara netlik ve tahmin edilebilirlik sağlayacağını belirtti. Mandelson, anlaşmanın Çin açısından da adil olduğunu ifade ederken, Avrupa'da üreticilere nefes alacak alan kazandırdığı ifadesinde bulundu. 

ABD'ye model olabilir 
Çin Ticaret Bakanı Bo Xilai ise anlaşmanın, Çinli girişimcilere uzun dönemli ve dengeli bir üretim olanağı sağlayacağı, AB için ise dengeli bir ithalat ortamına kavuşacağı ifadesinde bulundu. Varılan anlaşmanın, Çin'e AB tarafından daha katı önlemler almasını önleyeceği belirtiliyor. 
Avrupa Komisyonu'nun yaptığı açıklamaya göre varılan anlaşma neticesinde Çin'den gerçekleşecek tekstil ithalatındaki artış 2008'in sonuna kadar yıllık olarak yüzde 8 ile yüzde 12.5 arasında sınırlandırılıyor. 10 tekstil kategorisi ve giyim eşyasını içeren uygulamaya tabi ürünlerin arasında tişört, pantalon, masa örtüsü, yatak çarşafı gibi ürünler bulunuyor. Avrupa'nın, Çin'den gerçekleştirdiği tişört ithalatı yüzde 187 olarak artmıştı. 
Çin tekstil sanayinde 19 milyon kişi istihdam ediliyor. Çin ekonomisi geçen yıl yüzde 9.5 büyürken, bunun yüzde 35'i ihracattan kaynaklandı. Anlaşmanın ABD ile Çin arasında bir model olabileceği belirtiliyor. 
Varılan anlaşmaya rağmen sorunlar devam ediyor. Bu hafta içinde açıklanan rakamlara göre, Çin'in AB'ne yaptığı ayakkabı ihracatında yılın ilk dört ayında yüzde 700'lük bir artış oldu. AB, Çin'in en büyük ticaret ortağı konumunda bulunuyor. Yılın ilk beş ayında ticaret hacmi yüzde 24.2'lik artışla 81.8 milyar dolara çıktı. 


</TEXT>
</DOC>
