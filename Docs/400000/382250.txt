<DOC>
<DOCNO> 382250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko41.html </URL>
<DATE> 2005/09/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bosh'tan Bursa'ya 15.5 milyon avroluk yatırım 
</HEADLINE>
<TEXT>

     Önde gelen otomotiv teknolojileri üreticilerinden Bosch'un, aralarında dünya devlerinin de bulunduğu 30'dan fazla otomobil üreticisine ihracat yaptığı Bursa'da, yeni bir yatırıma başladığı bildirildi. 
     Bosch Sanayi ve Ticaret A.Ş. Genel Müdürü Gürcan Karakaş, yaptığı yazılı açıklamada, 15.5 milyon avro harcayarak inşa edecekleri yeni üretim biriminde, dünyanın 30'dan fazla üreticisine ihraç ettikleri dizel enjektörleri daha ileri teknolojiyle üreteceklerini belirtti. 
     Temeli atılan tesiste yeni teknolojiyle üretecekleri dizel enjektörlerin daha düşük emisyona sahip olduğunu, sürücüye daha pürüzsüz bir sürüş keyfi sunduğunu ve daha az yakıt tükettiğini vurgulayan Karakaş, şunları kaydetti 
     ''Şu anda dünyada özellikle de Avrupa'da binek dizel otomobillere aşırı rağbet söz konusu. Bu talebi karşılayabilmek amacıyla, Bosch Sanayi ve Ticaret A.Ş. olarak Bursa'daki üretimimizde kapasite artışına gittik ve yeni tesisimizin inşasına başladık. Türkiye'ye inanıyoruz ve inanmaya devam edeceğiz. Bu doğrultuda, yatırımlarımızı sürdüreceğiz.'' Bosch'tan yapılan yazılı açıklamada da, firmanın yeni yatırımla birlikte 2005 yılı için hedeflenen 130 milyon avroluk yatırım tutarına ulaşılacağı bildirildi. 
     Yeni tesiste, Bursa'daki diğer fabrikada üretilen ''3. nesil Common Rail'' dizel enjektör sistemlerinin yanı sıra enjektör kompenentleri üretiminin de gerçekleştirileceğine işaret edilen açıklamada, üretimin bir kısmının ihraç edileceği belirtildi. 
     Açıklamaya göre, 24 bin 200 metrekarelik alana sahip olacak, 2006 yılının nisan ayında hizmete girmesi planlanan tesisle, Bosch'un Bursa'daki üretim alanı da toplam 117 bin 350 metrekareye çıkacak. 
     
</TEXT>
</DOC>
