<DOC>
<DOCNO> 391684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun26.html </URL>
<DATE> 2005/11/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Filistin'den İsrail'e birebir cevap 
</HEADLINE>
<TEXT>

     Filistin Ulusal Yönetimi Başbakanı Ahmed Kurey, ''Bu kuşak Filistinlilerle daimi barış anlaşması yapılması şansı çok az'' diyen İsrail Savunma Bakanı Şaul Mofaz'ı, aynı sözlerle eleştirdi. 
     Kurey, ''Bugünkü İsrail nesli de saldırgan ve güç kullanmaya eğilimli, barıştan yana bir kuşak değil'' dedi. 
     Kurey, Ramallah'ta, Mofaz'ın sözlerinin sorulması üzerine yaptığı açıklamada, İsrail hükümetlerinin, barıştan uzaklaşıp tek yanlı çözümler empoze etmeye çalışırken, Filistinlilerin her zaman barışsever olduğunu söyledi. 
     İsrail'in sistematik ve planlı bir politika izleyerek, yerleşim blokları ve duvar inşaatlarını sürdürdüğünü söyleyen Kurey, bunu bir ''saldırganlık politikası'' olarak nitelendirdi ve barışa götürmeyeceğini kaydetti. 
     İsrail Savunma Bakanı Şaul Mofaz, Filistin Ulusal Yönetimi lideri Mahmud Abbas'ın tek kişilik şov yaptığını ve barış için hiçbir çaba sarf etmediğini öne sürerek, mevcut Filistin yönetimiyle bir barış anlaşmasına varılacağından emin olmadığını söylemişti. 
     Mofaz, Yedioth Ahronoth gazetesine, barış için bir sonraki kuşağı beklemek zorunda kalacaklarını belirterek, şu an için beklenebilecek en iyi şeyin, nihai barış anlaşmasından ziyade, taraflar arasında başka geçici anlaşmalar yapılması olduğunu ifade etmişti. 
     
     ŞALOM SALDIRILARIN DURMASI FİLİSTİNE BAĞLI 
     İsrail ve Filistin arasında, son günlerde artan çatışmalar nedeniyle gerginlik sürerken, İsrail Dışişleri Bakanı Silvan Şalom da Filistin Ulusal Yönetimi Başkanı Mahmud Abbas'ı, teröre karşı hala harekete geçmekten kaçınmakla suçladı. 
     Şalom, Abbas'ın, Gazze Şeridi'nden kaynaklı terörü durdurduğu gün, Filistinli militan gruplara yönelik hedefli saldırıları durduracaklarını söyledi. 
     İsrail Radyosu'na, ''Amacımız, bu tür eylemleri sürdürmek değil'' diye konuşan Silvan Şalom, ''Ebu Mazen Mahmud Abbas bu konuda stratejik bir karar alırsa, eylemlerimiz de aynı gün sona erecektir'' dedi. 
     
</TEXT>
</DOC>
