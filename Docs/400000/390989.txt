<DOC>
<DOCNO> 390989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/yasam/axyas01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırçayı gören gelsin' 
</HEADLINE>
<TEXT>


Kimi sopadaki poşetle, kimi çantayla, kimi de fırçayla grubu yönlendirdi ramazanda dini yerlere düzenlenen kalabalık gezilerde rehberler ilginç görüntüler yarattı 

ELVAN EZBER İstanbul 

Ramazan ayı nedeniyle İstanbul'un tarihi yerlerine düzenlenen geziler, ilginç rehberlik görüntülerine yol açıyor. Gönüllü rehberlerin kimi çantayla, kimi poşetle, kimi de saplı fırçayla gruptakileri yönlendiriyor. 

Dini geziler arttı 
İstanbul'da türbe ve camiler ramazan ayı boyunca ziyaretçi akınına uğradı. Dini amaçla yapılan bu ziyaretlerde, en fazla gezilen yerlerin başında Sultanahmet, Fatih ve Eyüp geldi. Özellikle şehir dışından gelen turist sayısında belirgin bir artış gözlendi. 

Kaybolmamak için 
Bu gezilerde yoğunluk nedeniyle oluşan kalabalıkta gezmekte zorluk çeken ve kaybolmak istemeyen katılımcılar, aralarından bir kişiyi kendilerine rehber seçiyor. Gruplara liderlik yapan bu rehberler kalabalığın önünde yürüyerek yol gösteriyorlar. 

Eşyalar çeşit çeşit 
Rehberler, bayrakları olmadığından, arkadaşlarının farklı gruplarla hareket ederek kaybolmaması için ilginç eşyalar kullanıyorlar. Bu, bazen seyahat ettikleri otobüsün fırçası, bazen uzun bir sopa ucuna takılmış poşet, bazen de renkli bez olabiliyor. 

Hayrete düşürüyor 
Rehberler, yön gösteren eşyaları gezi boyunca herkesin görebileceği şekilde yüksekte taşıyor. Kafiledekilere göre çok normal olan bu yöntem, çevredekiler tarafından hayretle izleniyor. 
Amatör rehberlerin bu komik görüntüsü zaman zaman profesyonel rehberler arasında da görülüyor. 


</TEXT>
</DOC>
