<DOC>
<DOCNO> 398797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/dunya/dun01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezardaki tanık Saddam'ı suçladı 
</HEADLINE>
<TEXT>


Irak devrik lideri Saddam Hüseyin'in yargılandığı Duceyl katliamı davasında, eski bir üst düzey istihbaratçının kanserden ölmeden önce hastanede verdiği ifade dinlendi 

DIŞ HABERLER SERVİSİ 


Irak'ın devrik diktatörü Saddam Hüseyin ve 7 adamı, dün 1982'de Duceyl'de 148 Şii'nin işkence edilip öldürülmesi emrini vermekle suçlandığı davanın ikinci oturumu için yargıç karşısına çıktı. 19 Ekim'deki ilk duruşmadan 40 gün sonra Kürt yargıç Rızgar Muhammed Emin başkanlığındaki mahkeme heyetinin karşısına çıkarılan Saddam, daha önce olduğu gibi yargıçla tartıştı, yargıçtan güvenlik için mahkeme salonunda bulunan Amerikalı askerleri kovmasını istedi. 

3 saat sürdü 
3 saat süren duruşmada Duceyl katliamı ile ilgili bir video görüntüsü izlendi, olaya karışan bir üst düzey istihbaratçının kanserden ölmeden önce bir hastanede verdiği yeminli ifadesi dinlendi. Kürt Başyargıç Rızgar Muhammed Emin, sanıklardan eski Irak Devlet Başkan Yardımcısı Taha Yasin Ramazan'ın avukat bulması için duruşmayı 5 Aralık'a ertelediğini açıkladı. Dünkü duruşmada ABD ve Katar'ın eski adalet bakanları Ramsey Clark ile Necib El Nuaymi, Saddam'ın avukat heyetine katıldı. 

Elinde Kuran vardı 
Beyaz gömlek üzerine gri ceket giyen ve yaka cebine beyaz mendil yerleştirilen Saddam, kelepçeli ellerinde tuttuğu Kuran'la mahkeme salonuna girdi. Devrik diktatör, salona girer girmez yargıçla polemiğe girişti. Amerikan Court TV tarafından 30 dakika gecikmeli olarak yayımlanan görüntülere göre, Saddam önce asansörün bozuk olduğu söylenerek 4 kat merdiven yürütülmesine kızdı. K ğıt ve kalemine el konduğundan şik yet eden Saddam, "Beni kelepçeli olarak getirdiler. Sanıkları mahkemeye kelepçeli getiremezsiniz" dedi. Kelepçelerin çıkarılmasını isteyen Başyargıç, Saddam'a k ğıt ve kaleminin geri verileceğini belirttikten sonra asansörün tamir edilmesi için durumu polise bildireceğini söyledi. Buna köpüren Saddam, "Polise söylemenizi değil, emir vermenizi istiyorum. Onlar yabancı ve işgalci. Siz Iraklısınız, emir vermeniz gerekiyor" diye konuştu. 

Görüntüler izlendi 
Dünkü duruşmada 1982'de suikast girişimi düzenlendikten sonra Saddam'ın hışmına uğrayan ve 148 Şii'nin öldürüldüğü Duceyl katliamı ile ilgili maddi deliller mahkemeye sunuldu. Önce bir İngiliz yayın kuruluşunun çektiği görüntüler izlendi. Görüntülerde suikast girişiminden sonra Saddam'ın yol kenarında bazı Şiileri sorguladığı görülüyor. Saddam adamlarına yakalanan Şiiler için, "Alıp götürün ve sorgulayın" diyor. 
İkinci delil olarak da bir ay önce kanserden ölen, 1982'de Irak İstihbarat Teşkilatı'nda Güvenlik ve Gözetim Daire Başkanı Waddah İsmail El Şeyh'in videoya alınan yeminli ifadesi dinlendi. 
Bir hastanede tekerlekli sandalyede konuşan El Şeyh ifadesinde, Duceyl'de kadın erkek çocuk yaşlı olmak üzere toplam 400 kişinin gözaltına alındığını ve tutuklama kampanyasının bu davada 8 sanıktan biri olan eski Gizli Servis'in Muhabarat Başkanı, Saddam'ın üvey kardeşi Barzan İbrahim Hasan El Tikriti tarafından yürütüldüğünü anlattı. 
Duruşmalarda ifade verecek olan 30'a yakın tanığın Saddam korkusundan ya perde arkasından ya da maske takarak konuşacakları belirtildi. Saddam ve öteki sanıklar suçlu bulunurlarsa idam cezasına çarptırılabilecek. 

Duruşma Kuzey'e alınabilir 
Öte yandan Başyargıç Rızgar Muhammed Emin, Alman Focus dergisine yaptığı açıklamada, güvenlik nedeniyle duruşmanın yerini değiştirmeyi düşündüğünü bildirdi. Muhammed Emin, duruşmanın, güvenliğin daha iyi sağlanabileceği Kürt bölgesinde yapılmasını düşündüğünü belirtti. Muhammed Emin, "Duruşma, güvenlik koşullarının en normal olduğu bir yerde yapılmalıdır, ancak Irak'ta durum son günlerde normal değildir" dedi. 


</TEXT>
</DOC>
