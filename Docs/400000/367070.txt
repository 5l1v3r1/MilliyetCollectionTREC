<DOC>
<DOCNO> 367070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo22.html </URL>
<DATE> 2005/08/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Daum Newcastle United'a giden Emre'yi istiyordum... 
</HEADLINE>
<TEXT>

     Fenerbahçe teknik direktörü Christoph Daum, kulüp yönetimi ile 2007 yılına kadar kendisi ile bağdaştırdığı bir program hazırladıklarını söyledi. 
     Daum, Alman spor dergisi Kicker'e verdiği röportajında, neden Fenerbahçe'de kalmaya karar verdiği şeklindeki bir soruyu, ''Fenerbahçe yönetimi ile 2007 yılına kadar kendimle bağdaştırdığım bir program hazırladık. Bazı hedeflerimiz var. Bunlar büyük hedefler. Önemli olan aldığımız darbelerden yılmamak, aksine çabalarımızı daha da artırmak'' diye cevapladı. 
     Her teknik direktörün güçlü bir kadroya sahip olmayı arzuladığına işaret eden Daum, ''Ancak burada sadece 6 yabancı futbolcuya görev verebilmek gibi diğer ülkelere göre bir dezavantaja sahibiz. Bu nedenle büyük ölçüde Türk oyunculara konsantre olmak durumundayız. Çok kaliteli futbolcu fazla değil. Newcastle United'a giden Emre'yi istiyordum'' dedi. 
     Daum, Alman milli takımının teknik direktörlüğünü yapmak istediğinin hatırlatılması üzerine de ''Hiçbir olasılığı tümüyle dışlayamazsınız. 2007 yılında kariyerim sona ermeyecek. Daha sonra da turnuvalar olacak. Üstelik sözleşmeme rağmen belirli bir süre milli takım teknik direktörü olarak görev yapmam da mümkün. Fenerbahçe'nin önceliği var. Ancak Fenerbahçe ile böyle bir şeyi ayarlamak zor olmazsa milli takım teknik direktörü olarak da görev yapmam düşünülebilir'' dedi. 
     Beşiktaş'ın Ailton ile daha güçlü olup olmayacağı şeklindeki bir soruyu da Daum, ''Ailton'u görevlendirirken bir şeyler düşünmüş olacaklar. Ancak Ailton gelmeseydi bir başkası olacaktı'' diye cevaplandırdı. 
     Anelka'yı sadece 6 ay içinde yeniden başka bir kulübe vermek istemediklerini ifade eden Daum, Süper Lig başlangıcında Gençlerbirliği'ne karşı oynayacakları karşılaşmada da kondisyon sınırlarını zorlamaları gerektiğini söyledi. 
     En büyük rakiplerinin hangi takım olacağı şeklindeki bir soruya karşılık da Daum, ''Süper Lig'in kalite düzeyi daha da artıyor ve daha da dengeli hale geliyor. Ancak Şampiyonluk adayları Trabzonspor, Galatasaray, Beşiktaş ve Fenerbahçe'dir'' şeklinde cevap verdi. 
     Derginin diğer bir haberinde de Ailton'un kimseye haber vermeden Brezilya'ya gitmesinin Türkiye'de ilk skandala neden olduğu belirtildi. 
     Beşiktaş Teknik Direktörü Rıza Çalımbay'ın, Ailton'a ceza verilmesini istediği ve Ailton'un en azından bir para cezası ödemek zorunda kalacağı kaydedildi. 

     
</TEXT>
</DOC>
