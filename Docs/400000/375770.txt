<DOC>
<DOCNO> 375770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy04.html </URL>
<DATE> 2005/09/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İçişleri Bakanlığı'ndan kantin genelgesi... 
</HEADLINE>
<TEXT>

     İçişleri Bakanlığı, yayınladığı genelge ile okul kafeteryası, açık alanları, salon ve kantinlerinin belediyeler tarafından kiralanması uygulamasına son verdi. 
     Genelge ile gelir sağlayıcı bi tür yerler artık tamamiyle okul aile birlikleri tarafından işletilecek. 
     Belediyeler ile okul aile birlikleri arasındaki kira kavgasına İçişleri Bakanlığı son noktayı koydu. Bakanlık, okul kafeteryası, açık alanları, salon ve kantinlerinin okul aile birlikleri tarafından işletilmesi için genelge yayınladı. 
     
     MAHKEME KARARI EMSAL OLDU 
     Ankara İl Genel Meclisi, mülkiyeti özel idareye ait okullardaki kantin, açık alanlar ile kafeterya ve salon gibi yerlerin il Daimi Encümeni tarafından kiraya verilmesini kararlaştırmıştı. Bunun üzerine, Mimar Kemal İlköğretim Okulu Aile Birliği, kararın iptali için İdare Mahkemesi’ne başvurmuştu. Ankara 9’uncu İdare Mahkemesi, Devlete ait okullar ile İl Özel İdarelerine ait okullar arasında herhangi bir ayrım gözetmeksizin intifa hakkının Milli Eğitim Bakanlığı’na ait olduğu, Milli Eğitim Temel Yasası’na göre okul aile birliklerinin okullardaki kantin, açık alan ve kafeterya gibi yerleri işletebileceğini belirtmişti. Mahkeme, il özel idarelerinin mülkiyetinde bulunan okullardaki kantin, açık alan ve kafeterya gibi yerlerin okul aile birliklerince işletilmesi öngörülürken, elde edilecek gelirin okulun ve yoksul öğrencilerin ihtiyaçlarının giderilmesinde kullanılmasına karar vererek, İl Genel Meclisi kararını iptal etmişti. 
     
     KARAR TÜM İLLERDE UYGULANACAK 
     Ankara 9’uncu İdare Mahkemesi’nin bu kararı İçişleri Bakanlığı’nı harekete geçirdi. 
     İçişleri Bakanlığı, 81 İl Valiliğine bir genelge göndererek, kantin, açık alan, salon ve benzeri yerlerin işlettirilmesini okul aile birliklerine devreden yönetmeliğin uygulanmasını istedi. 
     Yönetmeliğin, okul aile birliğinin görev ve yetkilerini düzenleyen 6’ncı maddesi, "Okula yapılan ayni ve nakdi bağışları kabul ederek kayıtlarını tutmak, sosyal ve kültürel etkinlikler, kampanyalar düzenlemek, kantin, açık alan, salon ve benzeri yerleri işlettirmek veya işletmek" hükmünü düzenliyor. 
     Genelgede, Ankara İl Genel Meclisi’nin mülkiyeti il özel idaresine ait okulların kantin, açık alanlar, kafeterya ve salon gibi yerlerin il daimi encümeni tarafından kiraya verilmesi ve buradan elde edilecek gelirin bir bölümünün il özel idare bütçesine gelir kaydedilmesi yönündeki kararının Mahkeme tarafından iptal edildiği anımsatıldı. Genelgede, il özel idarelerince kullanımı Milli Eğitim Bakanlığı’na devredilen okullardaki kantin, açık alan, salon ve benzeri yerlerin de okul aile birliklerince işlettirilmesi gerektiği belirtildi. 
     Böylece, okullardaki kantin, açık alan, salon ve benzeri yerler okul aile birliklerince işletilecek, buradan elde edilen gelir ile yoksul çocukların eğitim hizmetleri karşılanacak. 

ANKA 
     
</TEXT>
</DOC>
