<DOC>
<DOCNO> 376548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas07.html </URL>
<DATE> 2005/09/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hastalıklı dişler, hastalık habercisi... 
</HEADLINE>
<TEXT>

     Sağlıksız dişlerin, vücuttaki tüm sistemleri olumsuz etkileyeceği ve vücutta sürekli enfeksiyon odağına dönüşebileceği belirtilerek, diş çürüklerinin, sinüzit, bademcik iltihabı, romatizma, kemik erimesi, diyabet, solunum sistemi ve kalp hastalıkları ile sindirim sorunlarına yol açabileceği bildirildi. 
     Sağlık Bakanlığı Tedavi Hizmetleri Genel Müdürlüğü’nden yapılan açıklamada, Türkiye’de sigara ve tütün kullanımı, yanlış beslenme, ağız, diş sağlığı bakımı ve düzenli diş hekimi kontrolüne yeterince önem verilmemesi nedeniyle diş ve diş eti hastalıklarının önemli bir halk sağlığı sorunu olduğu bildirildi. 
     Diş ve diş eti hastalıklarının, vücutta enfeksiyon odağı oluşturması nedeniyle diğer doku ve organları da olumsuz etkilediği kaydedilen açıklamada, "Diş ve diş eti hastalıkları, vatandaşlarımızın yüzde 74’ünü yaşamlarının bir döneminde etkileyerek, diş kayıplarına neden olmaktadır" denildi. 
     Diş çürükleri ve diş eti iltihaplanmalarının iki önemli hastalık olduğu belirtilen açıklamada, diş eti hastalıklarının kimi zaman diş kökünün bulunduğu çene kemiğinin erimesine kadar ilerleyen etki yapabileceği ifade edildi. 
     
     "DİŞİN AĞRIMAMASI SAĞLIKLI OLDUĞU ANLAMINA GELMEZ" 
     Açıklamada, sağlıksız dişlerin vücuttaki tüm sistemleri olumsuz etkilediği ve sürekli enfeksiyon odağına dönüşebildiği belirtilerek, diş çürüklerinin, sinüzit, bademcik iltihabı, romatizma, kemik erimesi, diyabet şeker hastalığı , solunum sistemi ve kalp hastalıkları ile sindirim sorunlarına yol açtığı vurgulandı. 
     Dişlerin ağrımamasının sağlıklı olduğu anlamına gelmediğine dikkat çekilen açıklamada, şunlar kaydedildi 
     "Diş ağrısının olması için diş çürüğünün çok ilerlemiş olması gerekiyor. Diş çürüklerinin tedavi edilebilir dönemde belirlenmesi için, ağrı oluşmasını beklemeden senede en az iki kez diş hekimine giderek dişlerin muayene ettirilmesi gereklidir. Diş çürüklerinin erken dönemde tespit ve tedavisi dişlerin kaybedilmesini önler." Asit ve karbonhidratların dişin koruyucu tabakası olan diş minesi üzerinde küçük delikçikler oluşturduğu, bu deliklerin giderek genişlediği belirtilen açıklamada, özellikle çocukların aşırı asitli ve şekerli yiyeceklerden uzak durmaları, bu yiyecekleri yedikten sonra mutlaka dişlerini fırçalamaları istendi. 
     
     "DİŞLERİNİZİ KARIŞTIRMAYIN" 
     Dişlerin sert cisimlerle karıştırılmaması, fındık, ceviz gibi kabuklu yiyeceklerin dişlerle kırılmaması gerektiği belirtilen açıklamada, dişleri korumanın en etkili yolunun düzenli fırçalamak olduğu kaydedildi. 
     Diş fırçalamanın ilk adımının ise doğru fırça seçimi olduğu ifade edilen açıklamada, en uygun fırçanın, naylon ve orta sertlikteki fırçalar olduğu bildirildi. 
     Açıklamada, sağlıklı diş etlerinin fırçalama sırasında kanamadığı ve kanayan diş etlerinin hastalıklı dişlerin göstergesi olduğu vurgulandı. 
     
</TEXT>
</DOC>
