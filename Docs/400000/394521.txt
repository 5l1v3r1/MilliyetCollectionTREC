<DOC>
<DOCNO> 394521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun28.html </URL>
<DATE> 2005/11/13/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
İntihar bombacısı kadın, televizyonda olayı anlattı 
</HEADLINE>
<TEXT>

     Ürdün'ün başkenti Amman'da 9 Kasım'da ''Days Inn'', ''Grand Hyatt'' ve ''Radisson SAS'' otellerinde bombacılar hariç 57 kişinin öldüğü intihar eylemine katılan kadının televizyonda anlattıkları dünya ajanslarınca geniş biçimde verildi. 
     Bombayı patlatamayan ve tutuklanan Sacide Mübarek Atruş El Rişavi adlı kadın 35 , Ürdün devlet televizyonunda Radisson SAS otelindeki bombalı intihar girişimini şöyle anlattı 
     ''Kocamın belime sardırdığı bomba patlamadı. O ve ben otel lobisinde birer köşe tutmuştuk. Kocam bombayı patlattı. Otelde düğün vardı, kadınlar, çocuklar...'' İslamiyet'in doğuşunu anlatan 1976 yapımı ünlü ''Çağrı'' filminin yönetmeni Mustafa Akad ile kızı Rima dahil 57 kişinin hayatını kaybettiği saldırılar Ürdün'de görülen en büyük terör eylemi oldu. 
     Siyah uzun elbise giyen ve beyaz başörtüsü takan Rişavi, kocasının, beline sardırdığı bombayı nasıl patlatacağını anlattığını, ancak bombanın patlamadığını söyledi. 
     İntihar eylemcisi kadın, Ürdün'deki saldırıları üstlenen El Kaide örgütünün Irak kolunun başı olarak gösterilen Ebu Musab Ez Zerkavi'nin şimdi hayatta olmayan yardımcısı Samir Mübarek Atruş Rişavi'nin kardeşi. 
     Ürdün emniyet güçleri, dört gün önceki korkunç intihar eyleminden sonra tüm ülkeyi çok sıkı denetime aldı. 
     
</TEXT>
</DOC>
