<DOC>
<DOCNO> 355434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo09.html </URL>
<DATE> 2005/06/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Naklen yayın payı, yöneticilerin arasını açtı... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Hakkımızı arıyoruz. Kimseden neyin etik neyin doğru olduğunu öğrenecek yaşta değiliz'' dedi. 
     İlhan Cavcav, Trabzonspor Kulübü Basın Sözcüsü İbrahim Şahin'in Gençlerbirliği Kulübü ve kendisinin hakkında bugün basında yer alan açıklamalarına sert tepki verdi. 
     Türk futbolunun günden güne geriye gittiğini savunan Cavcav, şöyle konuştu 
     ''Hakkımızı arıyoruz. Kimseden neyin etik neyin doğru olduğunu öğrenecek yaşta değiliz. Eğriyle doğruyu ayırt edecek kadar futboldan anlıyoruz. Bir iş yaparken de kimseden icazet ve izin alacak durumda değiliz. Havuzun bugünkü şekli takımlar arasında uçurumu artırıyor. Bu da ligin kalitesini düşürüyor. Herkes sadece kendini düşünürse biryere varamayız. Başarının ödüllendirilmesini istemek suç olmasa gerek. Bir kulübün kasasında para olması ve ayağını yorganına göre uzatmasını da eleştirenlere söylenecek fazla söz bulamıyorum.'' 
     
</TEXT>
</DOC>
