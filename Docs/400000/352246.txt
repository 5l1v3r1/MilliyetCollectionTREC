<DOC>
<DOCNO> 352246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy19.html </URL>
<DATE> 2005/06/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dışişleri Ek Protokol, prosedürel çalışmalardan sonra imzalanacak 
</HEADLINE>
<TEXT>

     Dışişleri Bakanlığı Sözcüsü Namık Tan, Gümrük Birliği Ek Protokolü’nün, AB’nin, üzerinde mutabık kalınan metne ilişkin prosedürel çalışmaları bitirmesinden sonra imzalanacağını söyledi. 
     Tan, haftalık basını bilgilendirme toplantısında, Ek Protokol’ün ne zaman imzalanacağına ilişkin soru üzerine, "AB, üzerinde mutabık kalınan metne ilişkin prosedürel çalışmaları bitirdikten sonra protokol imzalanacak. Önümüzdeki günlerde herhalde bu işlemleri tamamladıklarını bize duyuracaklardır, ondan sonra da imza işlemi olacaktır" diye konuştu. 
     Sözcü Tan, "müzakereler süresince özellikle Fransa’nın Türkiye’nin önüne engeller çıkaracağı" yorumlarının hatırlatılması üzerine, Türkiye’nin üzerine düşen sorumlulukları tümüyle yerine getirdiğini vurgulayarak, "Bunun dışındaki tartışmalar, görüşler bizi bağlamamaktadır" dedi. 
     Tan, şunları söyledi 
     "Çeşitli yorumlar yapılmaktadır, ama yoruma müsait olmayan bir husus vardır. O da 17 Aralık’ta alınan karardır. Bu kararın altında bütün AB üye ülkelerinin imzası vardır. Burada söylenenler de açıktır, bunu hepimiz bilmekteyiz, 3 Ekim’de müzakereler başlayacaktır. 
     Türkiye, üzerine düşen sorumlulukları tümüyle yerine getirmiştir. 
     Dolayısıyla bunun dışındaki tartışmalar, görüşler bizi bağlamamaktadır." 
     
     "BİZİM İÇİN ÖNEMLİ OLAN 17 ARALIK KARARI" 
     Tan, Fransa ve Hollanda’da AB anayasası referandumlarının reddedilmesi nedeniyle Türkiye’nin üyeliğinin uzayacağına ilişkin yorumların hatırlatılmasına karşılık da, "Bizim için önemli olan 17 Aralık kararıdır ve burada verilen sözlerin tutulmasıdır" ifadesini kullandı. 
     Sözcü Tan, 17 Aralık’ta verilen kararlar çerçevesinde müzakerelerin 3 Ekim’de başlamasını beklediklerini ve Türkiye’nin bu süreçte sorun yarattığı yolundaki argümanların geçersiz olduğunu kaydetti. Tan, AB Komisyonu’nun genişlemeden sorumlu eski üyesi Günther Verheugen’in de dün bu konuda çok geniş açıklamalarda bulunduğunu hatırlattı. 
     Anayasa referandumu sürecinin Türkiye ile alakalı olmadığını yineleyen Tan, "AB’nin son zamanlarda birtakım sıkıntılarla karşı karşıya olduğunu hepimiz görüyoruz. AB büyük bir kurumdur, bu sıkıntılarını belli bir süre sonra arkada bırakacağını ümit ediyoruz" diye konuştu. 
     
</TEXT>
</DOC>
