<DOC>
<DOCNO> 371952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur20.html </URL>
<DATE> 2005/08/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Unutulan ÖSS formları için soruşturma açıldı... 
</HEADLINE>
<TEXT>

     Samsun'da bir lisede ÖSYM'ye gönderilmesi gereken tercih formlarının unutulmasıyla ilgili okul müdürü ve sorumlu müdür yardımcısı hakkında soruşturma başlatıldığı bildirildi. 
     Edinilen bilgiye göre, Namık Kemal Lisesi'nde yaşanan ve yerleştirme sonuçlarının açıklandığı 20 Ağustos Cumartesi günü ortaya çıkan olayın ardından İl Milli Eğitim Müdürlüğü, Okul Müdürü Mustafa Kandemir ve sorumlu Müdür Yardımcısı Halit Güdül hakkında soruşturma başlattı. 
     İl Milli Eğitim Müdürü Cevdet Aydın, olaydan büyük üzüntü duyduklarını ifade ederek, öğrencilerin mağduriyetinin giderilmesi için çaba gösterdiklerini söyledi. 
     Söz konusu tercih formlarının ÖSYM'ye gönderildiğini belirten Aydın, ''Bu formlarda bilgiler sisteme kaydedildikten sonra yerleştirme işlemi yapılacak. ÖSYM yetkilileriyle görüştük ve öğrencilerin mağduriyetinin giderileceği yolunda bilgi aldık. Sanırım 2 hafta içinde bu işlemler tamamlanacak ve mağduriyetler giderilecek.'' Okul Müdürü Kandemir de olayın kendisini çok şaşırttığını ve üzdüğünü belirterek, formları cumartesi günü bizzat ÖSYM yetkililerine teslim ettiklerini söyledi. 
     Kandemir, tercih formlarının diğer evrakın arasında unutulduğunun anlaşıldığını belirtti. 
     ÖSYM'ye gönderilen tercih formlarının listesinin daha önce okula asıldığını bildiren Kandemir, ''Bu listeler kontrol edilseydi olay yaşanmazdı. Bu konuda öğrencilerin de eksikliği var. Listelere bakmış olsalardı isimlerini göremeyecekler ve bize başvuracaklar, böylelikle de olay ortaya çıkacaktı'' diye konuştu. 
     Öğrenci aileleri ise konuyla ilgili olarak kendilerine açıklama yapacak muhatap bulamadıklarını öne sürdüler. 
     Mağduriyetlerinin giderilememesi halinde haklarını hukuki yollardan arayacaklarını belirten aileler, ÖSYM'ye şikayet dilekçesi gönderdiler. 
     Aileler, başvuru kılavuzlarında yer alan ''genel amaçlı dilekçe''lerle ÖSYM'ye başvurarak çocuklarının mağdur edilmemesi talebinde bulundular. 
     
</TEXT>
</DOC>
