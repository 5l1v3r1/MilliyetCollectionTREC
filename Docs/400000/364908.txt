<DOC>
<DOCNO> 364908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy02.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzu Neden siyasallaşsın 
</HEADLINE>
<TEXT>


AKP'li Kuzu, "Meclis'e 'şuradan seç' demek saygısızlık. Dünyada meclisler seçiyor. Bunun neresi siyasallaşma" dedi 

SALİHA ÇOLAK Ankara 


Anayasa Mahkemesi Başkanı Tülay Tuğcu'nun, yüksek mahkeme üyelerinin üçte birini TBMM'nin seçmesinin "siyasallaşma" sonucu doğuracağı uyarısına, Anayasa Komisyonu Başkanı AKP'li Burhan Kuzu'dan yanıt geldi. Anayasa hukuku uzmanı olan Prof. Dr. Kuzu, "Dünyada Anayasa Mahkemesi üyelerinin parlamentolar ya da başkanlar tarafından seçildiğini" savunarak, "O başkanlar da parti başkanı. Bunun neresi siyasallaşma" dedi. 
Milliyet'in sorularını yanıtlayan Kuzu, Tuğcu'nun açıklamalarının yeni olmadığını, bunların mahkemenin hükümete ilettiği görüşler olduğunu söyledi. 

Dünyada meclis seçiyor 
Kuzu, Almanya ve Avusturya'da mahkeme üyelerinin tümünü, Fransa'da üçte ikisini parlamentonun seçtiğini, ABD'de 9 üyeyi de başkanın atadığını Senato'nun da onayladığını anlattı. Kuzu, "Başkan aynı zamanda bir partinin genel başkanı, o siyasallaşma olmuyor, bizde Meclis seçince siyasallaşma oluyor" ifadelerini kullandı. Mahkemenin de Meclis'in seçimini istediğini savunan Kuzu, "Dörtte birini Meclis seçince siyasallaşma olmuyor, üçte birini seçince oluyor. Dünyada zaten meclisler seçiyor. Bunun neresi siyasallaşma Bütün bunlar Anayasa Mahkemesi'nin normal bir mahkeme gibi algılanmasından kaynaklanıyor. Oysa Anayasa Mahkemesi, Hasan ile Hüseyin arasındaki ihtilafa bakmıyor, norm denetimi yapıyor" diye konuştu. 
Kuzu, Mahkeme'nin sadece Yüce Divan dosyalarına bakmasının 2 yıl zaman alacağını, iş yükü nedeniyle yasa denetiminin aksadığını savundu. "Yürütmeyi durdurma kararı veriyorlar. Kaç yıl geçiyor, ortada iptal yok, gerekçeli karar yok" diyen Kuzu, bu nedenle 2 daire önerdiklerini, süre ve sayı gibi konularda uzlaşılabileceğini kaydetti. 
Meclis'in belirleyeceği üyelerin baro ya da YÖK'ün göstereceği adaylar arasından seçilmesini, 'Meclis iradesine saygısızlık' olarak nitelendiren Kuzu, "Diğer kurumlar istediğini seçerken Meclis'e 'şuradan seç' demek saygısızlık" dedi. 1961 Anayasası'nda Meclis seçiminin bulunduğunu, Yekta Güngör Özden'in TBMM tarafından seçilen üyelerden olduğunu belirten Kuzu, şöyle devam etti "Üçte bir gibi mütevazı bir rakama 'evet' demek lazım. AKP tek başına istediğini seçer gibi bir anlayış varsa, yine de bir düzenleme yapılabilir." 





</TEXT>
</DOC>
