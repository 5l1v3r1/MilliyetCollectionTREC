<DOC>
<DOCNO> 389560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo09.html </URL>
<DATE> 2005/10/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İngiliz ve Belçika basınından Emre ve Serhat'a övgü... 
</HEADLINE>
<TEXT>

     Türk futbolunu Avrupa’da başarıyla temsil eden iki milli yıldız attıkları gollerle gündeme oturdu. İngiliz gazeteleri Newcastle forması giyen Emre’ye övgüler yağdırırken, Belçika basını da Serhat’ı yere göğe sığdıramadı. 
     
     Souness’i kurtardı’ 

     Emre Belözoğlu ve Serhat Akın... A Milli Takım’ın iki yıldızı Avrupa futbolunda haftaya damgasını vurdu. İngiltere Premier Ligi’nde zor günler geçiren Newcastle kuzeydoğu derbisinde evinde Sunderland’i Emre’nin frikiğiyle 3-2 yenerek, krizi aştı. İngiliz basını Emre’ye övgüler yağdırırken, gönderilmesi gündemde olan teknik direktör Souness’ı da kurtardığını yazdılar. The Times, Emre’nin golü zor durumdaki Souness’a zaman kazandırdığı'' başlığını kullanıp, süper bücür’ün kendini Inter’den getiren hocasına borcunu ödediğini belirtti. 
     
     Kusursuz bir vuruş’ 

     Daily Mail, baskı altındaki Souness’ın Emre’nin mükemmel golüyle ile hayat bulduğunu yazarken, Emre derbinin sonucunu belirledi'' manşetini attı. BBC’nin resmi internet sitesi, milli yıldızın kusursuz bir serbest vuruşla’ Newcastle’ı zafere taşıdığını ifade etti. Daily Telegraph 17 milyon sterlinlik Owen’ın yokluğunda Newcastle’ın galip geldiğine dikkat çekerek, Owen’a kimin ihtiyacı var '' diye sordu ve Emre’nin sevincini hocasına sarılarak gösterdiğini vurguladı. Skysports da, Emre’nin ikinci yarıda hızı kesilen Siyah-Beyazlılar’a çok önemli üç puanı getirdiğini kaydetti. 
     
     Serhat 6 gole ulaştı 

     Belçika Ligi’nin iki ezeli rakibinin karşı karşıya geldiği Anderlecht-C.Brugge maçında güzel futbolunu iki golle süsleyen Serhat Akın da alkış aldı. Anderlecht forması altında bu sezon 6 gole ulaşan Serhat maç sonrası, büyük moral bulduğunu söyleyip, Devamı gelecek, sakatlıktan yeni kurtuldum. İleriki günlerde çok daha iyi bir Serhat göreceksiniz'' dedi. Hocası Franky Vercauteren ise milli golcünün futbolundan memnun kaldığını açıkladı. Belçika basını da Anderlecht’in Serhat sayesinde 1 puan çıkarıp, zirve yarışında umudunu sürdürdüğünü yazdı. 
     
</TEXT>
</DOC>
