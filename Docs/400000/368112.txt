<DOC>
<DOCNO> 368112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur02.html </URL>
<DATE> 2005/08/08/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Keçiören'de ilginç soygun 
</HEADLINE>
<TEXT>

     Estergon Kalesi Kültür Merkezi’ndeki kuyumcu dükkanına, 9 kişilik gurbetçi ailesi görünümünde giren soyguncular yaklaşık 100 milyar lira değerinde altın bilezik çaldıkları iddia edildi. 
     Edinilen bilgiye göre, gurbetçi görünümünde ve yabancı aksanla Türkçe konuştuğu öğrenilen 7’si çocuk 9 kişi, Keçiören Estergon Kalesi Kültür Merkezi’ndeki kuyumcu dükkanına, alışveriş yapacaklarını belirterek girdiler. 
     Ellerinde yüzlerce avro bulunduğu öğrenilen bu kişilerden ikisi, tezgahtaki özel tasarım yüzükleri tarttırarak dükkan sahibi Osman Altıntaş ve bir çalışanı meşgul etti. Bu sırada diğer bir zanlı, vitrindeki üzerinde 66 bilezik bulunan askıyı tesettür kıyafetinin içine gizleyerek dükkandan çıktı. Estergon Kalesi içindeki kalabalıktan faydalanan söz konusu kişi, kaçmayı başardı. 
     Olay yerine gelen emniyet güçleri dükkanda bulunan kapalı devre kamera kayıtlarını inceleyerek, söz konusu kişilerin kimlik tespiti için çalışmalara başladı. 
     Dükkandan çalınan 66 bileziğin piyasa fiyatının yaklaşık 100 milyar lira olduğu belirtildi. 
     Kuyumcu Osman Altıntaş, yaptığı açıklamada, soygunun Kültür Merkezi’nin yoğun olduğu saatlerde yapıldığını ve içeri giren 9 kişinin, kendisi ve bir dükkan çalışanını altın alma bahanesiyle oyaladığını söyledi. 
     Altıntaş, "Gurbetçi aile görünümündeydiler, ellerinde avuç avuç avrolar vardı. Bana gösterdikleri altınları tartarken, bir başkası bileziklerin bulunduğu vitrine yaklaştı" dedi. 
     Vitrinden uzaklaşması yönünde şüpheliyi uyarmasına rağmen birkaç dakika içerisinde tesettürlü bir kadının üzerindeki çarşafla perdeleme yaparak vitrindeki bilezikleri gizlediğini, daha sonra dükkandan çıktığını anlatan Altıntaş, dükkandan çıkan kişinin peşinden koştuğunu, ancak kapı önünde bekleyen 3 kişinin kendisini engellediğini, bu sırada içeride bulunan diğer zanlıların da kalabalıktan faydalanarak kaçtığını kaydetti. 
     Söz konusu kişilerin dün de kuyumcuya geldikleri bildirildi. 
     
</TEXT>
</DOC>
