<DOC>
<DOCNO> 354870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur46.html </URL>
<DATE> 2005/06/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Van'da açlık grevi yapanların temsilcisi baygınlık geçirdi 
</HEADLINE>
<TEXT>

     Van'da siyasi iltica taleplerine karşılık verilmediği gerekçesiyle açlık grevi başlatan yabancı uyruklu 18 kişi adına İnsan Hakları Derneği İHD Van Şubesi'ne başvurmaya gelen temsilci, baygınlık geçirdi. 
     Açlık grevini sürdüren yabancı uyrukluları temsilen İHD Van Şubesi'ne giden Kemal Janelipul 25 , yetkililere sorunlarını anlatırken baygınlık geçirdi. İHD yetkililerinin haber vermesi üzerine olay yerine gelen 112 Acil Servis ekibi, Janelipul'un yemek yemediği için vücudunun direncini kaybettiğini ve baygınlık geçirdiğini bildirdi. 
     Kendine gelen Janelipul müdahale kabul etmediği için, sağlık ekibi olay yerinden ayrıldı. 
     Yabancı uyruklulardan Karolin Şenil, yasal yollarla haklarını aramak için İHD'ye geldiklerini belirterek, ''Bizler sorunlarımızı aktarırken, arkadaşımız 4 gün boyunca bir şey yemediği için bayıldı. Grev nedeniyle 2 arkadaşımız da hastanelerde tedavi görüyor'' dedi. 
     Açlık grevine devam edeceklerini bildiren Şenil, ''İsteklerimizi almadan greve son vermeyeceğiz. Ölümü göze aldık. Hiçbir şey bizi korkutamaz. Bütün yetkililere sesimizi duyurmak istiyoruz'' diye konuştu. 
     İHD yetkilileri ise yabancı uyruklulara, yasal düzenlemeleri araştırdıktan sonra yardımcı olacaklarını söylediler. 
     Birleşmiş Milletler Mülteciler Yüksek Komiserliği Van Ofisi önünde toplanan yabancı uyruklu 18 kişi, 20 Haziran'da siyasi iltica başvurularına karşılık verilmediği gerekçesiyle açlık grevi başlatmış, bir süre eylemlerini burada sürdüren mülteciler, polis ekiplerince evlerine dağıtılmıştı. 
     
</TEXT>
</DOC>
