<DOC>
<DOCNO> 391497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur04.html </URL>
<DATE> 2005/11/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bacanağı bıçakladı 
</HEADLINE>
<TEXT>

     Murat KİBRİTOĞLU DHA 

      ADANA’da ayrı yaşadığı eşinin yanında kalan çocuğunu görmeye giden belediye işçisi 43 yaşındaki Abdullah Bedir, bacanağı Şinasi Ersoy tarafından bıçaklandı. 
     Sabah saatlerinde Dervişler Mahallesi 52 sokakta meydana gelen olayda, 4 ay önce eşinden ayrılan Abdullah Bedir, kayınpederini arayarak çocuğunu görmek istediğini söyledi. Kayınpederi de eve gelebileceğini, izin verdiğini ifade etti. 
     Bunun üzerine Abdullah Bedir de, çocuğunu görmek için yola çıktı. Bacanağı Şinasi Ersoy'la karşılaşan Bedir bilinmeyen bir nedenle tartıştı. Öfkelenen Ersoy, yanında taşıdığı bıçakla Bedir’i yüzünden ve sırtından bıçaklayayıp kaçtı. 
     Çevredekiler tarafından Adana Numune Hastanesi Acil Servisi'ne kaldırılan Abdullah Bedir, ameliyata alındı. Kaçan saldırgan bacanak Şinasi Ersoy'un yakalanması için çalışma başlatıldı. 
     
</TEXT>
</DOC>
