<DOC>
<DOCNO> 353505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur19.html </URL>
<DATE> 2005/06/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aile boyu sınav Baba, kızı ve oğlu aynı binada ÖSS'ye girdi 
</HEADLINE>
<TEXT>

     ARDAHAN'ın Posof İlçesi'nde, maliye memuru olarak çalışan dört çocuk babası 45 yaşındaki Latif Önder, çocuklarından 19 yaşındaki kızı Aydanur ve oğlu 20 yaşındaki Hakan ile birlikte aynı binada Öğrenci Seçme Sınavı'na girdi. 
     Sınava girecekleri Karagöl Mahallesi'ndeki Endüstri Meslek Lisesi'ne sabahın erken saatlerinde oğlu ve kızı ile birlikte gelen Latif Önder, çocuklarına şans dileyerek 6'ncı kez sınava girdi. Çocuklarını kötü yönde etkilememek için başta bu yılki sınava girmeyi düşünmediğini belirten Latif Önder, Ancak çocuklarım bana, Baba senin sınava girmen bize daha çok moral verecektir’ deyince onları kıramadım ve birlikte sınava girmeye karar verdik. Bu benim 6'ncı, çocuklarımın ise ilk sınavı oluyor. Tecrübeli olduğum için onlara birkaç öğütte bulundum. Benim için önemli değil. İnşallah çocuklarım sınavı kazanır'' dedi. 
     Babaları ile birlikte sınava girmenin kendilerine güven verdiğini belirten Aydanur Önder ise Babam, ağabeyim ve ben sınava çok iyi hazırlandık. ÖSS'de üçte üç yapacağımıza inanıyorum. Babamla aynı sınava girdiğim için de mutluyum'' diye konuştu. 
     
     ANNE-OĞUL SINAVDA 

     Gaziantep, Konya ve Bartın’da da anneleriyle birlikte sınava giren çocuklar, Öğrenci Seçme Sınavı’ndaki ÖSS sorular karşısında ter döktüler. 
     Gaziantep’deki 46 yaşındaki Emine Aka ve oğlu Çağrı Aka, sınava girecekleri Gaziantep Üniversitesi Kampüsü’ne saat 08.00’de geldi. 
     Emine Aka, 2 çocuğunun halen üniversitede eğitim gördüğünü, oğlu Çağrı’nın da kazanması durumunda üniversiteye giden çocuklarının sayısının 3’e yükseleceğini belirtti. 
     Oğlu Çağrı’nın da üniversiteli olması halinde kendisinin üniversiteye devam etmesinin olanaksız olduğunu ifade eden Emine Aka, "Benim niyetim, açık öğretim fakültesini kazanmak. Buradaki anneler çocuklarını sınava getiriyorlar, bense oğlumla birlikte aynı salonda ÖSS’ye giriyorum" dedi. 
     Çağrı Aka da annesiyle aynı salonda ÖSS’ye girecek olması nedeniyle farklı duygular yaşadığını belirterek, "Herkesi annesi sınava getirirken, ben annemi sınavı getirdim" dedi. 
     
     "GENÇLERE ÖRNEK OLSUN DİYE" 

     Konya’da yaşayan 45 yaşındaki üniversite mezunu Zühre Kaya da gençlere örnek olmak için oğluyla aynı okulda ÖSS’ye girdiğini belirtti. 
     Oğlu Gürcan Kaya ile sınava girecekleri merkez Meram İlçesi’ndeki Meram Ticaret Meslek Lisesi’ne gelen Zühre Kaya, ilk defa üniversite sınavına girdiği günden bu yana geçen 26 yılda, okuma ve öğrenme azmini kaybetmediğini belirtti. 
     Bugünün gençlerin yeterli okuma ve çalışma azmi göremediğini söyleyen Kaya, sözlerini şöyle sürdürdü 
     "Geçen yıl, ÖSS’ye giren birçok gencin 0 puan aldığını duymuştum. 
     Her yaşta insanın okuyabileceğini, çalışma azminin hayatın sonuna kadar sürmesi gerektiğini göstermek ve gençlere örnek olmak için bu yıl oğlumla birlikte ÖSS’ye girdim." Gürcan Kaya 18 ise annesiyle birlikte sınava girip yarışmaktan büyük zevk alacağını belirtti. 
     
     KIZIYLA BİRLİKTE ÖSS’YE GİRDİ 

     Bartın’da, ailesi, kızlarının okumasına hoş bakmadığı için eğitim-öğretimini devam ettiremeyen 37 yaşındaki Selma Ergin, 2003’te kaydını yaptırdığı Açıköğretim Lisesi’ni birincilikle bitirerek kızıyla ÖSS’ye hazırlandığını söyledi. 
     Açıköğretim Fakültesi Halkla İlişkiler Bölümü’nü kazanmayı amaçladığını belirten bir çocuk annesi Ergin, yıllardır okuma azmi içinde olduğunu, kızının ve eşinin desteğiyle üniversite sınavında da başarılı olmayı istediğini söyledi. 
     Dershaneye giderek ÖSS’ye hazırlanan kızının, öğrendiklerini akşam evde kendisine anlattığını, birlikte sınava hazırlandıklarını bildiren Ergin, şöyle dedi 
     "Yıllar sonra ideallerime kavuşmanın mutluluğu içindeyim. 
     İnşallah üniversite sınavını da kazanarak eğitim-öğretimime devam edeceğim. Kızımla aynı salonda sınava girmemiz, heyecanımızı biraz olsun azalttı." Annesiyle birlikte sınava hazırlanan Selin Ergin de annesinin çok azimli olduğunu, ideallerine birlikte kavuşabilirlerse mutluluklarının daha da artacağını kaydetti. 
     
</TEXT>
</DOC>
