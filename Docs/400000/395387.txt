<DOC>
<DOCNO> 395387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun12.html </URL>
<DATE> 2005/11/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Esire aslanlı işkence 
</HEADLINE>
<TEXT>

     AP, AFP 

      Esirlere işkence skandallarıyla sicili bozulan Amerikan güçleriyle ilgili iddialar tükenmek bilmiyor. 2003'te haklarında suçlama olmadan tutuklanan iki Iraklı işadamı aslan kafesine konulduklarını öne sürdü. 
     37 ve 35 yaşlarındaki Taha Muhammed Sabbar ile Şerzad Kemal Halid, 17 Temmuz 2003'te tutuklandıktan sonra kaldıkları Ebu Garib, Camp Bucca ve Tahran Uluslararası Havaalanı'ndaki üste maruz kaldıkları işkenceleri anlattı. Amerikan Yurttaşlık Hakları Derneği ve Önce İnsan Hakları aracılığıyla martta sekiz Iraklı ile birlikte ABD Savunma Bakanı Donald Rumsfeld aleyhine dava açan Sabbar, Amerikan medyasına kafesli işkenceyi şöyle aktardı "Bir asker kafesin kapısını açıyor, diğer ikisi beni içeri sokuyordu. Aslanlar bana doğru koştuğunda geri çekip kapıyı kapatıyorlardı. Bilincimi tamamen yitiriyordum." 
     Halid de başlarına kılıf geçirilip sürekli dipçik darbesi aldıklarını belirterek "Çok korkuyordum. Her bağırdığımda ve yalvardığımda vuruyorlardı. Saddam ve kitle imha silahlarını soruyorlardı. 'Nereden bileyim' diyordum. Şaka yaptıklarını sanıp güldüğümde daha fazla dayak yiyordum ve üç kere aslan kafesine sokuldum" dedi. İşkenceyi Amerikan halkına anlatmak için ABD'ye giden iki işadamı, ülser, k bus ve uykusuzluk gibi rahatsızlıklar geçirmiş. Sabbar altı ay, Halid iki ay esir kalmış. Ordu sözcüsü Joseph Curten ise yüzlerce suçlamayı dikkatle incelediklerini ama 'aslanlı işkence'ye rastlamadıklarını kaydetti. 
     
     Caferi 173 kişiye işkence yapıldı 
     Öte yandan Irak Başbakanı İbrahim Caferi dün bir İçişleri hapishanesinde 173 kişiye işkence yapıldığı ve bu kişilerin kötü beslenmeden mustarip olduğunu duyurdu. Caferi işkenceye ABD askerinin karışıp karışmadığını söylemezken, İçişleri Müsteşarı Hüseyin Kemal bu yerin Bağdat'ın Cedriye mahallesinde olduğunu belirtti. 
     
</TEXT>
</DOC>
