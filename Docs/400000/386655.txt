<DOC>
<DOCNO> 386655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko30.html </URL>
<DATE> 2005/10/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şener Yatırım ödeneklerinin artırılması için çalışıyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yatırım ödeneklerinin çok belirgin bir şekilde artırılması için çaba harcadıklarını söyledi. 
     Şener, Başbakanlık Merkez Bina'da düzenlediği basın toplantısında, yatırım ödeneklerini artırırken dengeleri bozmamaya dikkat ettiklerini belirterek, ''istikrar bizim açımızdan vazgeçilmez bir temel önceliktir. Bu önceliği sağlamak koşuluyla diğer düzenlemeleri yapıyoruz. Dolayısıyla bütçe disiplinine uymak, finans dengelerini gözetmek, yüzde 6.5 faiz dışı fazlayı korumak suretiyle yatırım harcamalarının mümkün olan en yüksek düzeyde gerçekleşmesini sağlayacağız'' diye konuştu. 
     Bütçe performansıyla ilgili son yıllarda çok önemli gelişmeler olduğuna dikkat çeken Bakan Şener, Türkiye'nin yıllardır hayal ettiği, hayalinde bile ummadığı Maastricht kriterlerine uygun bir açığın 2005 bütçesiyle gerçekleştirilmiş olacağını kaydetti. 
     Bütçe disiplininden vazgeçmeyeceklerini vurgulayan Bakan Şener, ''mali dengeleri koruyacağız ve neticede Türkiye finans sorunlarıyla uğraşan kamu gelir-giderlerini denkleştirme çabasında olan bir ülke görünümünden tamamıyla çıkacaktır'' dedi. 
     
     İMARZEDELERE ÖDEME 
     Yönetimi Tasarruf Mevduatı Sigorta Fonu'na TMSF geçen İmar Bankası müşterilerinden son bir ayda bonodan mevduata dönen 3 bin 664 kişiye toplam 104 milyon YTL ödeme yapılacağını açıkladı. 
     Bakan Şener, bu konuda şu açıklamalarda bulundu 
     ''Çıkarmış olduğumuz Bakanlar Kurulu Kararı'nın ilgili hükmü gereğince son bir ayda bonodan mevduata dönenlere ödeme yapılmayacağı kararlaştırılmıştı. 
     Bu hüküm Danıştay tarafından iptal edilmiştir. Bunun üzerine yeni bir Bakanlar Kurulu Kararı oluşturduk. Bu karar tamamlandıktan sonra son bir ayda bonodan mevduata dönenlere ödemeler yapılacak. 3664 kişi ve 104 milyon YTL bir paradır. Bonoların ödenmesi diye bir şey söz konusu değil.'' Gazetecilerin Off-Shore hesaplarından mevduata dönen paraların ödenip ödenmeyeceğinin sorulması üzerine Bakan Şener, Off-Shore hesaplarının ödenmesinin hiçbir şekilde mümkün olmadığını, muvazaalı olarak hesap değişikliği yapanlara ödeme yapılmayacağını, bu konuda değerlendirmeyi TMSF'nin yapacağını söyledi. Şener, bu konuda banka müdürlerinin bilinçli yönlendirmelerinin tespit edildiğini ve son bir ayda yoğun bir geçiş yaşandığını açıkladı. 
     
     ÖZELLEŞTİRMENİN FAİZ DIŞI FAZLA HEDEFİNE ETKİSİ 
     Gazetecilerin KİT faiz dışı fazla hedefine özelleştirilen KİT'lerin olumsuz etkisinin nasıl giderileceğinin sorulması üzerine de Bakan Şener, şöyle konuştu 
     ''Başka dengeler de var. Yapmış olduğumuz düzenlemeler içinde zaten bu dengeler kuruluyor. Bazı kalemler dikkate alınmıyor, bazı KİT'lerin özelleştirilmesi zannedilen gibi büyük bir faiz dışı fazlada gelir kaybı, denge bozulması diye bir şey ortaya çıkaracak bir durum değil. 
     Örneğin stopajlar 2006'da olumlu katkı sağlayacak önemli kalemlerden biri. 
     KİT'lerin temettülerinin ilgili hesaplarda 2006'da görünebilecek özellikleri var. Bunlar dikkate alındığında gelir fazlası olan KİT özelleştirildi diye faiz dışı fazla hedeflerini bozabilecek bir durum yok.'' 
     
</TEXT>
</DOC>
