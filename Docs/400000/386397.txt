<DOC>
<DOCNO> 386397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy15.html </URL>
<DATE> 2005/10/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tarım Bakanlığı İlave tedbir almamıza gerek yok, önlemler yeterli 
</HEADLINE>
<TEXT>

     Tarım ve Köyişleri Bakanlığı yetkilileri, kuş vebasında en kötü senaryoya göre önlem alındığını belirterek, ''acil durum'' tedbirlerinin devam edeceğini, ilave tedbir alınmasına gerek olmadığını söyedi. 
     Bakanlık yetkilileri, AB'ye gönderilen örneklerde H5N1 virüsünün çıkmasının, Türkiye'nin şimdiye kadar aldığı önlemlerin ne kadar yerinde olduğunu gösterdiğini vurguladılar. Hastalık görülen yerdeki bütün kanatlı hayvanların öldürülmesi ve 10 km yarıçapındaki alanda karantina uygulanmasının hastalıkla mücadele ve korunma açısından yerinde önlemler olduğunu kaydeden yetkililer, teyakkuz durumunun devam ettiğini kaydettiler. 
     Şimdiye kadar gelen ihbarlarda ve güvercin dahil gönderilen örneklerde kuş vebasına rastlanmadığını bildiren yetkililer, göçmen kuşların göç sezonu sona erene kadar kuşların konaklama yerlerindeki gözlemlerin devam edeceğini, bunun da 2-3 ay devam edeceğini söyledi. 
     Vatandaşlardan da her türlü şüpheli durum konusunda dikkatli olup ihbarda bulunmalarını, karantina tedbirleri konusunda hassasiyet göstermelerini istediler. 
     İşletmelerin de bakanlık tarafından belirlenen ve hastalığın tespit edildiği ilk gün duyurulan biyogüvenlik önlemlerine uyması gerektiği de vurgulandı. 
     Diğer taraftan Koruma ve Kontrol Genel Müdürlüğü, kuş vebası ile ilgili her türlü bilgiyi ''www.kkgm.gov.tr'' adresli internet sitesine yükledi. 
     
     TÜRKİYE, MÜCADELEDE AVRUPA ŞARTLARINDA 

     Sitedeki bilgide, Türkiye'nin kuş vebası hastalığı ile baş etme açısından Avrupa şartlarına daha yakın olduğu vurgulanırken, şöyle denildi 
     ''Türkiye risk açısından kesinlikle Avrupa'ya daha yakındır. Çünkü kanatlı üretiminin büyük bölümü Avrupa standartlarındadır. Uzak Doğu'da, geleneksel olarak kanatlı hayvan ticareti canlı olarak yapılmaktadır. Türkiye ise bu dönemi uzun yıllar önce geride bırakmıştır. Dolayısıyla kitlelerin canlı kanatlı hayvanlarla temas riski çok düşüktür. 
     Bugüne kadar verdiğimiz sınav başarılıdır. Zamanında risk görülmüş, acil eylem planı oluşturulmuş, tatbikatlar yapılmış, üreticiler uyarılmıştır. Hastalık görüldüğünde hemen müdahaleyle olay lokalize edilmiştir. Şeffaf biçimde kamuoyu bilgilendirilmiştir. Basın sorumlu davranmış, çoğunlukla bilgilendirici ve yatıştırıcı bir tutum benimsemiştir.'' Sitede, modern, entegre tesislerde yetiştirilen tavukların hiçbir şekilde risk altında olmadığı, Türkiye'deki üretimin çoğunun da bu firmalar tarafından gerçekleştirildiği belirtilerek, bu işletmelerde günlük denetim ve kontroller her zamankinden çok daha sıkı biçimde yapıldığı, tüketicinin iyi pişmiş tavuk ve ürünleri yemesinde bir sakınca olmadığı belirtildi. 
     Şu anda insanlara yönelik olarak hali hazırda uygulanmakta olan grip aşılarının kuş vebası virüsü H5N1'i önleyici herhangi bir etkisi bulunmadığı da kaydedildi. 
     
     "7 BİN 626 KANATLI İTLAF EDİLDİ" 

     Öte yandan Tarım ve Köyişleri Bakanlığı, kuş vebası olayının tespit edildiğinden bugüne kadar yörede 7 bin 626 adet kanatlının itlaf edildiğini, tazminat için ayrılan kaynağın da 100 bin YTL'ye yükseltildiğini bildirdi. 
     Bakanlıktan yapılan yazılı açıklamada, Manyas ilçesinde oluşturulan fiyat tespit komisyonunun belirlediği fiyatlara göre, öldürülen her bir hindi palazı için 22.50 YTL, anaç hindi için 30 YTL, tavuk, ördek ve güvercin için 5'er YTL, kaz için 20 YTL tazminat ödeneceği belirtildi. 
     Açıklamada, tazminat ödemeleri için ayrılan kaynağın 40 bin YTL artırılarak 100 bin YTL'ye yükseltildiği, ayrıca İl Özel İdaresi bütçesinden mücadelede kullanılmak üzere 30 bin YTL'nin Manyas Köylere Hizmet Götürme Birliği hesabına aktarıldığı kaydedildi. 
     Halen hayvanlarını itlaf ettirmemekte direnen vatandaşlar olduğuna işaret edilen açıklamada, hayvanlarını görevlilere teslim etmeyenler hakkında, Hayvan Sağlığı ve Zabıtası Kanunu'nun 18 ve 19. maddelerine göre cumhuriyet savcılıklarına suç duyurusunda bulunulacağı uyarısında bulunuldu. 
     AB referans laboratuvarınca Türkiye'deki virüsün inflüenza A subtype H5N1 olduğunun da teyit edildiği belirtilen açıklamada, AB Komisyonu, FAO ve Dünya Bankası gibi kuruluşların sürekli işbirliği ve yardım teklif ettiği, ancak bu aşamada ihtiyaç duyulmadığından yardım talebinde bulunulmadığı kaydedildi. 
     Açıklamada, bugün itibariyle yeni vaka bildiriminin olmadığı da bildirildi. 
     
</TEXT>
</DOC>
