<DOC>
<DOCNO> 366759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo29.html </URL>
<DATE> 2005/08/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Rum basını Trabzon’da Rum parlamenteri rezil ettiler 
</HEADLINE>
<TEXT>

     
     Sofia ANGELİDİS ATİNA, DHA 



     RUM Anorthosis takımının Trabzon Havaalanı’nda polis tarafından sıkı bir şekilde aranmasının tepkileri sürüyor. Atina’da yayımlanan Apoyevmatini gazetesi, "Kıbrıslı Avrupa parlamenterini rezil ettiler" başlığını kullandığı haberde, "Trabzon Havaalanı yetkilileri, Kıbrıs takımının kafilesini misafirperver olmayan ve aşağılayıcı bir şekilde karşıladılar" diye başlık attı. "Türk tahrikleri olağandışıydı" ifadesini kullanan gazete Kıbrıslı AB Parlamenteri Yiuanakis Matsis’in çoraplarını çıkarmaya mecbur bırakıldığını yazdı. Gazete ayrıca bütün kafilenin akıl almaz bir ’eziyete’ mahrum kaldığını da iddia etti. 
     
     ’HAVAALANINDAKİ OLAYLAR SADECE BAŞLANGIÇ’ 

     Sport24 ise internet sayfasında, "Havaalanındaki olaylar sadece başlangıç" ifadesini kullandı. Anorthosis takımının Avni Aker Stadyumu’na gitmesi sırasında yaşanan olaylara değinen gazete, "Oyuncular son idman için otelden çıkmaya hazırlanırken 500 kadar fanatik Trabzonspor taraftarı otelin dışında küfür dolu sloganlar atmaya başladı. Taraftarlar Kıbrıs derneği anısına çelenk bıraktı ve bazıları polis çemberini delmeye çalıştı" diye yazdı. Otel dışındaki olayların belli bir süre sonra durdurulduğunu yazan gazete yorumunda maçın gözlemcisine yaşananlarının şikayet edileceğini bildirdi. 
     
     TEPKİLERE NEDEN OLAN İLAN 

     KKTC gazetelerinin başlıklarına da değinen Apoyevmatini gazetesi, Volkan ve Günebakış gazetelerinin maç hakkındaki ilanının son derece kışkırtıcı olduğunu yazdı. İlanda "Hadi çocuklar 1922’de İzmir’de Yunanlıları denize dökenler ve 1974 yılında Kıbrıslı Rumları Akdeniz’in güneyine sürenler, 2005 yılında Avni Aker Stadyumu’nda Kıbrıslı Rumları cezalandırsınlar. Onları Karadeniz’de sıkıştıralım. Allah yardımcımız olsun" yazdığına dikkat çekildi. 

     
</TEXT>
</DOC>
