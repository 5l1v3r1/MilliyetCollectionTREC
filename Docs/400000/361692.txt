<DOC>
<DOCNO> 361692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo19.html </URL>
<DATE> 2005/07/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fenerbahçe, Appiah için Juventus ile anlaşmaya vardı 
</HEADLINE>
<TEXT>

     Fenerbahçe'nin İtalya Birinci Lig Serie A takımlarından FC Juventus'un orta saha oyuncusu Stephen Appiah'ı transfer girişimi İtalyan spor gazetelerinin sayfalarına da yansıdı. İtalyan basını iki kulüp arasında anlaşma sağlandığını, 25 yaşındaki Ganalı yıldızın da onaylaması durumunda bu transferin gerçekleşeceğini yazdı. 
     Sarı-lacivertli yetkililerin dün Torino'da görüştükleri FC Juventus yetkililerine, Appiah'ın bonservis bedeli olarak 8 milyon Avro önerdikleri belirtiliyor. 
     Tuttosport gazetesi bu gelişmeyi, ''Ciao Appiah Fenerbahçe'' başlığıyla duyurdu. Sekiz sütuna yayılmış bir başlıkla sunulan haberin spot cümlelerinde ise şu ifadeler kullanıldı 
     ''Kulüpler arasında uzlaşma sağlanmak üzere. Juve'ye 8 milyon Avro verilecek. Eksik olan tek şey ortasaha oyuncusunun evet demesi. Ancak Fenerbahçeyle Şampiyonlar Ligi'nde de boy gösterme imkanı, bu teklifi Ganalı oyuncu için cazip kılıyor. Appiah'ın Middlesbrough yerine Türkiye'yi tercih etmesi daha güçlü bir ihtimal.'' Corriere Dello Sport gazetesi de bugünkü nüshasında, ''Fenerbahçe Appiah için 8 milyon Avro ödemeye hazır'' diye başlık attı. Haberde İspanya ve İngiltere'den de teklifler alan Ganalı yıldızın neden Fenerbahçe'yi tercih edeceği ise şu ifadelerle özetlendi 
     ''İngiltere ve İspanya'dan da teklif alan Appiah, Middlesbrough'a gitmeyi reddederek, Türk kulüple pazarlığa oturmayı kabul etti. Zira Fenerbahçe'ye gitmesi durumunda Şampiyonlar Ligi'nde top koşturması da garanti olacak.'' La Gazzetta dello Sport ise iki kulüp arasında anlaşma sağlandığını yazmakla birlikte, ''Appiah şu anda burada değil, İtalya'ya Salı günü dönecek. Ama görüldüğü kadarıyla, Juventus'un arzusunun aksine Fenerbahçe'ye gitme düşüncesinde değil'' dedi. 
     Halen tatilde bulunan Appiah'ın önümüzdeki Salı günü İtalya'ya dönerek, Pavia kentine bağlı Salice Terme'de kampta bulunan takım arkadaşlarına katılması bekleniyor. 
     İtalyan spor gazetelerindeki haberlerde, Appiah'ın İtalya'ya dönüşünde, Fenerbahçe'nin teklifini kabul etmesi için FC Juventus tarafından ikna edilmeye çalışılacağı da kaydedildi. 

     
</TEXT>
</DOC>
