<DOC>
<DOCNO> 398628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko11.html </URL>
<DATE> 2005/11/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Karadeniz'de palamut bereketi sürüyor... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Kasım ayı sonuna gelinmesine rağmen Karadeniz'de bol miktarda avı süren palamudun balıkçıların yüzünü güldürdüğünü söyledi. 
     Kalafat, Karadeniz'de bu sezon son 50 yılın en bereketli ve uzun süren palamut avının yaşandığını belirterek, ''Kasım ayı sonlarına gelinmesine rağmen Karadeniz'de bol miktarda avı süren palamut balıkçıların yüzünü güldürüyor'' dedi. 
     Daha önceki yıllarda Karadeniz'de genelde 1.5 ay süren palamut avının bu sezon aralıksız 3 aydır devam ettiğini kaydeden Kalafat, şunları söyledi 
     ''Karadeniz'de bu sezon yaşanan tarihinin en bereketli palamut avı, hem balıkçıyı hem de vatandaşı şaşırttı. Karadeniz'de Eylül ayının ikinci haftasından sonra ne balıkçı tezgahlarından ne de mutfaklardan palamut eksik olmadı. Büyük takım ve motorlar bir yana kıyı balıkçıları da bu sezon bol miktarda palamut avladı. Palamut avının en az 10 gün daha sürmesini bekliyoruz.'' Karadeniz'de bir süre önce Ordu açıklarında başlayan hamsi avının da Hopa açıklarında devam ettiğini dile getiren Kalafat, palamut avının sona ermesiyle birlikte Karadeniz'de hamsi avında, yine bol ve bereketli bir sezon yaşanacağını tahmin ettiklerini ifade etti. 
     Giresunlu kıyı balıkçısı Hakkı Temiz ise 6 metrelik teknesiyle bir gecede 24 kasa palamut avladığını belirterek, ''Yaklaşık 20 yıldır balıkçılık yapıyorum, ilk kez bu kadar palamut avladım. Bir ayda kazandığım parayı bir gecede palamuttan kazandım. Umarım palamut avı bir süre daha devam eder. Hem biz para kazanmaya hem de vatandaş ucuz balık yemeye devam eder'' diye konuştu. 
     Giresun'da, balıkçı tezgah ve manavlarında ağırlığı 300 gram ile 1 kilogram arasında değişen palamudun tanesi 2.00 ile 4.00 YTL arasında değişen fiyatlardan satışa sunuluyor. 
     
</TEXT>
</DOC>
