<DOC>
<DOCNO> 355256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas16.html </URL>
<DATE> 2005/06/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dünya güzeli yapma çıktı... 
</HEADLINE>
<TEXT>

     AP 

Dünya güzellik kraliçesi Maria Julia Mantilla'nın doğal güzel olmadığı ortaya çıktı. Çin'de 2004 yılının Aralık ayında Dünya Güzellik Kraliçesi seçilen Perulu Maria Julia Mantilla'nın tüm vücudunun estetik olabileceği iddiaları ülkeyi birbirine kattı. 
     Perulu dünya güzeli Maria Julia Mantilla'nın başı estetik cerrahıyla dertte... Peru'da 'Maja' diye anılan genç kadın, 'Onu ben yarattım' diyen estetik cerrahına dava açıyor. 20 yaşındaki kraliçe, "Sağda solda benim aslında Peru plastik cerrahi endüstrisinin bir ürünü olduğumu, yağlarımı aldığını, vücudumu yeni baştan yarattığını söylüyor. Hepsi yalan. Sadece 2004 yılının şubat ayında burnumu ve göğüslerimi düzeltmişti" diyerek eski doktoruna ateş püskürdü. 
     
     Kulaklar, çene, kaşlar ve dudaklar 

     Lise öğretmeni Mantilla, bu operasyonları geçirdikten 10 ay sonra Çin'de yapılan yarışmada, Dünya Güzeli tacını takmıştı. 
     Peru'nun en ünlü plastik cerrahlarından biri olan Cesar Morillas ise İspanyol El Mundo gazetesine verdiği röportajda 'öncesi' ve 'sonrası' fotoğrafları eşliğinde dünya güzelinin kulaklarını, çenesini, kaşlarını ve dudaklarını düzelttiğini iddia ediyor. 
     
     
     'Bir anlaşma yapmıştık' 

     "Eğer isterseniz bakabilirsiniz kulaklarımın arkasında tek bir ameliyat izi yok" diyen Maria Julia Mantilla, Peru Güzeli seçilmeden önce Morillas ile bir anlaşma yapıp ameliyat karşılığı Morillas'ın güzellik kliniğini tanıtmayı kabul etmiş. 
     Genç kadın, "Bu anlaşmanın süresi de nisan ayında bitti. Ama o h l beni kullanmaya devam ediyor, bu, ahlakdışı bir davranış" diye konuştu. Dertli güzel şu sıralar Tibetli yardıma muhtaç çocuklar yararına Himalayalar'da 6 bin 206 metrelik bir zirveye ulaşmak üzere eğitim görüyor. 
     
</TEXT>
</DOC>
