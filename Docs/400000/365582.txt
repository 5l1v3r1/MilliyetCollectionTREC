<DOC>
<DOCNO> 365582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/asiy.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni laiklik tanımı 
</HEADLINE>
<TEXT>


AKP'nin 'siyaset sözlüğü'nde yer alan laiklik tanımında, din ve devlet işlerinin birbirinden ayrı olmasına ilişkin hiçbir ifade yer almıyor. Laiklik, "İnanç ve din özgürlüğünün garantisidir" deniliyor 

Abdullah Karakuş - Ankara 


AKP, yaz dönemi eğitimi çerçevesinde teşkilatlarına siyaset sözlüğü gönderdi. "Eğitim modülü el kitabı - Siyasal Kimlik" adlı kitapta radikalizmden ütopyaya, demokrasiden laikliğe, faşizmden liberalizme, totaliter yönetimden milliyetçiliğe kadar birçok konuda tanımsal bilgi veriliyor. Laikliğin tanımındaysa, din ve devlet işlerinin birbirinden ayrı olmasına ilişkin hiçbir ifade bulunmuyor. 
LAİKLİK Devletin tüm dinler ve düşünceler karşısında tarafsız kalmasını ve eşit mesafeyi korumasını sağlayan, inanç farklılıklarının, farklı mezhep ve anlayışların çatışmaya dönüşmemeleri ve sosyal barış içinde yaşatılabilmeleri için takınılan kurumsal bir tutumdur. Ancak laikliğin, temel hak ve özgürlüklerin anayasal güvence altına alınmasında bir tür hakem görevi üstlenmesi için, demokrasiyle taçlanması ve bir uzlaşı ortamı sunması gerekir. Laiklik, çoğulculuk, tolerans ve tarafsızlık kültürü üreten bir mekanizma olarak görülmelidir. Asıl olan "laiklik nasıl bir çerçeve oluşturmalı ki, demokrasi, en geniş özgürlük alanı olarak uygulanabilsin" sorusuna en uygun yanıtı bulabilmektir. Laiklik, inanç ve din özgürlüğünün garantisidir. FAŞİZM Demokratik düzenin yerine, aşırı ulusçuluk ve baskı düzeni kurma öğretisi İDEOLOJİ Siyasi ve toplumsal bir öğreti oluşturan partinin, grubun davranışlarına yön veren politik, hukuki, bilimsel, dini, estetik düşünceler bütünü. LİBERAL Hürriyet ve serbestlikle ilgili. MİLLİYETÇİ Milliyet millete özgü olma durumu veya milli olma durumu ilkesini benimseyen. TOTALİTER Demokratik hak ve özgürlüklerin baskı altında tutulduğu, bütün yetkilerin bir elde veya küçük bir yönetici grubunun elinde toplandığı demokratik olmayan devlet düzeni. RADİKALİZM Köktencilik. DEMOKRASİ Halkın kamu politikalarının ve temel yönetim ilkelerinin belirlenmesine katılımını sağlayan siyasal bir sistemdir. Demokrasi, özet olarak halkın, halk tarafından yönetimi olarak tanımlanmıştır. 

Kayseri'ye deniz getirdik 

ELÇİN ERGÜN Kayseri 

Kayseri 1. Organize Sanayi Bölgesi'ndeki 42 fabrikanın açılış törenine katılan Başbakan Erdoğan, kendisine neden tatil yapmadığının sorulduğunu belirterek, Antalya'da Rixos Otel'de konakladığını anımsattı ve "Bir otelde kalıyoruz. 7 yıldızlı tatil diye başlık atıyorlar. Elinize, dizinize dursun. Biz de kalmayalım, o gece dönelim diye düşünmeye başlıyoruz" dedi. Yamula Barajı'nın açılışını da yapan Erdoğan, "Bu barajla Kayseri'ye deniz getirdik" diye konuştu. Uzman köpekler, protokol alanında bomba kontrolü yaptı. Kayseri'de katıldığı bir toplantıda, gençlerin spora yönlendirilmesi gerektiğini de belirten Erdoğan, "Son zamanlarda gençler sulu - kuru uyuşturucu kullanıyor. Tedbir almamız gerekiyor" dedi. Erdoğan 1,5 yaşındaki Yusuf Yağcı isimli çocuğu da kucağına alıp sevdi. 


</TEXT>
</DOC>
