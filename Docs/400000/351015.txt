<DOC>
<DOCNO> 351015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko01.html </URL>
<DATE> 2005/06/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Traktörde konfor devri... 
</HEADLINE>
<TEXT>

     Türk çiftçisi artık demir oturak üzerine minder koymak yerine, Avrupalı meslektaşları gibi klimalı, müzik seti ve soğutma dolabı bulunan kabinli traktörleri tercih ediyor. 
     AA muhabirinin aldığı bilgiye göre, John Deere, Massey Ferguson ve New Holland gibi dünyanın tanınmış traktör markalarının, lüks ve pahalı modelleri de yurdumuzda artık her geçen gün daha fazla ilgi görüyor. 
     Ses ve toz geçirmez kabinleri, çift çeker özellikleri, hidrolik direksiyonları, dijital göstergeleri, ekolayzırlı müzik setleri, debriyaj kullanmadan vites değiştirme özellikleri bulunan, lüks sürücü koltukları, ayarlanabilir kalorifer sistemlerine sahip olan, soğutucu dolabında serinlemek için su, meşrubat ve kola bulunabilen yeni model traktörler, lüks bir otomobilin konforunu taşıyor ama fiyatları da 45 bin ila 100 bin Avro arasında değişiyor. 
     John Deere Bölge Müdürü Mete Has, AA muhabirine yaptığı açıklamada, çift çekerli ve kabinli traktörlerin satışının her geçen yıl artış gösterdiğini ve çiftçilerin artık yeni model traktörleri tercih ettiğini anlattı. 
     Has, lüks donanımlara sahip olan traktör satışlarının, geçen yıla göre bu yıl artış göstermesinin beklendiğini de kaydederek şunları söyledi 
     ''Geçen yıl Türkiye genelinde bu tip traktörlerden yaklışık 1200 adet satıldı. Bu yıl bu sayının artmasını bekliyoruz. Türk çiftçisi artık toz toprak içinde başını kulağını sararak, sıcakta terleyerek, soğukta donarak çalışmak istemiyor. Çift çekiş özelliği olan bu tip traktörlerde, lüks otomobillerde bulunan her türlü aksesuar ve donanım bulunuyor. Çiftçimiz yaz aylarında tarlasında çalışırken soğutulmuş kolasıyla serinleyebiliyor. Kabin içindeki klimayla daha rahat ortamda işini yapabiliyor. Bu tip traktörlerin bir çoğunda dijital göstergeler de kullanılıyor.'' 
     
</TEXT>
</DOC>
