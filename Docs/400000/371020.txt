<DOC>
<DOCNO> 371020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonyas12.html </URL>
<DATE> 2005/08/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yaşlı anne-babaya bakmak özendirilecek 
</HEADLINE>
<TEXT>

     Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, kent yaşamıyla birlikte çekirdek aileye geçiş nedeniyle huzurevlerinin yükünün artığını, bu nedenle anne-babaya bakmayı özendirici politikalar uygulanacağını bildirdi. 
     Genel Müdür Barış, AA muhabirine yaptığı açıklamada, Anadolu’da aileden en az bir çocuğun, anne-babasının yanında kalarak onlarla yaşaması onlarla sürdürmesi geleneğinin, zaman içinde değişmeye başladığını söyledi. 
     Kent yaşamıyla birlikte çekirdek aileye geçiş nedeniyle huzurevlerinin yükünün artığını, çocukları tarafından sahip çıkılmadığı için ortada kalan anne-babaların, çözülmesi gereken toplumsal bir sorun olarak karşılarına çıktığını anlatan Barış, bu durumun da ülke ekonomisine maddi ve manevi ciddi bir yük getirdiğini anlattı. 
     Yaşamlarının sonbaharındaki yaşlılar için huzurevlerinin, yakınlarının yanında kalmalarının yerini tutamayacağını ifade eden Barış, "Yaşlılara, çocukları tarafından sahip çıkılmaması, toplumdaki sosyal bağların da zayıfladığını gösteren bir işaret olması açısından önemlidir" dedi. 
     Sosyal yapının çekirdeğini oluşturan Türk aile yapısının korunmasına büyük önem veren Hükümet’in, yaşlıların huzurevlerine mahkum edilmemesi konusuna da büyük bir duyarlılık gösterdiğini ifade eden Barış, şunları kaydetti 
     "Hükümet, bu sorunun çözümü için kurumumuza kesin talimat verdi. 
     Ölsün de kurtulayım diye düşünen bireyler yerine, Türk aile yapısına uygun davranan evlatlar yetiştirmek için, anaya babaya bakmayı özendirici politikalar uygulayacağız. Öncelikle ailelere, kendilerinin yardımına muhtaç olan büyüklerine sahip çıkmaları için, uzmanlarca psikolojik telkinlerde bulunulacak. Onlara bu davranışlarının sosyal, psikolojik ve manevi boyutları hakkında bilgi verilecek. Ayrıca yaşlı anne ve babasının bakımını üstlenen kişilere maddi destek sağlamayı da planlıyoruz. Amacımız, bu önemli toplumsal sorunu aile içinde çözmektir." Kuruma bağlı ülke genelinde 64 huzurevi ve rehabilitasyon merkezi bulunduğunu belirten Barış, "Kısa süre içinde hayata geçirmeye hazırlandığımız projelerimizin başarıya ulaşması, SHÇEK’in yükünü de önemli ölçüde hafifletecek. Böylece kurum olarak kimsesiz çocuklar ve engellilere daha fazla zaman ayırmış olacağız" diye konuştu. 
     
</TEXT>
</DOC>
