<DOC>
<DOCNO> 355310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/siyaset/asiy.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'İktidara kim geldiyse ABD'nin yanında oldu' 
</HEADLINE>
<TEXT>


Trabzon'da 'Karadeniz uşağı, ABD uşağı olmayacak' sloganı atan iki gencin yumurtalı saldırısına uğrayan Başbakan, 'Sağcı da, solcu da iktidarlar gördük. Hepsi ABD ile olumlu çalıştılar' dedi 

Abdullah Karakuş - Trabzon 


Başbakan Recep Tayyip Erdoğan, Trabzon'da yumurtalı protestoya hedef oldu. Erdoğan, "Karadeniz uşağı ABD uşağı, olmayacak" sözleri eşliğinde yapılan protestoyu eleştirirken, iktidara gelen bütün siyasi görüşlerin ABD'nin yanında yer aldığını savundu. 
Başbakan, dün eşi Emine Erdoğan ve kızı Sümeyye Erdoğan'la birlikte 21 yılda bitirilen Trabzon Şehir İçi Geçişi'nin Tanjant Yolu açılışını yaptı. 
2 metre yükseklikteki bir kürsüden halka seslenen Erdoğan'a, bu sırada Trabzon Halkevleri Başkanı Murat Bektaşoğlu ile Ethem Küçük yaklaştı. "Karadeniz uşağı, ABD uşağı olmayacak" diye slogan atan Bektaşoğlu ve Küçük'ün attığı yumurta, Erdoğan'ın yanından geçip perdenin önündeki bateriste çarptı. 

Sabıkaları varmış 
Polislerin müdahalesiyle Başbakan'a daha fazla yaklaşması önlenen Bektaşoğlu ve Küçük gözaltına alındı. Gözaltına alınan Küçük ve Bektaşoğlu, tutuksuz yargılanmak üzere serbest bırakıldı. Başbakanlık kaynakları, Bektaşoğlu'nun "hırsızlık" ve "terör örgütüne yataklık"tan sabıkalı olduğunu iddia etti. Polis, bazı vatandaşların eylemcilere yönelik saldırı girişimini de güçlükle engelledi. 
Erdoğan, gençlere "Bu ülkeyi provokasyonlara kurban etmeyiz. 2 3 kişinin provokasyonuna gelmeyiz" diyerek tepki gösterdi. 

'Türkiye uşağıyım' 
"Bana 'Karadeniz uşağı, ABD uşağı olmayacak' diyorlar. Bunu söyleyenin samimi olup olmadığını anlamak mümkün değil" diyen Erdoğan, iktidara gelen zıt siyasi görüşlerin ABD'nin yanında olmak konusunda aynu tutumu sergilediklerini savunurken şunları söyledi 
"Sağcı da, solcu da iktidarlar gördük. Bu iktidarların aşırı uçlarını da gördük. 
Hepsi ABD'nin yanında yer alıp gayet olumlu çalıştılar, münasebetlerini geliştirdiler. ABD ile ilişkilerini kesmediler, sürdürdüler. Şimdi kurusıkı atıyorlar... Dünya küresel barış istiyor. Bizim iktidarımız da düşman değil, dost kazanmak üzerinedir. Ben hem Karadeniz uşağıyım, hem Türkiye uşağıyım." 
Eski Başbakan Adnan Menderes'in de yakasına yapışıp "Özgürlük istiyoruz" denildiğini anımsatan Erdoğan, "Onlara Başbakan'ın yakasına yapışmaktan daha büyük özgürlük ne olabilir" dedi. 

'Görürsem söylerim' 
Kendisini seyahatleri nedeniyle eleştiren gazetecilere yanıt veren Erdoğan, şunları söyledi "Biz Ankara'ya mahk m bir hükümet değiliz. Birileri bizim koşumuza yetişemiyor. Bazı köşe yazarları yazıyor 'Ankara'ya uğramıyor' diye. Görürsem söylerim. Biz Ankara'ya ne zaman geleceğimizi biliyoruz. İnternet çağında yaşıyoruz. Dünyanın bir ucundan diğer ucu yönetiliyor." 
Erdoğan, daha önceki Karadeniz seyahatinde olduğu gibi konuşurken Karadeniz şivesini kullanarak vatandaşlara "Sesiniz az çıkayı öyle mudur " dedi. Erdoğan, akşam saatlerinde ana ocağı Rize'nin Güneysu ilçesine gitti. Erdoğan'ın eşi Emine Erdoğan ile kızı Sümeyye Erdoğan da, Maçka ilçesindeki Sümela Manastırı'nı gezdi. 

Ehliyeti otobüs kullanmaya yeterli mi 

Erdoğan, dün Trabzon'da üzerinde "T.C. Başbakanlık, Türkiye Cumhuriyeti" yazan ve Türk bayrağı bulunan otobüsten vatandaşları selamladı. MAN firması tarafından hediye edilen yaklaşık 400 bin YTL değerindeki Fortuna modeli otobüsün yan camları tamamen siyah olarak tasarlandı. Erdoğan, "Türkiye Cumhuriyeti" yazılı Başbakanlık uçağının ardından, aynı yazı bulunan otobüsle yeni bir yöntemi başlatmış oldu. Erdoğan, dün açtığı Tanjant Sahil Geçiş Yolu'nda uzun bir süre kalabalık içinde otobüs kullandı. Başbakanlık kaynakları, Erdoğan'ın ehliyetinin otobüs kullanmaya yeterli olup olmadığı konusunda bir açıklama yapmadı. Başbakan trafiğe ilk defa açılan yolda otobüs kullanırken, aracın yanındaki vatandaşların yoğun olması dikkat çekti. Erdoğan da otobüsü yavaş sürmeye özen gösterdi. 


</TEXT>
</DOC>
