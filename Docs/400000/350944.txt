<DOC>
<DOCNO> 350944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo16.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri sayım başladı 
</HEADLINE>
<TEXT>


UNIVERSIADE'nin 48 yıllık tarihinde en fazla katılımın yaşanacağı İzmir'deki oyunlar öncesi seferberlik ilan edildi. Tesislerin büyük bölümü tamamlanırken, dev organizasyon için 320 milyon YTL harcandı 

ÜNVER ERGÜN MURAT AĞCA 


İzmir'de 11-21 Ağustos tarihleri arasında düzenlenecek Dünya Üniversiteler Yaz Spor Oyunları UNIVERSIADE için geri sayım başladı. 23. kez gerçekleşecek oyunlar için dün İzmir'de medyaya geniş çaplı bilgi verildi. 
Devlet Bakanı Mehmet Ali Şahin'in de katıldığı toplantıda tesislerin son durumu anlatıldı. 320 milyon YTL'nin harcandığı dev organizasyona 61 tesis kazandırıldı. Toplantıda konuşma yapan Bakan Şahin, Türkiye'nin tarihi bir fırsat yakaladığını belirterek, "UNİVERSIADE ülkenin tanıtımı için büyük fırsat. Biz bu fırsatı en iyi şekilde değerlendireceğiz. Bazı tesisler tadilattan geçiyor. Ancak hepsi oyunlara yetişecek" dedi. 
Bin 341 madalyanın dağıtılacağı oyunlarda 135 ülkeden toplam 25 bin 500 kişinin yer alacağı ifade edilirken, 48 yıllık organizasyon tarihinde en fazla katılım gerçekleşecek. 
Gençlik ve Spor Genel Müdür Vekili Mehmet Atalay da, Türkiye'nin çok kısa bir gelecekte spor ülkesi olacağını iddia ederek, "Tüm uluslararası organizasyonlara talip duruma geldik. UNIVERSIADE sayesinde İzmir ve çevresi, olimpik bir kent havasına büründü. Bugüne kadar ülke olarak UNIVERSIADE'de bireysel sporlarda bir altın, gümüş ve bronz madalya kazandık. Takım halindeki en iyi derecemiz ise beşincilik olmuş. Ağustosta bu tabloyu da değiştireceğiz. En iyi sporcularla katılacağız" ifadesini kullandı. 
Öte yandan, Karşıyaka'da 16 kortluk tenis merkezi ise oyunlar sonrasında Tenis Federasyonu tarafından Türkiye'deki ilk tenis akademisine dönüştürülecek. 

Örnek dayanışma 

Türkiye özlemini duyduğu iktidar-muhalefet işbirliğini sporda yaşıyor. Üniversite Yaz Oyunları için el ele veren AKP ve CHP, önce meclisten oy birliği ile çıkartılan yasayla dev organizasyona ivme kazandırdı. İzmir'in CHP'li Belediye Başkanı Aziz Kocaoğlu'nun çalışmalarına devlet desteği de eksik olmadı. Tesislerin yetişmesi için devreye gireren hükümet, bütçeden ciddi boyutlarda kaynak aktardı. 

Bu ne sevgi ah 

Tarihinde ilk kez şampiyon yaptığı Napoli'ye 14 yıl aradan sonra Ferrara'nın jubilesi nedeniyle giden Maradona için San Paolo Stadı'na 70 bin kişi geldi 

Diego Armanda Maradona, İtalya'yı salladı. Eski takım arkadaşı Ciro Ferrara'nın jubilesi için Napoli'ye giden Arjantinli efsanevi yıldız için iki kez İtalya Ligi şampiyonu yaptığı Napoli kenti ayağa kalktı. Juventus'un Napoli'yi 4-1 yendiği jubile maçını izlemek amacıyla San Paolo Stadı'na gelen Mavi - Beyazlı taraftarlar tribünleri tıklım tıklım doldurdu. 
Napoli Belediye Başkanı Rosa Russo Iervolino, Maradona'nın 45 yaşına gireceği 30 Ekim tarihinde San Paolo Stadı'nda bir jübile maçı yapılacağını duyurdu. 1984-1991 arası Napoli forması giyen Maradona, güney ekibine 2 lig şampiyonluğunun yanı sıra bir İtalya ile bir UEFA Kupası ve bir de Süper Kupa kazandırdı. 

Formula Kanada'da 

Formula 1 Dünya Şampiyonası'nın 8. ayağı olan Montreal Grand Prix'si bu hafta sonu Kanada'da koşulacak. Gilles Villeneuve pistinde bugün yapılacak sıralama turlarının ardından dev yarış yarın gerçekleştirilecek. Ferrari pilotu Rubens Barichello'nun, bugüne kadarki 1.13.622 ile en iyi zamanı yaptığı pistte, Fernando Alonso ve Kimi Raikkonen yine iddialı. 

Collina bırakıyor 

Dünyanın en başarılı futbol hakemlerinden biri kabul edilen İtalyan Pierluigi Collina, 18 Haziran'da Bologna ve Parma arasında yapılacak karşılaşmada son kez düdük çalarak aktif hakemlik kariyerini noktalayacak. 5 kere yılın hakemi seçilen 45 yaşındaki ünlü hakem, yaş haddinden dolayı yeşil sahalara veda ederek gelecek sezondan itibaren İtalya Birinci Ligi Serie A'da hakem komitesinde görev yapacak. Hakemliğe 28 yaşında başlayan Collina'nın kariyerinin doruk noktası 2002 Dünya Kupası'ndaki Brezilya - Almanya finalini yönetmesiydi. 

Swiss'te spor keyfi 

Swissotel The Bosphorus, okulların bitmesiyle birlikte çocuklar için birbirinden özel aktiviteler düzenliyor... Yeşilin, maviyle buluştuğu Swissotel'in yüzme havuzunda kulaç atarken serinleyecek olan çocuklar, yüzme konusunda deneyimli antrenörlerle kendilerini geliştirebilecekler. Ayrıca Bülent Özdemir yönetimindeki Maçka Tenis Kulübü'nde ise tenisle buluşacaklar. Ayrıntılı bilgiye 0212 326 11 00'ı numarasından ulaşabilirsiniz. 


</TEXT>
</DOC>
