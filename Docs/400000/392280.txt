<DOC>
<DOCNO> 392280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/gun04.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişte randevu 2007 sonuna 
</HEADLINE>
<TEXT>


SSK hastanelerinin Sağlık Bakanlığı'na bağlanmasıyla kilitlenen Ağız ve Diş Hastalıkları Hastanesi 2 yıl sonraya gün verdi 

ŞÜKRAN ÖZÇAKMAK İstanbul 

Bir hafta öncesine kadar, dolgu ve kaplamalar için 2006, hareketli protez, kancalı ve yarım damaklar için de 2007 sonlarına randevu veren Sağlık Bakanlığı İl Özel İdaresi Ağız ve Diş Hastalıkları Hastanesi, artık protez diş yaptırmak isteyen vatandaşlara hiç randevu vermiyor. Serbest diş hekimliğine sevk yaptırmayı başaranlar da aradaki farkı ödeyecek güce sahip olmadığı için dişsiz geziyor. 

Fark büyük 
2005 Yılı Bütçe Uygulama Talimatı'na göre, herhangi bir sebeple tedaviye 90 gün içinde başlanamazsa "fiyat farkını vatandaşın ödemesi kaydıyla" serbest diş tabipliklerine sevk veriliyor. Ancak bakanlık, tek çenede kronlar ile protezin birlikte veya ayrı ayrı yaptırılması halinde toplam olarak 139.83 YTL ödüyor. Diş Hekimleri Odası'nın belirlediği asgari fiyat tek çene tam protez için 615 YTL olarak öngörülüyor. 
Hastalar protezlerin gecikmesini önlemek için anlaşma yapılan özel diş laboratuvarına da fark ücreti ödüyor. Hasta SSK'lıysa, Okmeydanı'nda bulunan hastaneden Fındıklı'daki SSK bölge Müdürlüğü'ne gönderiliyor ve toplam tedavi giderinin yüzde 10'unu ödemesi isteniyor. Ödemelerin tümü yapılmadan tedavi başlamıyor. 

Günde 1200 hasta 
Kapasitelerinin üzerinde hizmet verdiklerini ve günde yaklaşık 1200 hastaya baktıklarını söyleyen hastane yetkilileri, yoğunluk nedeniyle hizmet veremez duruma geldiklerini belirttiler. 2008'e randevu vermek zorunda kalınca da Sağlık Bakanlığı'nın bilgisi doğrultusunda randevu vermeyi durdurduklarını anlattılar. 
İstanbul'a hizmet veren tek ağız ve diş hastalıkları hastanesi olan hastanede yalnız diş çekimi randevusuz yapılıyor. 



</TEXT>
</DOC>
