<DOC>
<DOCNO> 378017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun29.html </URL>
<DATE> 2005/09/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
SPD Müzakerelerin hedefi Türkiye'nin AB'ye tam üyeliğidir 
</HEADLINE>
<TEXT>

     Evren Aydemir ve Mikdat Karaalioğlu bildiriyor 

      Alman Sosyal Demokrat Parti SPD Genel Sekreteri Klaus Uwe Benneter, Türkiye ile 3 ekimde başlanacak AB üyelik müzakerelerinin hedefinin tam üyelik olduğunu söyledi. 
     Benneter, A.A'ya yaptığı açıklamada, Birlik partileri CDU CSU tarafından Türkiye'ye önerilen imtiyazlı ortaklığın yanlış olduğunu vurgulayarak, ''Türkiye ile imtiyazlı ortaklık zaten mevcut. AB devlet ve hükümet başkanları, Türkiye ile 3 ekimde üyelik müzakerelerine başlanmasını geçen aralık ayında ortaklaşa kararlaştırdılar'' dedi. 
     Müzakerelerin ucu açık yürütüleceğini ifade eden Benneter, ''Müzakerelerin hedefi Türkiye'nin AB'ye üyeliğidir. Ancak müzakereler sırasında demokratikleşme ve hukuk devleti reformları gibi konularda sorunlar çıkarsa müzakerelere son verilebilir'' diye konuştu. 
     Kamuoyu yoklamalarına göre, Alman halkının çoğunluğunun Türkiye'nin AB üyeliğine karşı olduğunun hatırlatılması üzerine de Benneter, şunları söyledi 
     ''Uzun süreli müzakere süreci insanlara iyi anlatılabilirse Almanların çoğunun hükümetin dış politik kararlarını destekleyeceğine inanıyorum. Almanlar, Başbakan Schröder'in tüm Alman hükümetlerinin dış politika çizgisini sürdürdüğünü gayet iyi biliyor.'' Kamuoyu yoklamalarında son günlerde SPD'nin yükselişe geçtiğini kaydeden Benneter, ''SPD'nin en güçlü parti olmasını ve Schröder'in başbakan olarak kalmasını istiyoruz. Bunun için çok çalışmalıyız. Her oyun önemi var'' diye konuştu. 
     Türk kökenli seçmenlerin, 2002 yılındaki genel seçimlerde olduğu gibi bu seçimlerde de kendilerine güvenmelerini isteyen Benneter, ''Son haftalarda Türk kökenli seçmenlerin büyük desteğine şahit oldum. Pek çok Türk kökenli seçmen, Schröder'in seçim kampanyalarıyla ilgili bir girişimde aktif olarak yer alıyor. Ben de bunu iyi buluyorum'' dedi. 
     Almanya'daki seçimlerde yaşı 18'in üzerinde olan her seçmenin başbakanın kim olacağı konusunda karar verme hakkına sahip olduğunu kaydeden Benneter, şunları söyledi 
     ''Mümkün olan en fazla sayıda seçmeni, yaptığımız siyasetle ikna etmek istiyoruz. Bunların Türk kökenli olması ya da olmaması önemli değil. Ancak ben çok sayıda Türk kökenli sadık taraftarımız olmasından büyük mutluluk duyuyorum.'' Alman Sosyal Demokrat Parti SPD Genel Sekreteri Klaus Uwe Benneter, istihdam piyasasında yabancılarla Almanlar arasında nasıl daha fazla fırsat eşitliği yaratılabileceği şeklindeki bir soruyu da şöyle yanıtladı 
     ''Ayrımcılığa karşı yasa çıkartmaya çalıştık. Bu yasa, insanların etnik köken dolayısıyla ayrımcılığa uğramalarını önlemeye yönelikti. Ancak Birlik partileri CDU CSU , bu yasanın çıkmasını Federal Eyalet Temsilcileri Meclisi'nde Bundesrat engellediler. Bu yasa, engelleri ortadan kaldırabilmek için önemli bir adım olacaktı.'' 
     
</TEXT>
</DOC>
