<DOC>
<DOCNO> 387236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yasam/ayas.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tayyip Erdoğan yanımda değildi' 
</HEADLINE>
<TEXT>


Alman Der Spiegel dergisine demeç veren Orhan Pamuk, Tayyip Erdoğan'a hem sitem etti, hem de övgü yağdırdı 

FRANKFURT Milliyet 

Yazar Orhan Pamuk, haftalık Alman Der Spiegel dergisine verdiği demeçte, Başbakan Recep Tayyip Erdoğan'a hem sitem etti, hem övgü yağdırdı. Der Spiegel'in, "Erdoğan'ın sizi yeterince desteklediğini düşünüyor musunuz " sorusuna Pamuk, "Şurası muhakkak ki, sorun yaşadığımda Erdoğan yanımda değildi" yanıtını verdi. 

'Tuttuğunu koparıyor' 
Pamuk, "Erdoğan'ı inandırıcı bir reformcu olarak mı, yoksa niyetini gizleyen bir İslamcı olarak mı takdir ediyorsunuz " sorusu üzerine de şöyle konuştu "Öncelikle kendisini mükemmel bir organizatör olarak görüyorum. Tuttuğunu koparan biri. 10 yıl önceki İslami söylemi, Türkiye'de normaldi. Bu konumdan takdire şayan bir noktaya ulaştı. Yani Türkiye'yi, İslamcılar, eski İslamcılar ve halkın yüzde 70'inin desteğiyle Avrupa istikametine yönlendirmeyi başardı. Bana 'Bu konuda bir itirazın var mı ' diye sorulacak olursa yanıtım, 'hayır' olur. Barışa giden büyük değişiklikler, genellikle daha önceleri barış yandaşları olmayanlar tarafından yapılmıştır." 

Babası, 'Uluslararası yazarımız yok' demiş 

İSTANBUL Milliyet 
"30 bin Kürt öldürüldü, 1 milyon Ermeni katledildi" dediği gerekçesiyle hakkında dava açılan Pamuk, CNN Türk'te önceki akşam yayımlanan 'Söz Sizde' programında Tayfun Ertan'ın sorularını yanıtladı. 
Tartışmanın artık büyümesini istemediğini belirten Pamuk, "Benim üzerimden siyaset yapılıyor. Bunları istemiyorum. Benimle fazla uğraşmayın, beni rahat bırakın" dedi. 

İnönü anlattı 
Programda, 'davanın' yanı sıra yeni kitabından 'uluslararası yazar olma kavramı'na kadar pek çok konuya değinen Pamuk, ilginç bir anekdota da yer verdi. 
Yazar, babası Gündüz Pamuk'un gençlik yıllarında yaşadığı ilginç bir olayı şöyle anlattı 
"4-5 yıl önce Erdal İnönü anlattı, konu uluslararası yazar ünü. Bir akşam yemeği babam, Ömer İnönü, Erdal İnönü ve 20 yaşındaki arkadaşları orada. İsmet Paşa da biraz Atatürk etkisiyle belki de, bir felsefi sohbet konusu açıyor. Sofrada başbakan da var. Konu edebiyat. Biraz Nazım Hikmet, biraz başka konular. Erdal İnönü dedi ki bana, 'Sonra biliyor musun Gündüz ne dedi 'Niye bizde uluslararası ünlü yazar yok' dedi." 


</TEXT>
</DOC>
