<DOC>
<DOCNO> 376282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/spo03.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan engel tanımadı 
</HEADLINE>
<TEXT>


Galatasaray basketbolda, iki kulağında da yüzde 75 duyma kaybı bulunan ve ABD İşitme Engelliler Milli Takımı'nda da forma giyen 24 yaşındaki pivot Lance Allred'i transfer etti 

ULAŞ SAĞ 


Sarı-Kırmızılı takım, basketbolda son yılların en ilginç transferlerinden birine imza attı. Cim-Bom, daha önce Karşıyaka'ya önerilen, ancak denenme önerisini reddeden ve iki kulağında yüzde 75 işitme kaybı bulunan ABD'li pivot Lance Allred ile anlaştı. 
ABD Kolej Ligi NCAA'de mücadele eden Weber State'te forma giyen 24 yaşında, 2.08 boyundaki Lance Allred, geçen yıl 17.7 sayı, 12 ribaunt ve 1.7 asist ortalamalarıyla oynadı. Bu performansıyla Big Sky Konferansı'nda, "Yılın Takımı"na seçilen Allred, 2002 Dünya İşitme Engelliler Oyunları'nda ABD Milli Takımı'nda yer aldı. NCAA'de geçen yılın ribaunt krallığında 4. sırayı alan Lance Allred, Britanya'nın karanlık çağında geçen ve "Yüzüklerin Efendisi" benzeri, "Bretwalda" adlı bir üçleme yazdığını söyledi. Kitabın "Ghost of Covandale" ve "Deliver Us" ismindeki iki cildini bitiren Allred, üçüncü kitabıyla ilgili çalışmalarını sürdürdüğünü belirtti. 
Antrenör Halil Üner, "Sonuç olarak opera sanatçısı değil basketbolcu alıyoruz. Eğer oyuncu, sayı atıyor, ribaunt alıyorsa, gerisi önemli değil. Zaten küçük bir işitme cihazıyla sorun aşabiliyor. Şu ana kadar antrenmanlarda en küçük bir problem olmadı" diye konuştu. 
Bu arada Sarı - Kırmızılılar, Ülkerspor'un milli oyuncusu Fatih Solak'ı bir yıllığına kiralık olarak renklere bağladılar. 

UZMAN GÖRÜŞÜ 

Doç. Dr. Hasan Tanyeri KBB Hastalıkları Uzmanı 
Her iki kulakta da yüzde 75'lik oran, ileri derecede işitme kaybı anlamına gelir. Ancak işitme testleri sonunda uygun bir cihaz yardımıyla rehabilite edilebilir. Normal insandaki duyma seviyesine ulaşmak zor. Hasta sesleri daha mekanik duyar ama normal hayatına rahatlıkla devam eder. 

Gerets çıkışı kapadı 

ERHAN TELLİ 

Sivasspor maçının hazırlıklarına dün yaptığı iki antrenman ile devam eden Galatasaray'da Florya dışına çıkış yasaklandı. Eric Gerets, sabah antrenmanı sonrasında oyuncularını tesis dışına bırakmayarak, iki antrenman arasında kamp yaptırdı. İlk idman sonrasında toplu halde yemek yiyerek odalarına çekilen futbolcular, Gerets'in isteğiyle iki saatlik uykunun ardından akşam antrenmanına çıkarak, aktif bir şekilde dinlendirildi. Galatasaray bugün Florya'da Beylerbeyi ile karşılaşacak. 

Galatasaray'da buzlar eridi 

Galatasaray Başkanı Özhan Canaydın, Kaptan Bülent Korkmaz ile buzları eritiyor. GSYİAD'ın önceki gece verdiği partide konuşan Galatasaray Başkanı, "Bülent'e jübile teklifimizi yenileyeceğiz" diyerek Bülent Korkmaz dosyasını kapatmadıklarını gösterdi. Özhan Canaydın'ın bu yaklaşımına Bülent Korkmaz'ın da sıcak bir adımla cevap vereceği öğrenilirken, yönetimin emektar kaptanın yıllardır giydiği "3" numaralı formayı Galatasaray müzesinde sergileme kararı da aradaki kırgınlığı daha da azalttı. 

Ergün'den kötü sürpriz 

Milli Takım kampında sakatlanan ve sağ kasık adalesindeki yırtık nedeniyle 6 hafta sahalardan uzak kalacağı açıklanan Ergün'de sürpriz bir sakatlık daha çıktı. Tecrübeli futbolcunun sol ayak serçe parmağında çatlak olduğu belirlendi. Bir aydır çatlak parmakla oynayan milli futbolcunun bu durumu fark edilememiş, ödem olduğu düşünülerek iğne ile oynatılmıştı. 

Keskinkılıç'a vefa borcu 

Emre Belözoğlu, Okan Buruk ve Fatih Akyel, Galatasaray altyapısında kendilerini yetiştiren Antrenör Ahmet Keskinkılıç'ı unutmadı. Üç oyuncu, hocalarına Beylikdüzü'nde bir ev aldı. Öğrencilerinin bu jestinden haberi olmadığını ifade eden Ahmet hoca, "Beni eve götürdüler öyle haberim oldu" dedi. Futbolcular ise "Hocamıza ne yapsak azdır. O olmasaydı belki de bugünlere gelemezdik" diye konuştu. 


</TEXT>
</DOC>
