<DOC>
<DOCNO> 391820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas09.html </URL>
<DATE> 2005/11/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uludağ bayrama hazır... 
</HEADLINE>
<TEXT>

     Türkiye'nin önde gelen kış turizm merkezlerinden Uludağ'da, kar yağışıyla birlikte Ramazan Bayramı rezervasyonlarının yüzde 100'e ulaştığı bildirildi. 
     Otel yetkililerinin verdiği bilgiye göre, son günlerde etkili olan kar yağışı, bayram tatili için ''beyaz cennet''i cazip hale getirirken, doluluk oranının yüzde 100'e ulaşmasını sağladı. 
     Kar kalınlığının henüz kayak yapmak için uygun olmadığını belirten yetkililer, tatilcilerin, Uludağ'ın kar örtüsü altındaki muhteşem görselliğini yaşama fırsatı bulabileceklerini ve doğa yürüyüşleri gibi çeşitli aktiviteler yapabileceklerini söylediler. 
     Bu arada, kar kalınlığının 28 santimetreye ulaştığı Uludağ'da, yağışın hafta sonuna kadar etkili olması bekleniyor. 
     Meteoroloji yetkilileri, hava sıcaklığının eksi 4 derece civarında olduğu Uludağ'da, görüş mesafesinin 100-200 metre arasında değiştiğini bildirdiler. 
     
</TEXT>
</DOC>
