<DOC>
<DOCNO> 375307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/toruner.html </URL>
<DATE> 2005/09/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bazı mağazalar kredi kartı bilgilerinizi kopyalıyor 
</HEADLINE>
<TEXT>


Son günlerde, kredi kartı bilgilerinin, müşteriden izin alınmadan, bazı mağazalarca pos cihazından başka bir cihazdan da geçirilerek kopyalandığı konusunda iletiler geliyor. Anlaşılan, bazı mağazalar kendileri için bir veri tabanı oluşturmak peşindeler. Kredi kartı müşterileri, doğal olarak kredi kartındaki hangi bilgilerin kendilerine sorulmadan alındığını merak ediyorlar. 
Mağazaların müşteriye sormadan, onunla ilgili bilgilere ulaşması hukuk dışı bir uygulama. Mağazaların müşterilerinden elde ettikleri bu bilgileri nerede, nasıl sakladıkları, kimlere verdikleri ve nasıl kullandıkları da bilinmiyor. Bütün dünyadaki uygulama müşteriye ait bilgilerin kendisine sorulmadan kullanılamayacağı biçiminde. Hatta, bankalar bile bu kurala uymak zorundalar. Müşterinin kredi kartı bilgileri sadece bankası tarafından bilinebilir ve saklanır. 
Kredi kartı kopyalanan bir müşterinin daha sonra bir "identity theft" kimlik çalınması sorunu karşısında, mağazaları nasıl suçlayacağı veya suçlayıp suçlayamayacağı da ayrı bir sorun. Bu konu yakında mahkemeleri işgal edeceğe benziyor. Çünkü, şimdiden birçok mağdur mağazalara soru sormaya başlamışlar bile. Bazı mağazalar, bankalardan bu konuda izin aldıklarını söylüyorlarmış. Oysa, bankaların böyle bir izin verme yetkileri yok. Bankacılık Düzenleme ve Denetleme Kurumu ve bankaların da bu soruna vakit geçirmeden el atmaları gerekiyor. 
Kredi kartı uygulaması h l tam oturmuş ve uluslararası kurallarla uygulanır durumda değil. Uygulamada hem müşteriler hem de bankalar için büyük riskler var. 

Dinime küfreden Müslüman olsa 
Benim hafta başındaki yazım üzerine, Fatih Altaylı bir yazı yazarak benim Mustafa Süzer'e danışmanlık yaptığımı iddia etmiş. Süzer'i tanıyorum ama ne şimdi ne de daha önce onunla iş ilişkisinde bulunmadım. Ona veya herhangi bir şirketine danışmanlık yapmadım. Hiçbir şirketinde görev almadım. Türkiye'deki hiçbir sorunun Amerika üzerinden ve bu biçimde çözülemeyeceğini biliyorum. Washington'a da son 2 yıl içinde bir kez gittim. O da, bir gazeteciler grubuyla ve özel bir konuda. Ben yazımda, bütün basının atladığı iki haber verdim. Biri, Başbakan'a yargı kararlarının uygulanması konusunda Kongre üyelerinden altısının imzaladığı, resmi bir mektup gönderildiği idi. Başbakan'ın bu konuda yakınlarına ne söylediğini de bana ilettiler. 

Yılmaz Sanlı 
Yurtdışındaydım. Yılmaz Sanlı ağabeyimin cenazesine yetişemedim. Başımıza gelecekleri biliyorduk. Yılmaz Ağabey'le son buluşmamızda ikimiz de olacaklardan bahsetmedik. Bu buluşma, Yılmaz Ağabey'in dışarı son çıkışlarından biri oldu. Nur içinde yatsın. Allah eşine sabır versin. 



</TEXT>
</DOC>
