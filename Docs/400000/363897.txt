<DOC>
<DOCNO> 363897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonspo19.html </URL>
<DATE> 2005/07/24/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Türkiye 1 - Japonya 3 
</HEADLINE>
<TEXT>

     13. Dünya Genç Bayanlar Voleybol Şampiyonası'nda, Türkiye, A Grubu'ndaki 2. maçında Japonya'ya 3-1 yenildi. 
     Ankara Atatürk Spor Salonu'nda yapılan maça kötü başlayan Türkiye, rakip takımın iyi savunması karşısında hücumda etkili olamadı ve ilk teknik molaya 8-5 geride girdi. File önünde blok üstünlüğünü de rakibine kaptıran ay-yıldızlılar, 2. teknik molasına 16-11 geride girdiği seti, 25-21 kaybetti. 
     2. sette karşılaşmanın ilk setinde yaptığı servis hatalarını tekrarlamayan milli takım, blokta da başarı yakalayınca ilk teknik molayı 8-7, 2. teknik molayı da 16-14 üstün geçti. Oyunun kontrolünü elinde tutan genç milliler, bu seti 25-21 kazandı. Genç milliler, 3. sete hücumda iyi başladı. Güldeniz ve Seda'nın sayılarıyla ilk teknik molaya 8-7 önde giren ay-yıldızlılar, hücumda başarısını sürdüremeyince 2. teknik molasına 16-14 geride girdiği seti 25-20'lik skorla kaybetti. 
     Büyük çekişmenin yaşandığı 4. sette Güldeniz ve Eda ile etkili olan ay-yıldızlılar, ilk teknik molayı 8-5, 2. teknik molayı 16-10 önde tamamladı. Bu dakikadan sonra hücumda basit hatalar yapmaya başlayan ve manşet almakta zorlanan genç milliler, aradaki fark kapanmasına rağmen 24-20'lik skor avantajını koruyamadı ve seti 26-24 kaybetti. 
     Genç Milli Bayan Voleybol Takımı, şampiyonadaki 3. maçını, yarın saat 19.00'da, Sırbistan-Karadağ ile yapacak. 
     Öte yandan ,şampiyonanın diğer maçlarında, Brezilya, ABD'yi 3-0, Sırbistan-Karadağ da Hırvatistan'ı 3-1 yendi. 
     
</TEXT>
</DOC>
