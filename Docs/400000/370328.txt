<DOC>
<DOCNO> 370328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo41.html </URL>
<DATE> 2005/08/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
UNIVERSIAD 2005'te doping kaosu... 
</HEADLINE>
<TEXT>

     23. Dünya Üniversiteler Yaz Spor Oyunları'ndaki doping kontrollerinde, yalnızca idrar numunesi alınıp kan testi yapılmaması tartışmalara neden oldu. 
     Uluslararası Olimpiyat Komitesi IOC ile birlikte, Uluslararası Üniversiteler Spor Federasyonu'nun FISU , doping talimatlarında ''Yasaklı madde ve yöntemin belirlenmesi için idrar, kan testleriyle birlikte geçerli tüm teknikler uygulanır'' maddesine karşın, İzmir'deki oyunlarda yalnızca idrar analizlerinin yapılmasıyla ilgili olarak konuşan Türkiye Doping Kontrol Merkezi TDKM Başkanı Prof.Dr.Aytekin Temizer, ''FISU Tıp Komisyonu Başkanı Prof.Dr.Larry Rink, haziran ayında Türkiye'ye yaptığı inceleme gezisinde kan testi yapılmayacağını açıkladı'' dedi. 
     FISU Tıp Komisyonu Başkanı Larry Rink, İzmir'de şu ana dek yalnızca rutin idrar numunesi toplandığını belirtirken, Rink'in organizasyonda yardımcılığını yapan Hüseyin Baskın, kontrollerde sporcuların doldurduğu formlarda, 6 ay içinde herhangi bir kan transferi yapıp yapmadığının sorulduğunu, gerekirse sporculara kan testinin de uygulanabileceğini söyledi. 
     
     UZMAN TEPKİSİ 
     TDKM Sözcüsü Prof.Dr.Sezgin İlgi, İzmir'de kan numunesi alınmadığını, yalnızca gelen idrar numunelerine analiz yaptıklarını belirtirken, Gençlik ve Spor Genel Müdürlüğü'nun doping uzmanı doktoru Kaya Livanelioğlu'ndan uygulamaya tepki geldi. 
     ''Anti-doping kuralları kişiden kişiye değişmez'' diyen Livanelioğlu, ''Uluslararası anti-doping kuralları ya tam uygulanır ya tam uygulanır. İzmir'deki uygulama olimpik harekete dahil olamaz. Bu uygulamadan organizasyon komitesi de sorumludur. Madem tek yönlü analiz yapılıyor, kontrolü tamamen kaldırsınlar. UNIVERSIAD'da kazanılan tüm madalyalar lekelidir'' diye konuştu. 
     
     YAKLAŞIK 500 NUMUNE İNCELENECEK 
     Oyunlar boyunca, Ankara'da bulunan uluslararası akrediteye sahip TDKM'de 500'ü aşkın idrar numunesine analiz yapılacak. 
     İzmir'deki oyunların başlamasından bu yana 200 numunenin ellerine ulaştığını, hafta sonu da dahil olmak üzere merkezin tam kapasiteyle analizlerini sürdürdüğünü açıklayan Prof.Dr.Temizer, son güne dek 500'ü aşkın numunenin inceleneceğini açıkladı. 
     
</TEXT>
</DOC>
