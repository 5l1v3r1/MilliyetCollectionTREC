<DOC>
<DOCNO> 369111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun08.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda polise 500 YTL rüşvet teklif etti 
</HEADLINE>
<TEXT>


ANKARA Milliyet 

Diyarbakır'da yakalanan El Kaide bağlantılı Suriyeli Louai Sakka'nın tutuklanması ve yardımcısı Hamed Obysi'nin Hatay'da gözaltına alınmasının ardından polis, Antalya'da varlığını belirlediği, intihar eylemlerini gerçekleştirecek fedai timlerinin peşine düştü. 
Emniyet Genel Müdürlüğü'nden dün yapılan açıklamada, Konyaaltı'ndaki bir evde 4 Ağustos tarihinde çıkan şüpheli yangından birkaç gün önce yapılan takip çalışmalarıyla elde edilen görüntülerin ve Antalya'daki 2 evde bulunan dokümanların, 15 ve 20 Kasım 2003 tarihlerinde İstanbul'da yaşanan saldırılarla benzerlik gösterdiğinin belirlendiği bildirildi. 

Polisin dikkatini çekti 
6 Ağustos'ta Hatay'ın Cilvegözü Sınır Kapısı'ndan Suriye'ye çıkış yapacağı sırada, bir polisin dikkati sayesinde yakalanan Obysi'nin, pasaport polisine 500 YTL rüşvet teklif ettiği de belirtildi. 
Konyaaltı'ndaki evi kiralayan Fahir Bayhi adlı İranlı'nın yanı sıra evde kalan 3 kişinin kayıplara karışması polisi alarma geçirdi. Sakka'nın finansörlüğünde Antalya'da üslendiği belirlenen yeni bir eylem grubu takibe alındı. İstanbul'daki ikiz saldırılarda birden fazla eylem timinin organize edildiği belirlenmişti. 

10 eylem planı 
Sakka'nın bomba yapımında kullanılan malzemeleri Antalya'dan temin ettiği ve patlayıcıların imal edilerek kullanılır hale getirildiği de saptandı. Sakka'nın üzerinde 10'a yakın istihbarat raporu ve eylem planı bulunduğu öne sürüldü. Bu arada Emniyet Genel Müdürlüğü açıklamasında, operasyona bazı yayın organlarında MİT, CIA ve MOSSAD'ın da katıldığı bilgilerinin yer aldığı belirtilerek, "Operasyon tamamen İstihbarat Dairesi'nce yürütülüyor" denildi. 


</TEXT>
</DOC>
