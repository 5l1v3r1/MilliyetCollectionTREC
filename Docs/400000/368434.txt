<DOC>
<DOCNO> 368434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur17.html </URL>
<DATE> 2005/08/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Öğretmenlik başvuruları yarın başlıyor... 
</HEADLINE>
<TEXT>

     Milli Eğitim Bakanlığı’nın MEB 
     alacağı 10 bin 509 öğretmen kadrosu için başvurular yarın başlıyor. 
     Milli Eğitim Bakanlığı, ilk atama yoluyla atanacaklar için 10 bin 299, açıktan ve açıktan ilk atama yoluyla atanacaklara da 210 kişilik 
     kadro ayırdı. Öğretmenlik İçin Başvuru ve Atama Kılavuzu, bakanlığın http personel.meb.gov.tr adresinde "2005-2 Öğretmenlik İçin Başvuru ve Atama Kılavuzu" adıyla yayımlandı. Milli Eğitim Bakanı Hüseyin Çelik, kılavuzun önsözünde yer alan açıklamasında, 2005-2 ilk atama döneminden itibaren öğretmenlerin atama ve yer değiştirme işlemlerinin eğitim kurumları bazında yapılacağını belirterek, bu amaçla, ilk olarak bakanlığa bağlı Eğitim Kurumları Öğretmenlerinin Atama ve Yer Değiştirme Yönetmeliği’nde projeye uygun değişikliğe gidildiğini kaydetti. Yönetmelikteki hükümlerin uygulamada karşılaşılan sorunları gidermenin önemli bir başlangıç olduğunu ifade eden Çelik, şunları kaydetti "Başvuruların elektronik ortamda, alanlar bazında eğitim kurumları tercihinde bulunularak alınması, ilk atama biçiminde KPSS puanı, diğer atama biçimlerinde hizmet puanı üstünlüğü esas alınarak atama veya yer değiştirme isteklerinin norm kadro ölçütünde gerçekleştirilmiş olması, hem il milli eğitim müdürlüklerimizin görev yerlerini belirlemede yaşadıkları sıkıntıları, hem de öğretmenlerimizin konuya ilişkin endişelerini gidermiş, şeffaf ve adilane bir uygulamayı başlatmış bulunuyoruz." 
     
     BAŞVURUDA DİKKAT EDİLECEKLER 
     Adayların 10-24 Ağustos tarihleri arasında başvurabilecekleri öğretmenlik başvuruları, 31 Aralık 2005’e kadar geçerli olacak. Atama sonuçları 29 Ağustos 2005 tarihinde basın ve internet yoluyla duyurulacak. Ataması yapılan öğretmenler 5 Eylül 2005 tarihinden itibaren görevlerine başlayacak. Ataması yapılanlardan göreve başlamayanların yerine ek atamalar da 30 Aralık 2005’ten itibaren yapılacak. 
     2005-1 atama döneminde öğretmenlik için başvurmuş olup KPSS puanı 
     ya da hizmet süresi yetersizliği nedeniyle atanamamışların yeniden başvuruda bulunması gerekecek. Adayların lisans düzeyindeki öğrenimlerinin son sınıfı hariç ara sınıf öğrencisi iken girdikleri KPSS’ye ait sonuç belgesi öğretmenlik başvurusunda dikkate alınmayacak. Öğretmenlik yapmaktayken bu görevlerinden ayrılan öğretmen lisesi, ilköğretim okulu mezunları yeniden açıktan atama biçimiyle tekrar öğretmenliğe başvuramayacak. İki ve üç yıllık eğitim enstitüsü, eğitim yüksek okulu, eğitim ön lisans mezunu olup, öğretmenlikte adaylığı kaldırılmış olanlardan, yeniden atama biçimiyle tekrar öğretmenliğe dönmek isteyenlerin başvuruları kabul edilecek. Yeniden başvuru yapacaklardan başvuracağı alanın belirlenmesi için bakanlıkça düzenlenmiş en son atama kararnamesinin bir örneği istenecek. Yeniden ve yeniden ilk atamaya başvuracaklarda istenen hizmet belgelerinde, aylıksız izinli olarak geçirilen süreler ile vekil ve sözleşmeli öğretmenlikte geçirilen süreler öğretmenlikte memuriyette geçirilmiş sürelere dahil edilmeyecek. Elektronik başvuru formunun doldurulmasından sonra onay işlemleri 81 il ve belirtilen ilçe milli eğitim müdürlüklerinde yapılacak. Açılan kadrolara başvuracak öğretmen adaylarının öğretmenlik için 2004 ve 2005’te yapılan KPSS’ye girmiş ve öğretmenlik alımı yapılacak alanın taban puanı veya üzerinde puan almış olmaları gerekiyor. 
     
</TEXT>
</DOC>
