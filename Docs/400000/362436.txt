<DOC>
<DOCNO> 362436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy09.html </URL>
<DATE> 2005/07/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan attan düşen binici çocuğa ''Benim gibi düşmedi'' diye espri yaptı 
</HEADLINE>
<TEXT>

     Başbakan Recep Tayyip Erdoğan, Moğollar’ın güreş, okçuluk ve binicilik yeteneklerini sergiledikleri Mini Naadam Şenlikleri’ne katıldı. 
     Şenlikleri, Erdoğan’ın eşi Emine Erdoğan, Devlet Bakanı Beşir Atalay, Tarım ve Köyişleri Bakanı Mehdi Eker, Enerji ve Tabii Kaynaklar Bakanı Hilmi Güler de izledi. 
     Başbakan Erdoğan, şenliklerde ilk olarak güreş müsabakalarını izledi. 
     Oldukça renkli görüntülerin yaşandığı şenlikte, Erdoğan ve beraberindekiler, daha sonra, ok atışı gösterisini izledi. 3 kez ok atmayı deneyen Emine Erdoğan, oku atamayınca, "Gelin de yayı çekin bakalım, kolay mı" dedi. Başbakan Erdoğan’ın, çevredekileri uyararak, "Aman ne olur ne olmaz, çekilin önünden" şeklindeki sözleri gülüşmelere neden oldu. 
     Daha sonra, oku ve yayı eline alan Başbakan Erdoğan, yaklaşık 100 metrelik mesafedeki hedefe 5 atış yaptı. Atışları hedefe çok yaklaşan Başbakan Erdoğan, okun nasıl atılacağını kendisine gösteren Moğolistan’daki okçuluk müsabakalarının birincisi olduğu ifade edilen sporcuya dönerek, "Seni mahcup etmek istemedim" dedi. 
     Elindeki ok ve yayın, geleneksel yarışmalarda kullanılan ok ve yaydan farklı olduğunun belirtilmesi üzerine de Erdoğan, "Orijinali ile atsaydık vururduk" dedi. 
     Başbakan Erdoğan’ın, ok atışı yaptığı sırada at yarışları yapıldı. 
     Yarış esnasında, varış çizgisini geçen küçük binicilerden biri attan düştü. Bunu gören Başbakan Erdoğan, doktoru Koray Gürsel’i, çocuğun tedavisi için yanına gönderdi. 
     Başbakan Erdoğan, durumunun iyi olduğunu, herhangi bir sorununun olmadığını öğrendiği çocuğu yanına çağırdı. 
     Erdoğan, 10-12 yaş kategorisinde yapılan binicilik yarışmasında birinci olan binici ve attan düşen biniciyle fotoğraf çektirdi. 
     Başbakan Erdoğan, attan düşen çocuğa dönerek, "Benim gibi düşmedi" diye espri yaptı. Çocuk da, "Nasıl düşüleceğini göstermek için düştüm" diye karşılık verdi. 
     Başbakan Erdoğan, şenliklerden önce, Moğolistan Eğitim, Kültür ve Bilim Bakanı Puntsagiin Tsagaan tarafından onuruna verilen öğle yemeğine katıldı. 
     
</TEXT>
</DOC>
