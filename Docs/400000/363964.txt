<DOC>
<DOCNO> 363964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/siyaset/axsiy01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike var ama bizler de varız 
</HEADLINE>
<TEXT>


Baykal, Lozan Antlaşması'nın imzalanmasının 82. yıldönümünde, "Çağdaş, laik ve bağımsız devlet kimliğimize karşı tehlike ve tehditler ne yazık ki varlığını sürdürüyor" dedi 

ANKARA Milliyet 


CHP Genel Başkanı Deniz Baykal, "Çağdaş, laik bir bağımsız devlet kimliğimize karşı tehditler ve tehlikeler ne yazık ki varlığını ilk günlerdeki gibi sürdürüyor" dedi. 
CHP, Lozan Antlaşması'nın imzalanmasının 82. yıldönümü nedeniyle Anıtkabir'e bir yürüyüş düzeledi. Aslanlı Yol'dan "Türkiye Lozan'a sahip çık" pankartı ve Türk bayraklarıyla yürüyüşe geçen grup Atatürk'ün mozolesine geldi. 
Saygı duruşunun ardından parti yöneticileri ve milletvekilleriyle Misak - ı Milli Kulesi'ne geçen Baykal, Anıtkabir Özel Defteri'ne şunları yazdı 
"Büyük Atatürk, Sevgili Genel Başkanım. Bağımsız bir devlet olarak, kendi yurdumuzda yaşama hakkımızı tanımayanlara, bu hakkımızı kabul ettirişimizin 82. yılında huzurundayız. 
Bağımsız, çağdaş, laik bir cumhuriyet olarak, dünyadaki yerimizi güçlendirme çalışmalarımızı kararlılıkla sürdürüyoruz. Çağdaş, laik ve bağımsız devlet kimliğimize karşı tehlike ve tehditler, ne yazık ki varlığını ilk günlerdeki gibi h l sürdürüyor. Tehlike ve tehditler var ama, biz de varız. 

'Yalnız bırakmayacağız' 
Gücümüzü senden ve milletimize olan inancımızdan alıyoruz. Çağdaş, laik ve bağımsız Türkiye Cumhuriyeti var olmaya devam edecektir. Bu inancımızı ve sana olan sevgimizi ifade etmek için milyonlarca CHP'li adına kadın, erkek, çoluk, çocuk huzurundayız. Hep senin yanında bulunmaya devam edeceğiz. Seni yalnız bırakanlardan olmayacağız." 
Daha sonra anlaşmayı Türkiye adına imzalayan 2. Cumhurbaşkanı İsmet İnönü'nün anıt mezarını ziyaret eden Baykal, çelenk koyup saygı duruşunda bulundu. 

10. Yıl Marşı okundu 
Ellerinde Türk bayrakları, Atatürk ve İsmet İnönü resimlerini taşıyan, aralarında engelli vatandaşların da yer aldığı kadın, erkek, yaşlı, genç ve çocuklardan oluşan binlerce kişi, Atatürk'ün mozolesi önünde saygı duruşunda bulundu. Gruplar halinde Anıtkabir'i ziyaret eden vatandaşlar, ayrılırken 10. Yıl Marşı'nı okudu. 




</TEXT>
</DOC>
