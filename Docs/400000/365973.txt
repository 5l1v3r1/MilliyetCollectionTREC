<DOC>
<DOCNO> 365973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/axspo01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul provası 
</HEADLINE>
<TEXT>


Macaristan'da Raikkonen güldü, Fernando Alonso 11. sırada kaldı. Finli pilot, İstanbul Grand Prix'si öncesi şampiyonluk için yeniden umutlandı 


Macaristan Grand Prix'sinde zafer Kimi Raikkonen'in oldu... Daha önce Almanya ve Avrupa Grand Prix'lerinde büyük talihsizlikler yaşayan McLaren Mercedes'in Finli pilotu, Formula 1 Dünya Şampiyonası'nın Hungaroring pistinde koşulan 13. yarışında şeytanın bacağını kırdı. Mücadeleye 4. sırada başlayan Kimi Raikkonen, 40. turda takım arkadaşı Juan Pablo Montoya'nın motor arızası nedeniyle yarış dışı kalması nedeniyle birinciliğe yükselip, 1 37.25.552'lik derecesiyle mutlu sona ulaştı. Bu yılki dördüncü zaferini kazanan Finli sürücü, yarışı 11. sırada bitiren genel klasman lideri Fernando Alonso ile aradaki puan farkını da 26'ya indirip, İstanbul Grand Prix'si öncesi şampiyonluk için yeniden umutlandı. 45 dereceyi bulan pist sıcaklığı pilotları olduğu kadar izleyicilere de zor anlar yaşattı. 
Raikkonen'in 35.5 saniye gerisinde kalan Michael Schumacher ikincilikle yetindi. 'Pole Position'da start alan Ferrari sürücüsü, birinciliğe çok yaklaşmasına rağmen özellikle 2. pit stopta Finli rakibine üstünlüğü kaptırdıktan sonra bir daha toparlanamadı. İlk turda Alonso ile çarpışan Ralf Schumacher yarışı üçüncü sırada bitirip, önemli bir başarıya imza attı. Macaristan'da Trulli dördüncü, Button beşinci sırayı aldı. Formula 1 Dünya Şampiyonası'nın 14. ayağı 21 Ağustos'ta İstanbul'da yapılacak. 

GENEL KLASMAN 1.F.Alonso Renault 87 2.K.Raikkonen McLaren 61 3.M.Schumacher Ferrari 55 4.J.Trulli Toyota 36 5.J.P.Montoya McLaren 34 6.R.Schumacher Toyota 32 7.R.Barrichello Ferrari 31 8.G.Fisichella Renault 30 9.N.Heidfeld Williams 28 10.M.Webber Williams 24 

MARKALAR KLASMANI 1.Renault 117 2.McLaren 105 3.Ferrari 86 4.Toyota 68 5.Williams 52 6.Red Bull 24 7.BAR Honda 20 8.Sauber 14 9.Jordan Toyota 11 10.Minardi 7 


</TEXT>
</DOC>
