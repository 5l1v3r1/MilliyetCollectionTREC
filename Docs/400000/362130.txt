<DOC>
<DOCNO> 362130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo20.html </URL>
<DATE> 2005/07/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Figo, Inter'e yakın... 
</HEADLINE>
<TEXT>

     Real Madrid'in Portekizli yıldızı Luis Figo'nun Inter'e transfer olacağı iddia edildi. 
     İtalya'nın ünlü spor gazetelerinden Gazzetta dello Sport'un haberine göre, Inter'in, Portekizli orta alan oyuncusu Figo için 2 yıllık sözleşme önerdiği ve karşılığında 6 milyon avroyu gözden çıkardığı belirtildi. 
     Gazete haberinde, 32 yaşındaki tecrübeli futbolcunun 8 milyon avro istediğini kaydederken, anlaşmanın 7 milyon avroda sağlanabileceğine vurgu yaptı. 
     2001 yılında dünyanın en iyi futbolcusu seçilen Figo'nun halen takımla birlikte ABD ve Asya turunda olduğu, İspanya'ya döndükten sonra durumunun netlik kazanacağı ifade edildi. 
     Real Madrid Başkan Yardımcısı Emilio Butragueno, geçen hafta yaptığı açıklamada, Portekizli futbolcunun Real Madrid'deki durumunun hala belirsiz olduğunu söylemişti. 
     İspanyol kulüple halen 1 yıllık sözleşmesi bulunan futbolcuyu İngiltere'den FC Liverpool'un da istediği ancak Figo'nun ailevi nedenlerden dolayı İtalya'yı tercih edeceği kaydedildi. 
     
</TEXT>
</DOC>
