<DOC>
<DOCNO> 373863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo41.html </URL>
<DATE> 2005/08/29/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Nihat'ın dönüşüne İspanyol basını geniş yer verdi... 
</HEADLINE>
<TEXT>

     İspanyol 1. Futbol Ligi’ndeki Real Sociedad takımında oynayan Nihat Kahveci’nin, sakatlığının ardından 6 ay sonra sahalara geri dönmesi İspanyol basınında geniş yer aldı. 
     Sezonunun ilk maçında, deplasmanda Athletic Bilbao’ya 3-0 yenilen Real Sociedad’ta 35 dakika oynayan Türk futbolcu için İspanyol basını, "Real Sociedad için tek iyi haber Nihat’ın dönüşü" yorumunda bulundu. 
     Nihat’ın bundan sonra sadece fiziksel gücünü tekrardan elde etmek için çalışması gerektiğini yazan Marca gazetesi, 3 Eylül Cumartesi günü Real Sociedad’ın evinde Alaves’e karşı oynayacağı ikinci hafta maçında Türk futbolcunun ilk 11’de sahaya çıkacağını kaydetti. 
     Nihat ise bugün düzenlediği basın toplantısında "Geri dönüşümün bir galibiyet ile olmasını isterdim ama olmadı. Ancak her geçen gün daha iyiye gitmek sevindirici. Daha fazla çalışarak eski durumuma dönmek ve takımın kazanmasına katkı sağlamak istiyorum" dedi. 
     Alaves maçında ilk 11’de sahaya çıkıp çıkmayacağına teknik direktörün karar vereceğini söyleyen Real Sociedad’ın Türk futbolcusu, kendisi açısından en önemli olanın takıma en iyi katkıyı sağlamak olduğunu vurguladı. 
     
</TEXT>
</DOC>
