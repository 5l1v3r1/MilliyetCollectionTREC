<DOC>
<DOCNO> 374203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas01.html </URL>
<DATE> 2005/08/30/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bilgisayar fiyatları 300 dolara düştü 
</HEADLINE>
<TEXT>

     Başlıca bilgisayar firmaları arasındaki amansız rekabet masa üstü bilgisayar fiyatlarında büyük düşüşlere yol açarken, en son geliştirilen tüm özelliklere sahip bilgisayarların fiyatı ABD'de 300 dolara kadar düştü. 
     Firmalar arasındaki rekabet dolayısıyla bilgisayar fiyatlarının daha ne kadar gerileyebileceği konusunda bir tahminde bulunulamazken, kendileri için büyük gelir kaybına yol açmasına rağmen, firmaların düşük fiyatın yanı sıra sattıkları bilgisayarlara yeni özellikler kazandırmak için amansız mücadele verdikleri kaydediliyor. 
     Önemli bilgisayar üreticilerinden Dell, fiyatlarını 299 dolara kadar çekerken, piyasaya sürdüğü nispeten daha pahalı bilgisayarlarla tanınan Apple'ın bile fiyatları 500 dolara kadar düşürdüğü ifade ediliyor. 
     İzlediği rekabet stratejisinin Dell için sadece bu yılın ikinci çeyreğinde sebep olduğu gelir kaybının 300 milyon doları bulduğu belirtilirken, buna rağmen bilgisayar üreticilerinin pazar paylarını artırmak amacıyla fiyat düşürmeye devam edecekleri kaydediliyor. 
     Dell'in diğer bir bilgisayar üreticisi olan Hewlett Packard ile de yoğun bir rekabet içinde olduğu ve bu rekabetin sadece bilgisayarlarla sınırlı kalmayıp printer sektöründe de verildiği belirtiliyor. Büyük firmalar arasındaki bu fiyat rekabetinden en çok etkilenenin ise hala markasını oturtmaya çalışan Gateway firmasını zorladığı ifade ediliyor. 
     
</TEXT>
</DOC>
