<DOC>
<DOCNO> 385708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yazar/tamer.html </URL>
<DATE> 2005/10/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Patentte ne zaman atılım yapacağız 
</HEADLINE>
<TEXT>

Çin, Hindistan ve Rusya, dünyada teknik yüksek okullardaki tüm öğrencilerin üçte birine sahip 

Birleşmiş Milletler Ticaret ve Kalkınma Örgütü UNCTAD'ın yabancı sermaye hareketlerini masaya yatırdığı Dünya Yatırım Raporu'nda her yıl özel olarak mercek altına alınan bir konu vardır. Önceki hafta açıklanan 2005 raporunda araştırma geliştirme Ar - Ge yatırımları öne çıkarılmış. Bundan böyle en önemli rekabet unsurunun Ar - Ge aracılığıyla sağlanabileceği hatırlatmasıyla... 
Bu hatırlatmanın ne kadar önemli, Türkiye açısından da ne kadar üzücü olduğunu alttaki tablodan görebilirsiniz. Evet, fiyatın da kalitenin de sağladığı rekabet avantajı bugünün dünyasında artık siliniyor. Birbirinin tıpkısı rakiplerin arasından sivrilip fark yaratabilmenin yolu Ar - Ge 'den geçiyor. 2005 Dünya Yatırım Raporu da, birbirinden çarpıcı tablolarla bunu söylüyor. 

Suudi Arabistan bile 
Türkiye'de ne yabancı firmalar ne de devlet, Ar - Ge'de kayda değer bir ilerleme sağlayabilmiş. Yerli firmaların 2001 - 2003 arasında alabildikleri patent sayısı ise sadece 24. Suudi Arabistan'da bile gerek yerli firmaların 35 , gerekse devletin 4 aydı dönemde aldıkları paten sayısı, neredeyse bizimkinin 2 katı. Çokuluslu şirketlerin, kalkınmış ülkeler dışındaki Ar - Ge faaliyetlerini hangi ülkelerde yoğunlaştırdıklarını da bu tabloda görebilmek mümkün. 
Üstteki şu tabloya iyice bakın. Yabancı Sermaye Derneği YASED'in Genel Sekreteri Mustafa Alper'in tüm hesaplamalarında kullandığı gibi Tayvan ve Hong Hong'un rakamlarını da Çin'in rakamlarına ilave edin. Geriye söyleyecek fazla söz kalmıyor. Çin'in tüm dünyanın üzerine - üzerine gelen önlenemez yükselişinin durdurulabilmesinin neden mümkün olmadığı da görülüyor. 

Hindistan'ın MIT'si 
Alper 2005 raporunu açıklarken dikkatimizi çekmişti Çin, Hindistan ve Rusya, dünyada teknik yüksek okullardaki tüm öğrencilerin üçte birine sahipmiş. Bu ülkelerdeki teknik üniversitelerin performansı konusunda belki uç bir örnek olacak ama, British Telecom'un da çatısı altında bulunduğu BT Group'un CEO'su Ben Verwaagen'in son Davos toplantısında bizlere anlattığını, sizlerle paylaşmadan edemeyeceğim. 
Kadrosunu parlak gençlerle takviye etmek isteyen British Telecom, Amerika'da MIT mezunu bir genci gözüne kestirmiş. Birkaç tur görüşmenin ardından parlak genç, başka bir kuruluşu tercih ettiğini bildirmiş. BT yetkililerinin üzüldüklerini görünce de CEO'nun deyimiyle "dürüst davranıp" şunları anlatmış "Siz neden Hindistan'ın MIT'sinden mezun gençlere yönelmiyorsunuz. Amerika'nın MIT'si 100'se Hindistan'ınki 115 - 120'dir. Hindistan'daki MIT'yi kazanamayanları, Boston'a havada kabul edilirsin diye teselli ederler..." 
Durum budur. Patent almadaki acıklı halimiz ortadadır. Yıllardır sıfır çeken Türkiye'deki yabancı şirketlerin de, devletin de bu utanç tablosunu tersine çevirebilmek için bir an önce kıpırdanmalarını sağlamak gerekiyor. 



</TEXT>
</DOC>
