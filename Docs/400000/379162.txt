<DOC>
<DOCNO> 379162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yasam/ayas.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda kitap okumayın 
</HEADLINE>
<TEXT>


Amerika'da ünlenen ağrı doktoru Ünal Tutak, 34 yıllık deneyimini Türkiye'ye taşıdı. "Ülkemizde en çok bel ağrısı şik yeti var" diyen Tutak, 'ağrı kesici' önerilerde bulundu 

AYŞEGÜL AYDOĞAN İstanbul 

ABD'de 3 ayrı ağrı merkezinin kuruculuğunu yapan, yöntemleriyle literatüre giren Türk doktor Ünal Tutak, 34 yıllık deneyimiyle Türkiye'de de kronik ağrı hastalarına şifa dağıtacak. 
Ağrı tedavisinde çığır açan pek çok tedavinin öncü uygulayıcılarından olan ve 100 binden fazla hastaya bakan Tutak'ın Türkiye'deki ilk merkezi 'Pain Management Services İstanbul' adıyla dün Altunizade'de açıldı. 
Klinik açılışında Milliyet'in sorularını yanıtlayan Tutak, toplumun yüzde 25-28'inin ağrı çektiğini kaydetti. 
Hastalarının yüzde 70-75'inin bel ağrılarından şik yet ettiğini belirten Tutak, boyun ağrılarının da 2. sırada yer aldığını ifade etti. Tutak, ağrı çekenlere şu önerilerde bulundu 
Yolda okumak başı ağrıtır Arabada okumak boynun sallanmasına yol açar. Bu, siniri aşındırır siniri irite ettiğiniz zaman korkunç bir ağrı başlar, baş ağrılarının en önemli nedenlerinden biridir. 

Çömelerek yük kaldırın Yerden öne doğru eğilerek kaldırdığınız 5 kiloluk bir yükün bele bindirdiği yük 350 kiloyu bulur. Mutlaka dizleri kırıp çömelerek yük kaldırılmalı. 

Miyopların boynu ağrır Gözlük takan kişiler, özellikle miyoplar bir şey okurken gözlüğü burunlarının ucuna doğru indirip boyunlarını öne eğerler. O zaman çene boyna yaklaşır, boyun diskleri sıkışır ve sinirler üzerindeki baskı, adele sertliğine neden olur. Bundan sonra kollarda karıncalanma ve boyun ağrıları başlar. 

Geniş koltukta oturun Eğer oturduğunuz koltuk ya da sandalyenin oturma yeri uzun yapılmadıysa ya da sertse bacağın arka tarafındaki siyatik siniri üzerine baskı yapar. Bu da bacak ağrılarını ortaya çıkarır. Bu nedenle geniş koltuk veya sandalyede oturulmalı. Uzun süre masa başında çalışanlar, birkaç dakika ara verip yürümeli. 

Bulaşık yıkarken denge sağlayın Ev hanımlarının en önemli bel ağrısı nedeni, bulaşık yıkarken ve yemek yaparken ayakta durmaları. Onlara tavsiyemiz lavabonun altındaki kapağı açıp bir ayaklarını oraya koymaları. Böylelikle bele fazla yük binmez. 




</TEXT>
</DOC>
