<DOC>
<DOCNO> 355036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun14.html </URL>
<DATE> 2005/06/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Der Spiegel'in yorumu Blair Türklerin son umudu 
</HEADLINE>
<TEXT>

     Berlin DHA 

ALMANYA’da yayımlanan Der Spiegel dergisi, Fransa ve Hollanda’daki referandumların ardından yaşanan AB Anayasası krizi ile birlikte, Fransa ve Almanya’da da Türkiye’nin AB üyeliği konusunda olumsuz gelişmeler yaşanması üzerine, İngiltere Başbakanı Tony Blair’in ’Türkiye’nin son umudu’ haline geldiğini öne sürdü. 
     İstanbul çıkışlı olarak Jürgen Gottschlich imzasıyla yayımlanan makalede, İngiltere Başbakanı Blair’in, Türkiye’nin AB üyeliğini en yüksek sesle savunan liderlerden biri olduğu hatırlatılarak, Blair’in bugün Avrupa Parlamentosu’nda yaptığı konuşmada yine bu desteğini sürdürdüğü ifade edildi. Derginin internet sitesinde yayımlanan makalede, 1 Temmuz’da 6 aylığına AB Dönem Başkanlığı’nı devralacak olan İngiltere’nin hedeflerini anlatırken Blair’in, "Türkiye ve Hırvatistan gibi AB üyeliği için bekleyen ülkelere karşı AB, yükümlülüklerini yerine getirmelidir" diye konuştuğunu yazdı. 
     
     AB, ÖLÜMCÜL REKABETLERLE BÖLÜNMÜŞ DURUMDA 

     Der Spiegel, AB Anayasası’nın çöküşüyle birlikte Blair’in bir anda AB’nin en güçlü adamı konumuna yükseldiğini savunurken, Türk hükümeti için Blair’in bundan çok daha önemli bir konuma yerleştiğini öne sürdü. 
     Gottschlich’in yazısında, "Hiç kimse kamuoyu önünde açık açık kabul etmese de, Blair Ankara’nın son umudu oldu. Anayasa faciasından önce bile Blair, Türkiye’nin Avrupa’da güvenebileceği birkaç liderden biriydi. İngiltere Başbakanı şimdi de, vizyon çatışmaları ve ölümcül rekabetlerle bölünen Avrupa’da Türklerin son şansı gibi görünüyor" iddialarına yer verildi. 
     
     FRANSA VE ALMANYA, ERDOĞAN’I HAYAL KIRIKLIĞINA UĞRATTI 

     Başbakan Recep Tayyip Erdoğan’ın Fransa ve Almanya karşısında hayal kırıklığına uğradığını ve Alman Federal Meclisi’nde Ermeni tasarısının kabul edilmesiyle bu durumun daha da derinleştiğini savunan dergi, Almanya’da Türkiye karşıtlığı ile tanınan Hıristiyat Demokrat Birlik CDU partisi lideri Angela Merkel’in, sonbahardaki seçimlerde Başbakan Gerhard Schröder’in koltuğunu alabileceği Fransa’da da Türkiye karşıtı Nikolas Sarkozy’nin yeni cumhurbaşkanı olabileceği tahmininde bulundu. Gottschlich, "Bu durumda Türkiye’nin üyeliği için son umut olarak Blair kalıyor" ifadesini kullandı. 
     
     SADECE BLAIR ’İMTİYAZLI ORTAKLIK’ DEMEDİ 

     Dergideki makalede şu görüşlere yer verildi "Avrupalılar ekim ayında ne tür bir üyeliği tartışmayı düşünüyor Avrupa Parlamentosu Sosyal Demokratlar Grubu Başkanı Martin Schulz’dan AB Komisyonu’nun Sanayiden Sorumlu Üyesi Günther Verheugen’a ve Angela Merkel’e kadar bütünleşmiş bir Avrupa’yı destekleyenler, Türkiye için tam üyeliğe karşı ’imtiyazlı ortaklık’ alternatifini ortaya koyuyor. Blair en azından şimdiye kadar bu tür açıklamalarda bulunmadı. İngilizler, bunun yerine kıtaya yayılmış ’Avrupa Birleşik Devletleri’ vizyonunu geliştirmek için AB’nin genişlemesini desteklediklerini belirtiyor. Şu anda en azından bir sonraki hamleyi İngilizler yapacak ve Turkiye’de geniş destek bulacak gibi görünüyor." 
     
</TEXT>
</DOC>
