<DOC>
<DOCNO> 390191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy29.html </URL>
<DATE> 2005/10/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Unakıtan "Aracılı ihracata ilişkin" maddeyi tasarıdan çıkaracağız 
</HEADLINE>
<TEXT>

     Maliye Bakanı Kemal Unakıtan, Kamu Alacaklarının Tahsil ve Terkini ile Bazı Kanunlarda Değişiklik Yapılmasına İlişkin Kanun Tasarısı’nın, "sahte veya muhteviyatı itibariyle yanıltıcı belge düzenleme veya bu belgeleri kullanma fiillerinin aracılı ihracat suretiyle işlenmesine" ilişkin hükmü de içeren maddeyi geri çekeceklerini bildirdi. 
     TBMM Genel Kurulu’nda, dün görüşülmesine başlanan "Bazı Kamu Alacaklarının Tahsil ve Terkini İle Bazı Kanunlarda Değişiklik Yapılmasına İlişkin Kanun Tasarısı"nın görüşmelerine devam edildi. 
     Tasarının tümü üzerinde AK Parti Grubu adına konuşan İstanbul Milletvekili Mustafa Açıkalın, son 10 yılda yurtiçinde ve yurtdışında meydana gelen krizlerin, iktisadi ve ticari hayatta kurumları sıkıntıya soktuğunu söyledi. Tasarının bu alanlarda belli düzenlemeler içerdiğini dile getiren Açıkalın, tasarı ile yurtdışına eğitim amacıyla gönderilen kamu personelinin mecburi hizmet yükümlülüğünden kaynaklanan ihtilafları ortadan kaldırmayı amaçladıklarını da belirtti. 
     Şahsı adına söz isteyen AK Parti Balıkesir Milletvekili Ali Osman Sali, tasarıyı toptancı bir yaklaşımla af diye tanımlamanın doğru olmadığını dile getirdi. Tasarının torba bir yasa olduğunu ve hayatın gerçekleri gözönüne alınarak bir çok sorunu çözmeyi amaçladığını ifade ederek, "Bu tür düzenlemeleri seviyorum" dedi. 
     
     "TORBA AF YASASI" 
     CHP İzmir Milletvekili Oğuz Oyan da tasarıyı, "torba af yasası" olarak nitelendirerek, şunları kaydetti 
     "Meclis af sanayi gibi çalışıyor. Af olur da Maliye Bakanı olmaz mı dedirten düzenlemeler yapıyorsunuz. Sayın Maliye Bakanı için 6. 
     kez af yasası çıkarıyorsunuz. Sizinle iş yaparken bir güvensizlik var. 
     Bu durumdayken nasıl birlikte çalışabiliriz Burada sadece Maliye Bakanı’na değil, ilgili finans kurumunu da affediyorsunuz. Bu geçici değil, kalıcı bir yasa ve siz bunun sorumluluğunu taşıyabilir misiniz 
     Bu tasarı ile başarısızlık ödüllendirilmektedir. Türkiye’de milyonlarca başarılı, doktoralı öğrenci var. Niye onlara sınavsız üniversitede görev hakkı vermiyorsunuz Bu başarısızlığı ödüllendirmenin arkasında başka şeyler var diye düşünüyoruz." Daha sonra soru-cevap bölümünde, Maliye Bakanı Unakıtan, tasarıda yer alan, "sahte veya muhteviyatı itibariyle yanıltıcı belge düzenleme veya bu belgeleri kullanma fiillerinin aracılı ihracat suretiyle işlenmesine" ilişkin hükmünü de içeren 3. maddeyi olduğu gibi çekeceklerini söyledi. 
     
     "A’SI, B’Sİ, C’Sİ DEĞİL..." 
     Kemal Unakıtan, "Bu madde buraya bir daha getirilmeyecek. Buraya getirilen yasalar bir birey için getirilmiş değil. Kimsenin şahsi menfaati için, birilerine kıyak çekmek için getirilmiyor. Şahsi bir suçu olmaksızın mağdur olan insanların durumunu düzeltmek için getirilmiştir. Maddenin a’sı, b’si, c’si değil, hepsini çekiyoruz" diye konuştu. 
     Bu söz üzerine Unakıtan’a CHP sıralarından, "ebediyen mi " sorusu yöneltildi. 
     Unakıtan da, "Siz bu toplumun kronikleşmiş sorunlarını çözmezseniz ve beni istismar konusu yapmaya devam ederseniz, millet size bunun cevabını verir" dedi. 
     AK Parti Konya Milletvekili Ahmet Işık’ın "Tasarının 3. 
     maddesiyle sizin ne ilginiz var " şeklindeki sorusunu yanıtlayan Unakıtan, "söz konusu maddenin ve kanunun kendisiyle herhangi bir ilgisi olmadığını" söyledi. Unakıtan, "Herhangi bir affa ihtiyacım yok. Kanunun bir maddesinin arkasına sığınmaya da ihtiyacım yok. Bu konu fazla istismar edildi. İş Bankası’nın Yönetim Kurulu Üyesi olsaydım dava bile açılmazdı. Bankanın verdiği kredinin nerede, nasıl kullanılmasından yönetim kurulu üyesi sorumlu olmuyor. Bu tasarının yasalaşmasıyla müspet veya menfi hiçbir şekilde etkilenmem" diye konuştu. 
     
</TEXT>
</DOC>
