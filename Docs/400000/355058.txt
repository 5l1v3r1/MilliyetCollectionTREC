<DOC>
<DOCNO> 355058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun36.html </URL>
<DATE> 2005/06/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Scheffer, Putin ile görüştü... 
</HEADLINE>
<TEXT>

     NATO Genel Sekreteri Jaap de Hoop Scheffer, Moskova temasları çerçevesinde Rusya Devlet Başkanı Vladimir Putin ile görüştü. 
     Putin, de Hoop Scheffer ile Kremlin'deki görüşmesinde, uyuşturucu ticaretiyle mücadele eden görevlilerin ortak eğitilmesini önerdi. 
     NATO-Rusya siyasi görüşmelerinden duyduğu memnuniyeti dile getiren Putin, uygulamalı işbirliğine daha fazla önem verilmesini istedi. 
     Uyuşturucu kaçakçılığı konusunda Putin, Rusya ve NATO'nun, Afganistan ve Orta Asya'daki uyuşturucu kaçakçılığıyla mücadele eden kurumlar için bireysel eğitim sağlayacak bir projenin uygulanmasında bir araya gelmesi halinde bunun, günümüzün en önemli ve ciddi sorunlarından birinin çözümüne büyük katkı sağlayacağını söyledi. 
     De Hoop Scheffer, Putin'den önce Rusya Dışişleri Bakanı Sergey Lavrov ile görüşmesinde, terörle mücadele ve silahların yayılmasının önlenmesi konularında NATO-Rusya işbirliği çağrısında bulunmuştu. 
     
</TEXT>
</DOC>
