<DOC>
<DOCNO> 360343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun20.html </URL>
<DATE> 2005/07/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İspanya'da hayat sigortası poliçesinden terörizmin çıkarılması isteniyor 
</HEADLINE>
<TEXT>

     İspanya'daki özel sigorta şirketleri, hayat sigortası poliçelerinden terörizmi çıkarmak istiyorlar. 
     İspanyol Ekonomi Bakanı Pedro Solbes ile görüşen özel sigorta şirketleri, hayat sigortasının terörist faaliyetleri kapsamasının kendileri açısından büyük risk taşıdığını belirterek, terörizme karşı yapılan sigortaların tamamının devletin elinde olan Sigorta Tazmin Konsorsiyumu tarafından karşılanmasını talep ettiler. 
     Konsorsiyum Başkanı Ignacio Marchetti, ''Sigorta sektörü, geniş kitleleri hedef alan nükleer ve kimyasal saldırılar dahil, olası bir terör saldırısında yaşayabilecekleri ekonomik zararın bizim tarafımızdan karşılanmasını istediler'' dedi. 
     Şimdiye kadar Bask bölgesinin bağımsızlığı için mücadele eden ayrılıkçı terör örgütü ETA'nın yaptığı saldırılara karşı poliçe hazırlayan İspanyol sigorta şirketlerinin, 11 Mart 2004 Madrid ve 7 Temmuz 2005 Londra saldırıları sonrasında önlem alma gereksinimi duyduğu belirtiliyor. 
     Sigorta şirketleri yöneticileri, büyük şirketlerin yöneticilerinin hepsinin üst düzey hayat sigortası yaptırdığını hatırlatarak, bu kişilerin toplu seyahat ettiği bir uçağa terör saldırısı düzenlenmesi olasılığında sektörün ''çökeceğini'' savundular. 
     Sigorta şirketlerinin önerisine olumlu baktığı söylenen Ekonomi Bakanlığı'nın, ağustos ayından önce yeni bir yasa çıkartarak, 2006 yılından itibaren özel hayat sigortası poliçelerinde terörizme karşı yapılan sigortaların çıkartılmasına çalıştığı ifade ediliyor. 
     Öte yandan verilen bilgilerde, 11 Mart 2004 tarihinde Madrid'de 194 kişinin ölümüne, 2 bine yakın kişinin yaralanmasına yol açan terör saldırılarının, İspanya'ya ekonomik maliyetinin 211 milyon avro olduğu bildirildi. 
     Complutense Üniversitesi tarafından açıklanan verilerde, toplam rakamın 134 milyon avrosunun terör kurbanlarına ödenen tazminat olduğu kaydedildi. 
     Sigorta Tanzim Konsorsiyumu'nunsa 11 Mart saldırısı sonrasında 38 milyon avro ödediği belirtildi. 
     
</TEXT>
</DOC>
