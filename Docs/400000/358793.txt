<DOC>
<DOCNO> 358793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/dunya/axdun02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber kaynağını açıklamayınca hapse girdi 
</HEADLINE>
<TEXT>


YASEMİN ÇONGAR Washington 


ABD'de "Watergate" skandalından bu yana basınla federal yargıyı karşı karşıya getiren en tartışmalı soruşturma, New York Times gazetesi muhabiri Judith Miller'ın cezaevine girmesine yol açtı. 
Hapis kararı, Washington Bölge Mahkemesi'nde dün yapılan duruşmada, Miller'ın soruşturma konusu haberle ilgili kaynağının adını açıklamamakta direnmesi üzerine alındı. Bu kararla, Miller büyük olasılıkla Büyük Jüri soruşturmasının sonuçlanmasına kadar tutuklu kalacak. 
Büyük Jüri soruşturmasına konu olan haberler, Victoria Plame adlı CIA görevlisinin kimliğinin bir Beyaz Saray yetkilisi tarafından basına sızdırılmasını ilgilendiriyor. Plame'i ilk deşifre eden gazeteci, muhafakar yazar Robert Novak'tı. Novak'ın daha önce Büyük Jüri'ye verdiği ifadede kaynağını açıkladığına inanılıyor. Aynı haber Time dergisinde de yer almıştı. Ancak haberi yazan Time muhabiri Matthew Cooper, dergi yönetiminin aldığı karar ve kaynağının dün kendisine "açıklayabilirsin" demesi üzerine Büyük Jüri önünde konuşmaya karar verdi. 
Miller ise, Plame hakkında hiçbir haber yazmamasına karşın bu konuda çeşitli kaynaklarla görüştüğünü, ancak gazeteciliğin gizlilik kaydıyla konuşan kaynakların adını saklı tutma ilkesi gereği mahkemeye bilgi vermeyeceğini ve "cezaevine girmemek adına bu ilkeden geri adım atmayacağını" söyledi. 


</TEXT>
</DOC>
