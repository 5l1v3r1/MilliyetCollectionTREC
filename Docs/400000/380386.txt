<DOC>
<DOCNO> 380386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas09.html </URL>
<DATE> 2005/09/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Lakap" takılan çocuklar okuldan soğuyor 
</HEADLINE>
<TEXT>

     İlköğretime devam eden öğrencilerin birbirleriyle alay etmek amacıyla taktığı lakapların okuldan uzaklaşmaya neden olduğu bildirildi. 
     Çukurova Üniversitesi, Eğitim Fakültesi İlköğretim Bölümü Anabilim Dalı Öğretim Üyesi Yrd. Doç. Dr. Filiz Yurtal, AA muhabirine yaptığı açıklamada, ilkokul çağındaki çocukların birbirleriyle alay etmek amacıyla veya arkadaşını küçük düşürmek için yaygın şekilde takılan lakapların öğrenciyi olumsuz etkilediğini söyledi. 
     Yurtal, yaptığı araştırmaya göre sınıf ortamında hoş olmayan isimlerle hitap edilen öğrencilerin derslerinde başarısız olduklarını belirlediğini ifade ederek, "Bu çocuklarda öfke, sıkıntı, utanma gibi olumsuz duygular ortaya çıkar" dedi. 
     Takılan isimlerin öğrencilerin ekonomik yapısına, cinsiyetine, dini inancına, ten rengine, fiziksel özelliklerine, adına ve soyadına göre değiştiğini vurgulayan Yurtal, özellikle 3, 4, 5 ve 6’ncı sınıf öğrencilerinin kendilerine lakap takılması durumunda okula küstüğünü kaydetti. 
     Yurtal, lakap takılan çocuğun gelecekteki sosyal yaşamının da bozulabileceğine dikkati çekerek, şunları söyledi 
     "Çocukluk döneminde çevresel etkiler kişiliğin gelişimi açısından önemlidir. Çocukların yaşıtlarıyla iyi geçinmesi, gelecek yıllarda istikrarlı olmasını sağlayacaktır. Arkadaşlarının kendisini istemediği hitap şekliyle çağırması öğrencilerin içine kapanmasına yol açar. 
     Çocukluk dönemini mutsuz geçirenler ise gelecek yıllarda psikolojik sorunlarla karşılaşabileceği için sorunlarını şiddetle çözme eğilimi içine girerler." Yurtal, öğrencilerin mutlu olması için okul danışmanlarına bu konuda büyük sorumluluk düştüğünü kaydederek, şunları anlattı 
     "Okul danışmanları isim takan ve takılan öğrencilerin farkında olmalı ve onların bu durumla etkili şekilde baş etmeyi öğrenmeleri için sosyal beceri eğitim veren programlar düzenlemelidir. Bu konuda okul personeli eğitilmeli, müfredatın içerisine çocukların arkadaşlarıyla ilişkilerini artıracak ders saatleri konulmalıdır." 
     
     SÖZCÜKLERİN ÇOCUKLAR ÜZERİNDEKİ ETKİSİ 
     Yrd. Doç. Dr. Filiz Yurtal, okullarda takılan isimler kadar, anne ve babanın çocuklarına hitap şekillerinin de olumsuz etkiler yarattığını kaydederek, ebeveynlerin çocuklarına hitapta bulunurken negatif anlam taşıyan söylemlerden vazgeçmesi gerektiğini söyledi. 
     Yurtal, "yaramaz" diye hitap edilen çocukların, anne ve babasının sesleniş biçimine göre davranışlar sergilemesine neden olduğunu bildirerek, "ebeveynler hitap şekillerini olumlu yönde yapmalıdırlar. Örneğin, çocuklarını akıllı kızım veya oğlum diye seslenerek sevmelidir" dedi. 
     
</TEXT>
</DOC>
