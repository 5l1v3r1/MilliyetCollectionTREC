<DOC>
<DOCNO> 388109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/guncel/gun02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakanlar'ın en zor günü 
</HEADLINE>
<TEXT>


Eşi Nermin Erbakan'ın kalp yetmezliği yüzünden ölümden dönmesine üzülen Necmettin Erbakan fenalık geçirdi 

YILDIZ YAZICIOĞLU Ankara 

Eski RP Genel Başkanı Necmettin Erbakan'ın eşi Nermin Erbakan, kalp yetmezliği nedeniyle tedavi edildiği Türkiye Yüksek İhtisas Hastanesi'nde ölümden döndü. Necmettin Erbakan da üzüntüden fenalaştı. 

Yoğun bakımda 
Koroner kalp yetmezliği rahatsızlığı olan Nermin Erbakan 62 , Türkiye Yüksek İhtisas Hastanesi'nde tıkalı kalp damarlarının tespit edilmesi amacıyla pazartesi günü anjiyo geçirdi. Ancak anjiyo sırasında gelişen komplikasyon nedeniyle kalp zarında delinme meydana gelen Erbakan'ın kalbi durdu. Kardiyovasküler Cerrahi Bölümü'nden Doç. Dr. Kerem Vural ve ekibinin müdahalesiyle Erbakan'ın kalbi yeniden çalıştırıldı. Ölüm tehlikesini atlatan Erbakan, ikinci kattaki özel yoğun bakım odasında tedaviye alındı. Eşinin hastanede ölüm noktasına gelmesinden çok etkilenen Erbakan da tansiyon sorunu yaşadı. Erbakan'ın kızları Zeynep Baykoç ve Elif Altınörs'ün de, son 2 gündür hastanede nöbetleşe refakatçi kaldığı ifade edildi. Bilinci açık olan Nermin Erbakan'ın serumla beslendiği ve bitkin halde olduğu kaydedildi. Necmettin Erbakan da eşini gece geç saatlerde ziyaret etti. 
Nermin Erbakan ile Necmettin Erbakan, TOBB'da birlikte çalışmıştı. 1960'lı yıllarda TOBB'un başkanlığını yapan Erbakan'ın sekreteri Nermin Erbakan'dı. Erbakan çiftinin evlenme süreci de bu tanışmayla başladı. Nermin Erbakan'ın evlenmeden önce başı açıktı, evlendikten sonra türban taktı. 


</TEXT>
</DOC>
