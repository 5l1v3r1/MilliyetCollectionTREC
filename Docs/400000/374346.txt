<DOC>
<DOCNO> 374346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun38.html </URL>
<DATE> 2005/08/31/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
New Orleans'taki Türk aileleri, Florida ve Teksas'a kaçtı, Türk kayıp yok 
</HEADLINE>
<TEXT>

     ABD’nin Meksika Körfezi kıyılarını vuran ve yüzlerce kişinin ölümüne yol açan Katrina kasırgasında, şu ana kadar herhangi bir Türk’ün öldüğüne dair bilgi bulunmadığı belirtildi. 
     AA’ya bilgi veren resmi Türk yetkilileri ve Türk-Amerikan Dernekleri Asamblesi ATAA Başkanı Vural Cengiz, başta Katrina’nın vurduğu en büyük kent New Orleans olmak üzere, eldeki tüm bilgilere göre, kasırga bölgesinde ölen veya yaralanan herhangi bir Türk vatandaşı veya Türk asıllı Amerikalı olmadığını söylediler. 
     New Orleans’ta yaşayan yaklaşık 50 Türk ailesinin, Katrina yüzünden kentin terk edilmesi talimatının verilmesinin ardından şehirden ayrıldığı bildirildi. 
     Türk yetkilileri, bu Türklerin, karayoluyla doğuda Florida, batıda da Teksas eyaletlerine gittiğini ve bu kişiler arasında kayıp kimse olmadığını kaydettiler. 
     Vural Cengiz de bölgede okuyan Türk üniversite öğrencileri arasında bilindiği kadarıyla kayıp bulunmadığını söyledi. 
     Ancak Türk yetkilileri ve Cengiz, bu bilgilerin, edinilebilen verilere dayandığına, telefon hatları ve cep telefonlarının çalışmadığı kasırga bölgesiyle haberleşmenin zorluğuna işaret ettiler. 
     Türk yetkilileri, kasırga bölgesinde kayıp Türk turist olduğuna ilişkin de herhangi bir bilgi bulunmadığını ifade ettiler. 
     Cengiz, kasırga bölgesinde yaşadığı bilinen her Türk’e doğrudan ya da dolaylı olarak ulaşmaya çalıştıklarını ve bir ATAA heyetinin, kısa süre içinde incelemeler için bölgeye gitmesinin planlandığını söyledi. 
     Bölgede iş sahibi olan Türklerin ev ve işyerlerinin ise kasırgadan zarar gördüğü belirtildi. 
     Cengiz, zarar gören Türkler için ATAA’nın afet yardım fonundan destek sağlanacağını ve bir kampanya düzenlenebileceğini söyledi. 
     
</TEXT>
</DOC>
