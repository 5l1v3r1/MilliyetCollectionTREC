<DOC>
<DOCNO> 354471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur07.html </URL>
<DATE> 2005/06/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Beşiktaş'ta ağaca çarpan otomobilde 1 kişi öldü, 2 yaralı var 
</HEADLINE>
<TEXT>

     Beşiktaş’ta ağaca çarparak hurdaya dönen otomobilin sürücüsü öldü, araçta sıkışan 2 kişi ise polis ve itfaiye ekiplerince kurtarıldı. 
     Sarıyer yönüne giden ve soyadı henüz belirlenemeyen Volkan adlı kişinin kullandığı 34 LNU 70 plakalı otomobil, saat 03.30 sıralarında Maslak’ta kontrolden çıkarak kaldırıma çıktı. 
     Kaldırımda bir süre ilerleyip savrulduktan sonra yan dönerek bir ağaca çarpan otomobilin sürücüsü, olay yerinde hayatını kaybetti. 
     Hurdaya dönen araçtaki arkadaşları Salih Özdemir ile Mete Demir ise içeride sıkıştılar. 
     Olay yerine gelen polislerin de yardımıyla itfaiye ekiplerince aletle kesilen araçtan güçlükle çıkarılan Salih Özdemir, Okmeydanı Eğitim Hastanesi’ne, Mete Demir ise Şişli Etfal Eğitim ve Araştırma Hastanesi’ne kaldırıldı. 
     Askerden izine geldiği ve yanındaki arkadaşları ile Sarıyer Derbent’teki evlerine gittiği belirtilen Demir’in sağlık durumunun ağır olduğu öğrenildi. 
     Ayrıca, olaydan kısa süre sonra kaza yapan aracın yakınında durmaya çalışırken birbirlerine çarpan 2 araçta maddi hasar oluştu. 
     Kaza yüzünden kısmen aksayan trafik, araçların yoldan çekilmesinin ardından normale döndü. 
     
</TEXT>
</DOC>
