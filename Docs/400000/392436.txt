<DOC>
<DOCNO> 392436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur23.html </URL>
<DATE> 2005/11/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Suriye'ye gelin giden kızını 17 yıl sonra görebildi... 
</HEADLINE>
<TEXT>

     Kilis'in Öncüpınar Sınır Kapısı'ndan Suriye'ye yatılı bayramlaşma için geçen Sakine Sağlam, bu ülkeye gelin giden kızını 17 yıl aradan sonra görmenin mutluluğunu yaşadı. 
     Ramazan Bayramı'nda Suriye'deki yakınlarıyla yatılı bayramlaşma gerçekleştirecek olan Türk vatandaşların bu ülkeye geçişleri bugün de devam etti. 
     Yakınlarıyla bayramlaşmak için Suriye'ye geçenlerden Sakine Sağlam, kızı Habibe Habip'in 17 yıl önce Suriyeli biriyle evlendiğini ve o günden bu yana kızını göremediğini söyledi. 
     Yatılı bayramlaşma için başlatılan geçişler aracılığıyla kızını görme imkanı bulduğunu anlatan Sağlam, ''Evladıma kavuştuğum için çok mutluyum. Bu güzel bayram gününde hem kızımı hem de hiç görmediğim torunlarımı görerek hasret giderdim. Bütün yetkililere bize bu imkanı sağladıkları için teşekkür ederim'' dedi. 
     Sakine Sağlam, kızı ve 3 torunu ile sarılarak bol bol hasret giderdi. 
     
     BUGÜN 12 BİN KİŞİNİN GEÇİŞ YAPMASI BEKLENİYOR 
     Yatılı bayramlaşma için sabahın erken saatlerinde Kilis Öncüpınar Sınır Kapısı'na gelen Türk vatandaşlarından bugün 12 bin kişinin geçiş yapması bekleniyor. 
     Suriye'ye geçişler sırasında uzun kuyrukların oluşmaması için Kilis Öncüpınar Sınır Kapısı ile Esseleme Sınır Kapısı'nda önlemler devam ediyor. Dün yağmurlu ve kapalı bir havada zaman zaman izdihamların yaşandığı geçişler, bugün açık ve güneşli bir havada yapılıyor. 
     Öncüpınar Sınır Kapısı'ndan çıkış yaparak Suriye'nin Esseleme Sınır Kapısı'nda yakınları tarafından büyük bir sevinçle karşılanan Türk vatandaşlarının akrabalarına hediye olarak halı ve battaniye götürdükleri, dönüşlerinde de çay, şeker ve çikolata getirdikleri gözlendi. 
     Suriye'den Türkiye'ye Türk vatandaşların dönüşleri, yarın akşam sona erecek. 
     
</TEXT>
</DOC>
