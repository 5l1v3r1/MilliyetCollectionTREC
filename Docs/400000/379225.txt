<DOC>
<DOCNO> 379225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonsiy01.html </URL>
<DATE> 2005/09/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan'dan sözde Ermeni Soykırımı kararı alan ülkelere sert tepki 
</HEADLINE>
<TEXT>

     Başbakan Recep Tayyip Erdoğan, Ermeni soykırımı iddiaları konusunda ilgisi olmayan ülkelerin bu tür kararları neye dayanarak aldığını anlamakta zorlandığını belirterek, bu kararların tamamının siyasi olduğunu ve dünya barışına hizmet etmeyeceğini söyledi. 
     Başbakan Erdoğan, Türkiye’nin AB üyeliği konusunda 3 Ekim’e yönelik sıkıntılarının bulunmadığını da kaydederek, "Bizden harhangi bir taahhüt, şu bu, filan falan koparılamaz" dedi. 
     Erdoğan, Türk Evi’nde düzenlediği basın toplantısında, bir gazetecinin Cumhurbaşkanı Ahmet Necdet Sezer’in, Papa 16. Benediktus’u 2006 yılında Türkiye’ye davet ettiğine ilişkin haberleri anımsatarak, 
     "Avrupa’da da haberlere konu olan bu daveti nasıl değerlendirdiği" sorusuna, "Tarihleri davet edilenler belirlemez. Davet eden belirler. 
     Şu anda davet eden Sayın Cumhurbaşkanımızdır. Tarihi o şekilde uygun görmüştür. Kendisinin de sanıyorum ona göre takviminde uygun yeri vardı. Bu takvime de davet edilen uyar diye düşünüyorum. Protokolün gereği de budur" karşılığını verdi. 
     İran Cumhurbaşkanı Mahmud Ahmedinecad ile yaptığı görüşmede, İran’ın Türkiye ve Müslüman ülkelere nükleer program alış-verişi önerisinde bulunduğuna ilişkin haberlerin sorulması üzerine Başbakan Erdoğan, ifade edilen şekilde bilgi alışverişinin söz konusu olmadığını bildirdi. 
     Erdoğan, Ahmedinecad’ın kendisine "Biz kesinlikle şeffaf ve Atom Enerjisi Ajansıyla ilişki halinde çalışmayı sürdürüyoruz. Bizim çalışmalarımız insani amaçlıdır. Kendi enerji açığımızı kapatmaya yönelik bir adımdır" dediğini aktararak, kendisinin de bu çalışmaların Atom Enerjisi Ajansıyla birlikte sürdürülmesi gerektiğini söylediğini kaydetti. 
     Başbakan Erdoğan, "Aksi takdirde, bunun kitle imha silahı şeklinde düşünülmesinin, gerek kendileri açısından, gerek tüm çevre ülkeleri açısından doğru olmayacağını, kendilerine sıkıntı vereceğini ifade ettik" diye konuştu. 
     ABD Temsilciler Meclisi Uluslararası İlişkiler Komitesi’nin sözde Ermeni soykırımını tanıyan iki tasarıyı kabul ettiğinin anımsatılması üzerine Erdoğan, şu değerlendirmeyi yaptı 
     "Böyle bir karar komiteden geçmiş olabilir. Ermeni soykırımı konusuyla ilgili kanaatlerimizi çok açık ve net ortaya koyuyorum. 
     Bundan sonra kim, nasıl karar alırsa alsın, biz diyoruz ki ’Türkiye Cumhuriyeti olarak bizim arşivlerimiz açıktır. Gerek devletin arşivleri, gerek TSK’nın arşivleri açıktır. Eğer Ermenistan’ın bu noktada varsa arşivleri onlar da açsınlar. Belgelerle bilgilerle konuşalım. Tarihçileri karşılıklı olarak görevlendirelim. Bu noktada hukukçuları, arkeologları, arşivcileri görevlendirelim, çalıştıralım. 
     Ondan sonra siyasiler olarak bunun kararını verelim.’ İlgisi olmayan ülkelerin neye dayanarak bu tür kararları aldığını ben anlamakta zorlanıyorum. Eğer bu süreç bu şekilde devam edecek olursa, inanıyorum ki dünyanın bazı ülkelerinde de aynı onlara yönelik bu tür kampanyalar başlatılabilir. Çünkü alınan bu kararların bilimden kesinlikle uzak olduğuna inanıyorum ve bunu iddia ediyorum. Bunun bilimle alakası yoktur. Bu kararların tamamı siyasidir ve bu dünya barışına hizmet etmez. Barışı özellikle kovalayan siyasiler bu noktada yanlış bir adım içerisindedir. Çünkü bu iş duygusallık götürmez." Başbakan Erdoğan, bir soru üzerine, Kemal Derviş’in bulunduğu görevde Dünya Bankası’ndaki tecrübelerini BM’ye de aktaracağına inandığını ifade ederek, destek verdiğini söyledi. 
     
     AB İLE MÜZAKERE SÜRECİ 
     Başbakan Erdoğan, AB ile müzakere süreci konusundaki son gelişmelere ilişkin bir soruyu cevaplandırırken şunları söyledi 
     "Bizim 3 Ekim’e yönelik aslında bir sıkıntımız yok. Bunu tekrar vurgulamakta fayda görüyorum. Ancak, bu karşı deklarasyon noktasında buraya bazı yabancı unsurları sokmak isteyenler var. Sıkıntı burada. 
     Biz de diyoruz ki, ’buraya boşu boşuna bu tür yabancı unsurları sokmaya gayret etmeyin. Çünkü bu işlerin hepsi 17 Aralık’ta bitti ve bu işin çerçevesi belirlendi.’ Bu konuda da maalesef 2-3 tane ülkenin gayretleri söz konusu. Tabii ki bu mücadeledir. 3 Ekim’e kadar da gerek ben, gerek Dışişleri Bakanı, gerekse Başmüzakerecimiz yoğun bir mücadeleyle süreci devam ettireceğiz. Yani bizden harhangi bir taahhüt, şu bu, filan falan koparılamaz. Böyle bir şey söz konusu değil. Yapılacak olan herşey yapılmıştır. Bundan sonra Türkiye’nin yapacağı herhangi birşey yoktur. Biz şu anda sadece 3 Ekim’de müzakerelere başlamanın hazırlığı içerisindeyiz. Yoğun bir şekilde ona hazırlanıyoruz ve ondan sonraki süreci de dostlarımızla, ekiplerimizle çalışarak devam ettireceğiz. Biz hedeflere kilitlendik. Neleri, kimlerle, nasıl yapacağımızı da biliyoruz." 
     
</TEXT>
</DOC>
