<DOC>
<DOCNO> 363966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/aspo.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Az kaldı, olacak 1-1 
</HEADLINE>
<TEXT>


Fenerbahçe, üçüncü hazırlık maçında da iyi futbolunu yine skora yansıtamadı. Sarı - Lacivertliler Selçuk ile öne geçmelerine rağmen, son 20 dakikada tempoyu düşürünce beraberlikten kurtulamadı. Ancak lig için umut aşıladı 


Almanya'daki son hazırlık maçını Köln ile oynayan Fenerbahçe yine galibiyetle tanışamadı. Bu sezon Bundesliga'da mücadele edecek olan rakibi önünde oyuna iyi başlayan, sahanın her bölgesinde pres yapmaya çalışan Sarı - Lacivertliler, ilk yarıyı Selçuk'un golüyle önde kapadı. İkinci 45 dakika karşılıklı ataklarla geçti. Özellikle son bölümlerde temposu düşen Fenerbahçe, Podolski'nin 78. dakikada penaltı golüne engel olamadı. Bugün yurda dönecek Fenerbahçe, çarşamba günü top başı yapacak. 

Maçın karnesi 
HAKEMLER G. Winkmann, M. Borsch, T. Metzen 
FC.KÖLN Wessels 6 - Lell 6 Dk. 79 Springer 6 , Sinkiewicz 6 , Schlicke 6 Dk. 30 Matip 6 - Rahn 5 Dk.46 Roland 6 - Sinkala 6 Dk. 79 Attila , Grammozis 6 , Streit 5 Dk. 65 Scherz 6 , Feulner 5 Dk. 46 Podolski 7 - Helmes 5 Dk. 65 Guie - Mien 5 , Madsen 5 Dk.65 Lurling 5 
FENERBAHÇE Volkan 5 - Önder 6 , Luciano 5 Dk. 46 Mehmet 5 , Deniz 6 , Ümit 7 - Serkan 7 , Aurelio 7 Dk. 88 Kemal , Selçuk 7 - Alex 5 - Tuncay 5 Dk. 88 Olcan , Nobre 5 
GOLLER Selçuk Dk. 32 , Podolski 
Dk. 78 pen. 

Plan işliyor 

Kritik YALÇIN TÜRK 

Fenerbahçe, ayağa top yaptığında, pres uyguladığında, kanatları kullanıp hızlı oynadığında hem pozisyon buluyor, hem de göze hoş gelen bir futbol fotoğrafı sunuyor. 
Sarı - Lacivertliler, bu sezon Bundesliga'da mücadele edecek olan Köln karşısında belirli bölümlerde bu olumlu tabloyu sergiledi. Orta alanda Selçuk ve Aurelio'nun iyi top kullanmaları, Serkan'ın enerjisi ile onlara destek vermesi özlenen görüntülerdi. Ümit'in sol kanat bindirmeleri de rakibi zaman zaman yıprattı. Alex kaliteli oyuncu ama çok durarak oynuyor. Oysa arkadaşlarının yüküne hafif de olsa omuz verse Fenerbahçe, hücumda daha da tehlikeli olacak. Sarı - Lacivertli futbolcular, oyundan düştüklerinde inanılmaz pas hataları yapıyor. Tabii ki bu top kayıpları Fenerbahçe kalesine tehlikeli kontratak olarak geri dönüyor. Fenerbahçe, Almanya'daki son hazırlık maçında yoğun tempoya rağmen iyi mücadele etti. Daum, 4-3-1-2 sistemini yavaş yavaş oturtuyor. Appiah ve Anelka'nın katılımıyla bu ekip daha da güçlenecek. Daum'un planı şimdilik işliyor. Skorun 1-1 olmasını biraz da maçın hakemi istedi. 
Oyun sistemi oturur, pas hataları aza indirgenir ve Fenerbahçe biraz daha presi düşünerek çabuk oynarsa geçen yıla oranla daha farklı ve az eleştiri alan bir takım olur. 


</TEXT>
</DOC>
