<DOC>
<DOCNO> 378965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko38.html </URL>
<DATE> 2005/09/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Telsim, Türkiye'nin de başını derde soktu 
</HEADLINE>
<TEXT>

     Uzanların elindeki şirket hisselerinin yüzde 66’sını Motorola’ya vermesinin ardından şimdi de Motorola’nın Telsim’den alacağı 2.1 milyar dolarlık bir miktar için tahkime başvururken, Türkiye’ye aktarılacak paraya tedbir konulması amacıyla Dünya Bankası’na başvurduğu da ortaya çıktı. 
     Motorola’nın bu istemi nedeniyle Dünya Bankası’nın Yatırım İhtilaflarının Çözümü Uluslararası Merkezi ICSID ile Washington Büyükelçiliği, Dışişleri Bakanlığı, Dış Ticaret Müsteşarlığı, TMSF ve Başbakanlık arasında 13 Ekim 2004’ten bu yana yoğun bir yazışma trafiği yaşandığı görülüyor. 
     ANKA, varlığı net olarak kabul edilmeyen, Motorola Credit Corporation Inc.’nin 13 Ekim 2004’te Türkiye Cumhuriyeti Hükümeti aleyhine Uluslararası Tahkim Kurulu’na yaptığı başvuruyu ele geçirdi. Başvuru incelendiğinde Motorola’nın, tahkim talebi dışında Dünya Bankası’nın Yatırım İhtilaflarının Çözümü Uluslararası Merkezi’ne International Centre for Settlement of Investment Disputes-ICSID başvurarak Türkiye’ye aktarılacak paranın 2.1 milyar dolarlık kısmına tedbir konulmasını talep ettiği görülüyor. ICSID adına konuyu inceleyen Jose Antonio Rivas ise 14 Ekim 2004’te konu hakkında yazılı bir bilgilendirme formunu Başbakan Tayyip Erdoğan’a da kurye ile gönderdi. Rivas ayrıca daha sonra hem Motorola’dan başvuru hakkında ayrıntılı bilgiler isterken, konuyu ayrıca bilgi için Başbakan Recep Tayyip Erdoğan’a iletilmesi amacıyla Türkiye’nin dönemin Washington Büyükelçisi Faruk Loğoğlu’na da yazı gönderdi. 
     Bunun üzerine Başbakanlık Hazine Müsteşarlığı Dış Ekonomik İlişkiler Genel Müdürlüğü İkili Finansman Dairesi Başkanı Özgür Pehlivan Rivas’a 17 Kasım 2004 tarihli mektubu için teşekkür ederken, konunun TMSF ile birlikte incelenmesi gerektiğini belirterek TMSF Başkanı Ahmet Ertürk’ün adını ve adresini 26 Kasım’da ICSID’e gönderdi. Konuyla ilgili olarak ICSID’in yaptığı başvuru dışişleri Bakanlığı Genel ve İkili Ekonomik İşler Genel Müdür Yardımcılığı tarafından TMSF’ye iletildi. 
     TMSF Başkanı Ahmet Ertürk de 29 Kasım 2004’te kendisine ulaşan belgeyi, Uzan şirketlerinin yönetiminden sorumlu olan Başkan Yardımcısı Yüksel Görgeç’e havale ederek, inceleyip socundan bilgi verilmesini istedi. 
     Bu arada Uzanlar’ın ABD’Deki mahkemede kişisel borçlarını kabul ederek Telsim hisselerinin yüzde 66’sını Motorola’ya vermeye yönelik girişiminin, Motorola’nın Telsim aleyhine gittiği tahkimde elini güçlendirrdiği ileri sürülüyor. 

     
</TEXT>
</DOC>
