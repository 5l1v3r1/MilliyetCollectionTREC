<DOC>
<DOCNO> 357901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas09.html </URL>
<DATE> 2005/07/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Solaryum güneş ışınlarından koruyor 
</HEADLINE>
<TEXT>

     Ayşegül KÜTÜK DHA 

      TRAKYA Üniversitesi Tıp Fakültesi Hastanesi Dermatoloji Anabilim Dalı Başkanı Prof. Dr. Adnan Görgülü, solaryumun zararlı olmadığını, özellikle yaz aylarında yararlı olduğunu söyledi. 
     Prof. Dr. Adnan Görgülü, solaryumun zararlı olduğu görüşünün doğru olmadığını belirterek, Yaz aylarında ve öncesinde girilecek solaryum aksine yararlıdır. Kontrollü bir şekilde girilecek solaryum insanları güneşin zararlı etkisinden korur. Özellikle güneş mevsiminde yavaş yavaş girilen solaryum oldukça faydalıdır. Solaryum sonrasında deri koyulaştığı için koruyucu bir örtü oluşturur. Bu da güneş ışınlarının deriye girmesini engeller. Yani insanlar eğer imkanları varsa, yaz aylarında veya öncesinde solaryuma girmeliler'' diye konuştu. 
     Güneş ışınlarının zararlı etkilerine karşı da uyarılarda bulunan Prof. Dr. Görgülü, yaz aylarında insanların derilerini açıkta bırakan kıyafetlerle dolaştıkları için doğrudan güneş ışınlarına maruz kaldıklarını, bunun zararlı olduğunu belirtti. 
     Güneşin zararlı ışınlarının son yıllarda daha da arttığını vurgulayan Prof. Dr. Görgülü şunları söyledi 
     İnsanlar artık güneş ışınlarından daha çok zarar görüyor. Özellikle deniz kenarında insanların kesinlikle öğle saatlerinde güneşlenmemeleri gerekiyor. Güneş ışınlarının sabah 9’dan itibaren zararlı etkileri artmaya başlar ve akşam 6’ya kadar sürer. Bu saatlerde dışarıya çıkacaklar uzun kollu tişörtler giymeli, şapka takmalı. Mutlaka güneş ışınlarından koruyucu krem sürmek gerekir. İnsanlar güneş yağlarını genellikle deniz kenarında sürerler. Oysa güneşten koruyucu kremleri sadece deniz kenarında değil, gün içinde dışarıda bulunurken de sürmek gerekiyor.'' 
     
</TEXT>
</DOC>
