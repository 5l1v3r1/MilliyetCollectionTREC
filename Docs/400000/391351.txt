<DOC>
<DOCNO> 391351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun19.html </URL>
<DATE> 2005/11/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
300 yıl sonra ilk kez bir Rusya lideri Hollanda'da... 
</HEADLINE>
<TEXT>

     Rusya Devlet Başkanı Vladimir Putin, iki günlük resmi ziyaret için Hollanda'ya geldi. 
     Putin ve eşi, Schiphol Havaalanı'nda Kraliçe Beatrix ve Veliaht Prens Willem Aleksander ve öteki hükümet yetkilileri tarafından resmi törenle karşılandı. 
     Putin, karşılama töreninin ardından başkent Amsterdam'a geçerek, buradaki ulusal anıta çelenk koydu. 
     Vladimir Putin'in ziyareti nedeniyle başkentte yoğun güvenlik önlemleri alındı ve akşam saatlerine kadar ulusal anıtın bulunduğu Dam Meydanı ve çevresi trafiğe kapatıldı. 
     Putin ve beraberindeki heyet, Amsterdam'da Ekonomi Bakanı Laurens Jan Brinkhorst, Belediye Başkanı Job Cohen ve Hollanda iş dünyasının önde gelen kişileriyle görüşecek ve akşam da Kraliçe Beatrix'in Lahey'deki sarayda onuruna vereceği yemeğe katılacak. 
     Rusya Devlet Başkanı Putin, yarın Lahey parlamento binasında meclis ve senato başkanlarıyla bir araya gelecek ve Başbakan Jan Peter Balkenende ile görüşecek. Putin ve Balkenende, bu görüşmenin ardından ortak bir basın toplantısı düzenleyecek. Putin ve beraberindeki heyet, akşam saatlerinde Hollanda'dan ayrılacak. 
     Rusya'dan Hollanda'ya devlet başkanlığı düzeyinde son ziyaret 300 yıl önceydi. 
     
</TEXT>
</DOC>
