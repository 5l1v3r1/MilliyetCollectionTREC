<DOC>
<DOCNO> 371933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur01.html </URL>
<DATE> 2005/08/22/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bodrum'da ormana 5 ayrı yerden sabotaj 
</HEADLINE>
<TEXT>

     Yaşar ANTER BODRUM Muğla , DHA 

BODRUM'un yeşil cenneti Mazı ormanlarında dün gece çıkan yangın, köylülere korku ve heyecan dolu bir gece yaşattı. Orman işçileri ile köylüler yangını söndürmek için seferber oldu. Yangın rüzgarın şiddetini yitirmesi ve havadan müdahalenin başlamasıyla kontrol altına alınabildi. Yangının 5 ayrı noktadan başlaması kundaklama ihtimalini gündeme getirdi. 
     Mumcular Beldesi Mazı Köyü'ne bağlı Çocukmezarlığı Mahallesi ormanlarında dün gece 21.30 sıralarında beş ayrı noktada aynı anda yangın başladı. Yangın söndürme ekiplerinin büyük bölümünün Fethiye ve Köyceğiz'deki orman yangınlarında olmaları nedeniyle geç ve sınırlı şekilde müdahale edilebildi. Şiddetli rüzgarın da etkisiyle kısa zamanda büyüyen yangına ilerleyen saatlerde Muğla, Denizli, Aydın ve İzmir bölgelerinden toplam 34 arazöz, 12 iş makinası, 24 itfaiye aracı, 230 orman işçisi, 60 asker, Pınarlıbelen, Mazı, Kızılağaç ve Çiftlik köylerinden yaklaşık 250 köylü müdahale etti. Bodrum ve beldelerindeki 50'ye yakın su traktörü ve su kamyonu da belediye anonslarıyla bölgeye sevkedildi. 
     Çocukmezarlığı Mahallesi'ndeki ilköğretim okulu ve evlere 50 metre kadar yaklaşan alevler nedeniyle 28 ev boşaltıldı. Alevlerin evlere ulaşması son anda önlendi. 200 kişinin yaşadığı mahallede sabaha kadar evlerine giremeyen köylüler korkulu ve heyecanlı anlar yaşadı. Köylüler kamyonetlerin kasalarında, geniş duvarların üzerinde uyudu. 
     Ormanlık alanın kayalık ve sarp olması, rüzgarın şiddetlenmesi nedeniyle yangına güçlükle müdahale edilebilirken, Muğla Orman İşletme Müdürü İbrahim Çiftçi ile Milas Orman İşletme Müdürü Bayram Ali Atik de olay yerine geldi, ekiplerin çalışmasını yönlendirdi. 
     Sabaha karşı rüzgar etkisini yitirdi, dört helikopterle havadan müdahaleye de başlanınca, yangın yaklaşık 12 saat sonra kontrol altına alınabildi. Asırlık çam ağaçlarının bulunduğu 15 hektarlık alan tamamen kül oldu. Soğutma çalışmalarının devam ettiği belirtildi. 
     Mazı Köyü Muhtarı Tayfur Ayhan ormanın büyük olasılıkla kundaklandığını belirterek Köyümüzün cennet ormanlarında yıllardır, böyle büyük yangın çıkmadı. Bu köylü yangın nedir bilmez. Yangına karşı son derece duyarlı olan köyümüzdeki ormanlar aynı anda beş noktadan çıkarılan yangınla küle döndü. Ben ve Çocukmezarlığı Mahallesi'nden bazı vatandaşlar yangının aynı anda farklı yerlerde başladığını gördük. Gece havanın şiddetli rüzgarlı olması ve ekiplerin hemen hepsinin Fethiye ile Köyceğiz’de bulunmasını fırsat bilenler bu yeşil cinayeti işledi'' dedi. 
     Muğla Orman Bölge Müdürü İbrahim Çiftçi, yöredeki köylülerden edinilen bilgilere göre yangının aynı anda beş ayrı noktadan çıktığını, yaklaşık 15 hektarlık alanın yandığını söyledi. Çiftçi, Arazinin sarp olması nedeniyle söndürme çalışmaları zorlukla yapılabildi. Olayın faillerinin bulunması için çalışma başlatıldı'' dedi. 
     
</TEXT>
</DOC>
