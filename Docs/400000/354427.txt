<DOC>
<DOCNO> 354427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy26.html </URL>
<DATE> 2005/06/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TBMM Cuma, Cumartesi ve Pazartesi günleri de çalışacak 
</HEADLINE>
<TEXT>

     AK Parti'nin, Genel Kurul'un gündem, çalışma gün ve saatlerine ilişkin önerisi kabul edildi. 
     TBMM Genel Kurulu'nda grup önerisi üzerinde yapılan konuşmalar, tartışmaya neden oldu. 
     Grup önerisi lehinde konuşan AK Parti Grup Başkanvekili Salih Kapusuz, yasama yılının son günlerine yönelik bir düzenleme getirdiklerini belirterek, bazı yasa, tasarı ve tekliflerin Meclis tatile girinceye kadar görüşülmesini istediklerini söyledi. TBMM Genel Kurulu'nun Cuma, Cumartesi ve Pazartesi günü saat 23.00'e kadar çalışmasını önerdiklerini ifade eden Kapusuz, bu hafta Sivil Havacılık Genel Müdürlüğü Teşkilat ve Görevleri Hakkında Kanun Tasarısı, Hakim ve Savcılar Kanunu ile Bazı Kanunlarda Değişiklik Yapılmasına Dair Kanun Tasarısı, Milli Eğitim Bakanlığı'nın Teşkilat ve Görevleri Hakkında Kanunda Değişiklik Yapılmasına Dair Kanun Tasarısı, Türkiye İstatistik Kurumu Yasa Tasarısı ve Kalkınma Ajansları ile ilgili tasarının, yasalaşmasını amaçladıklarını bildirdi. 
     ''Asil milletimizin bizden beklediği yasal düzenlemeleri yapmak iktidar ve muhalefetin görevidir'' diyen Kapusuz, Belediye Yasa Tasarısı, finans sektörünün beklediği Bankacılık Yasa Tasarısı, Sosyal Güvenlik ve Genel Sağlık Sigortası Yasa Tasarısı, Cumhurbaşkanı Ahmet Necdet Sezer'in 2 maddesini yeniden görüşmek üzere geri gönderdiği TCK'da değişiklik yapan yasanın da görüşülmesini istediklerini kaydetti. 
     Öneri aleyhinde konuşan AK Parti Çankırı Milletvekili Tevfik Akbak, Cuma ve Cumartesi günü çalışılmasının doğru olmadığını belirterek, ''Mutat günlerde zaman iyi kullanılsaydı, muhalefet boş laflarla, suya sabuna dokunmayan konuşmalarla yüce Meclis'in zamanını işgal etmeseydi buna gerek kalmazdı. Geçmişteki zamanı iyi kullanamadığımız için Cuma, Cumartesi ve Pazartesi günleri çalışacağız'' dedi. 
     Akbak'ın bu sözleri CHP, DYP ve ANAVATAN milletvekillerinin tepkisine neden oldu. 
     
     ''HER GÜN TORBADAN BİR TAVŞAN ÇIKIYOR'' 
     CHP Grup Başkanvekili Haluk Koç, öneri aleyhinde yaptığı konuşmada, muhalefetin Meclis'in çalışmalarını engellediğini kabul etmediklerini, içtüzükten kaynaklanan haklarını kullandıklarını söyledi. ''Her gün torbadan bir tavşan çıkıyor'' diyen Koç, AK Parti grubunun Meclis tatile girmeden çıkarılacak yasalar konusunda kafa karışıklığı içinde olduğunu, hükümet ile koordinasyon sağlayamadığı için öncelikleri belirleyemediğini savundu. 
     Koç, Kapusuz'un sözlerini hatırlatarak, ''Asil milletinize verdiğiniz sözleri yerine getirmek, Parlamento'nun son 5 gününde mi aklınıza geldi Asil milletimiz, prim ödeyerek aldığı sağlık hizmeti için ayrıca para ödemek istemiyor'' dedi. 
     Bakanların Meclis çalışmalarına katılmamasını ''acz'' olarak tanımlayan Koç, zaman zaman 12 Eylül rejimini eleştiren AK Parti Genel Başkan Yardımcısı Dengir Mir Mehmet Fırat'ın ''12 Eylül'ü andıran açıklamalar karşısında tornistan yaptığını'' ileri sürdü. İktidarın yasalaşmasını istediği düzenlemelerin millet yararına olmadığını belirten Koç, ''O eleştirdiğiniz 12 Eylül faşizan rejimi bile, bir kişi için yasa çıkarmadı ama siz çıkardınız. işçiye, köylüye, esnafa, Türkiye'ye hatta ABD'ye bile verdiğiniz sözleri unuttunuz'' dedi. 
     İkili bir parlamento yapısında iktidarın güven erozyonu yarattığını savunan Koç, ''Bu kadar güven erozyonuna neden olan bir iktidardan uzlaşma kültürü beklemek zor ama, biraz samimiyet...'' diye konuştu. 
     
     ''ÖZÜR DİLESİN'' 
     ANAVATAN Mardin Milletvekili Muharrem Doğan, kendisine laf atıldığını belirterek söz istedi. Doğan, CHP Grup Başkanvekili Haluk Koç'un, AK Parti Grubu'na yönelik eleştirilerini sıralarken kendisinin de oturduğu yerden ''Uzlaşmayı birlikte yapıyorsunuz'' dediğini aktararak, ''Koç, bana 'Sus ulan terbiyesiz' dedi. Hepimiz burada kardeşiz. Kendisi benden özür dilesin'' dedi. 
     Konuşmaların ardından AK Parti'nin grup önerisi kabul edildi. Buna göre, TBMM Genel Kurulu, Cuma, Cumartesi ve Pazartesi günü de çalışacak. Genel Kurul'un çalışma saatleri, Salı günü 15.00-23.00, diğer günler ise 14.00-23.00 olarak belirlendi. 
     Bazı yasa ve tasarılar, gündemin ön sıralarına alındı. Hakim ve Savcılar Kanunu ile Bazı Kanunlarda Değişiklik Yapılmasına Dair Kanun Tasarısı, Milli Eğitim Bakanlığı'nın Teşkilat ve Görevleri Hakkında Kanun Değişikliği Yapılmasına Dair Kanun Tasarısı, Türkiye İstatistik Kanunu Tasarısı, Belediye Kanunu Tasarısı, Cumhurbaşkanı Sezer'in bir kez daha görüşülmek üzere geri gönderdiği TÜBİTAK Kanunu'nda değişiklik yapan yasa ile uluslararası anlaşmanın onaylanmasını uygun bulunduğuna dair 2 yasa tasarısı, gündemin ön sıralarına alındı. 
     
</TEXT>
</DOC>
