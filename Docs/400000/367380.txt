<DOC>
<DOCNO> 367380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo11.html </URL>
<DATE> 2005/08/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Inter kadroyu tamamladı, Figo sağlık kontrolünden geçecek... 
</HEADLINE>
<TEXT>

     İtalya Birinci Futbol Ligi Serie A takımlarından FC İnter ile anlaştığı belirtilen Luis Figo, dün gece Milano'ya ulaştı. 
     Gece TSİ 21.30'da Malpensa Hava Limanı'na inen oyuncu, kendisini merakla bekleyen gazetecilere hiç bir açıklama yapmadı. 
     Hava limanına menajerleri ile birlikte gelen ve FC İnter yetkilileri tarafından karşılanan Portekizli yıldızın, siyah-mavili kulüple iki yıllık süreyle bir sözleşme imzaladığının gün içerisinde resmen açıklanması bekleniyor. 
     Kampta olan takımı Real Madrid'i bırakarak Avusturya'dan Milano'ya gelen Figo, bugün önce sağlık kontrolünden geçecek. FC İnter'in, daha sonra ise düzenlenecek bir imza töreni ile Figo'yu renklerine bağladığını resmen duyuracağı belirtiliyor. 
     Milano'daki kaynaklardan edinilen bilgilere göre Figo, iki yıl boyunca top koşturacağı FC İnter'den önümüzdeki sezon 3,4 milyon Avro, bir sonraki sezon ise 3,5 milyon Avro alacak. 
     Bu transferin gerçekleşmesi için FC İnter adına arabuluculuk yapmış olan Ernesto Bronzetti, dün yaptığı açıklamada, ''Figo'yla sürdürülen pazarlık müspet biçimde sonuçlandı'' demişti. 
     Figo, önümüzdeki hafta FC İnter ile Shakthar Donetsk arasında oynanacak Şampiyonlar Ligi Öneleme maçında forma giyemeyecek. Zira Siyah-mavili kulübün dün UEFA'ya ilettiği oyuncu listesinde Figo'nun ismi yer almıyor. 
     Portekizli yıldızın FC İnter formasıyla sahaya merhaba demesi, FC İnter-FC Juventus arasında 20 Ağustos'ta oynanacak süperkupa karşılaşmasında gerçekleşecek. 
     
     FC İNTER KADROYU TAMAMLADI 
     FC İnter'in Figo'yu da almasının ardından, önümüzdeki sezon için kadroya yeni bir isim eklemesi beklenmiyor. Ancak Roberto Mancini'nin ekibinden 3-4 oyuncunun başka takımlara satılması ihtimal dahilinde. 
     Davids'in Tottenham'a satılmasının ardından, Francesco Coco'nun Newcastle'a, Choutos'un da Messina'ya satılması ihtimal dahilinde. FC İnter, Şampiyonlar Ligi öneleme maçı için dün UEFA'ya sunduğu listede kendisine yer vermediği Van Der Meyde'yi de elden çıkarmak istiyor. Ancak Hollandalı oyuncunun, olası tekliflere sıcak bakmamasının, siyah-mavili yöneticilerin işini zorlaştırdığı belirtiliyor. 
     
</TEXT>
</DOC>
