<DOC>
<DOCNO> 373205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur55.html </URL>
<DATE> 2005/08/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Mustafa Süzer'in yurtdışı yasağı kaldırıldı 
</HEADLINE>
<TEXT>

     TMSF tarafından el konulduktan sonra Bayındırbank bünyesinde birleştirilen Kentbank'ın zararında sorumlulukları bulunduğu iddiasıyla 35 kişi hakkında açılan dava kapsamında Mustafa Süzer'in yurtdışına çıkışına konulan yasağın kaldırılmasına karar verildi. 
     Davaya bakan İstanbul 8. Ağır Ceza Mahkemesi'ne başvuran Mustafa Süzer'in avukatı Nejat Doğan, müvekkilinin kronik rahatsızlığı bulunduğunu ve tedavisinin yurtdışında sürdürüldüğünü belirterek, dava kapsamında 14 Temmuz 2005 tarihinde konulan yurtdışına çıkış yasağının kaldırılmasını talep etti. 
     Talebi inceleyen mahkeme Heyeti, önce, Süzer'in yurtdışına çıkış yasağının 500 bin dolar teminatın maliye veznesine yatırılmasından itibaren 1 ay süreyle kaldırılmasına karar verdi. 
     Bunun üzerine avukat Doğan, müvekkilinin mal varlığı üzerinde tedbir bulunduğunu, teminat olarak belirlenen paranın çok yüksek olduğunu ve müvekkilinin tedavisi uzun sürebilecek ciddi bir rahatsızlığı bulunduğunu belirterek, karara itiraz etti. 
     İtiraz üzerine dosyayı yeniden inceleyen mahkeme, teminatın 50 bin YTL'ye indirilmesine, 1 aylık sürenin de tedavinin tamamlanmasına kadar uzatılmasına hükmetti. 
     
</TEXT>
</DOC>
