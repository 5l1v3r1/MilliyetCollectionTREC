<DOC>
<DOCNO> 385350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/dunya/axdun01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye neden AB'ye alınmasın 
</HEADLINE>
<TEXT>


DIŞ HABERLER SERVİSİ 


Newsweek son sayısındaki Türkiye'nin AB ile üyelik müzakerelerine başlaması konusundaki haberine, "Polonyalı muslukçu burada ve korkulacak bir şey yok. O zaman Türkiye neden AB'ye alınmasın " başlığını attı. 
Türkiye'yi AB'de istemeyenlerin en büyük endişesinin Türklerin ucuz işgücüyle Avrupalıların işlerini ellerinden alması olduğunu belirten Newsweek yazarı William Underhill, bu korkunun gerçekçi olup olmadığının geçen yıl AB'ye 10 yeni ülkenin katılmasıyla test edildiğini belirtti. Bu ülkelerin işçilerine kapılarını açan 3 ülkeden - İngiltere, İrlanda, İsveç- İngiltere'deki ilk izlenimlerin umut vaat ettiğini yazdı. 
2004'ten bu yana 130 bin Polonyalının çalışmak için İngiltere'ye girdiğini belirten yazar, bunun yanı sıra Macaristanlı dadılardan Letonyalı barmenlere kadar yeni AB üyesi ülkelerin vatandaşlarının "kendilerine en fazla ihtiyaç duyulan alanlarda" işe girdiklerine dikkat çekti. Underhill, İngiltere'nin doktor ihtiyacı olduğunu ve 2004'ten bu yana İngiltere'de çalışmak için kayıt yaptıran Polonyalı doktorların sayısının 18 kat arttığını kaydetti. Göçmen işçilerin gittikleri ülkenin ekonomisine katkıda bulunduklarını da belirten yazar, "Bu insanlar ekonomiyi canlandırıyor, asalaklık yapmıyor" dedi. 
Underhill'in yazısı şu sözlerle bitti "Belki de gelecekte Doğu Avrupa'nın ekonomisi işçiye ihtiyaç duyarsa, onlar da bu kez Türkiye'ye yönelecekler. İleriye bakınca, bugünün korkularının geleceğin fırsatlarına dönüştüğü rahatlıkla hayal edilebilir." 




</TEXT>
</DOC>
