<DOC>
<DOCNO> 361818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo06.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem, Yiğido oluyor 
</HEADLINE>
<TEXT>


Sivasspor, İstanbulsporlu Cem Can'la el sıkıştı. Menajer Bülent Uygun, "Kulübüyle aramızda ufak pürüzler kaldı. Bunları çözerek Cem'i kadromuza katacağız" dedi 


Tarihinde ilk kez mücadele edeceği Süper Lig'de başarılı olmak isteyen Sivasspor transferde hız kesmiyor. Yiğidolar, İstanbulspor'da top koşturan genç orta saha oyuncusu Cem Can'la her konuda kesin anlaşmaya vardı. 
Kırmızı - Beyazlı kulübün Genel Menajeri Bülent Uygun, defansın sağ ve sol kanadında da görev yapabilen Cem'le görüşerek el sıkıştıklarını açıkladı. Teknik Direktör Werner Lorant'ın isteği doğrultusunda transfer çalışmalarına hız verdiklerini kaydeden Uygun, "Cem Can için İstanbulspor'la görüşmelerimiz sürüyor. Arada ufak tefek pürüzler kaldı. Onları da çözersek Cem'i transfer edeceğiz. Orta saha ve forvete yeni futbolcu arayışlarımız da devam ediyor" dedi. 

Sambacılara övgü 
Bülent Uygun, Gerede kampının çok yararlı geçtiğini belirterek Brezilyalı transferler Anderson ve Sergio'nun performansından memnun olduklarını dile getirdi. Futbolcuların kısa sürede kaynaştığını vurgulayan Kırmızı - Beyazlı 
idareci, "Sezona iyi bir şekilde başlamak istiyoruz. Anderson ve Sergio'nun performansları üst düzeyde. Bunun lige de yansımasını bekliyoruz" ifadesini kullandı. Uygun, Almanya kampında yapacakları hazırlık maçlarıyla lige en iyi şekilde hazırlanacaklarını sözlerine ekledi. 


</TEXT>
</DOC>
