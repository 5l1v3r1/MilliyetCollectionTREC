<DOC>
<DOCNO> 386199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas19.html </URL>
<DATE> 2005/10/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Angelina Jolie'ye 'Küresel İnsani Yardım Ödülü' 
</HEADLINE>
<TEXT>

     Ünlü sinema oyuncusu Angelina Jolie, BM Mülteciler Yüksek Komiserliği'nin BMMYK iyi niyet elçisi olarak yaptığı insani yardım çalışmalarından dolayı ''Küresel İnsani Yardım Ödülü''ne layık görüldü. 
     ABD Birleşmiş Milletler Derneği tarafından verilen ödül, Jolie'ye, yaklaşık 700 diplomat ve ünlünün katıldığı yemekte takdim edildi. 
     Jolie, ödül töreninde yaptığı konuşmada, evlat edindiği iki çocuğun dışında, insani yardım çalışmalarının hayatındaki en önemli şey olduğunu ifade etti. 
     Jolie'nin biri Kamboçya'dan evlat edindiği 4 yaşındaki oğlu Maddox, ötekisi de Etiyopya'dan evlat edindiği kız çocuğu Zahara olmak üzere iki çocuğu bulunuyor. 
     4 yıl önce BMMYK'nın iyi niyet elçisi olduğunda, dünyanın her neresinde olursa olsun mültecilere yardım etmek için mümkün olan her şeyi yapmaya dair verdiği sözleri hayata geçirmeyi umduğunu ifade eden Jolie, ''Çünkü mülteciler her çabamızı hak ediyor'' dedi. 
     Jolie, ''Adalet için savaşmaya en yakın örgüt BM'dir. BM'nin çok küçük bir parçası olmaktan dolayı kendimi çok ama çok ayrıcalıklı hissediyorum'' diye konuştu. 
     
</TEXT>
</DOC>
