<DOC>
<DOCNO> 381319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/altan.html </URL>
<DATE> 2005/09/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Artık geceler, gündüzlerden daha uzun... 
</HEADLINE>
<TEXT>


Kafayı iyice tutmuş bir sarhoş, sağa sola zigzaglar çizerek meyhaneden çıktıktan hemen sonra, son sellerden arta kalmış bir su birikintisi içinde demincek meyhanede bıraktığı arkadaşının cesediyle karşılaşmış. Sallana salana meyhaneye geri dönmüş. Bakmış ki arkadaşı, şaşılaşmış gözlerle oturup durmakta amerikan barda... 
Yanına yaklaşmış hemen 
- Olacak şey değil, demiş demincek senin cesedini gördüm sokaktaki su birikintisi içinde... 
Arkadaşı 
- Yok, demiş ben.. ben.. hiç.. hiç dışarı çıkmadım. Bana benzer biri.. biri olmalı.. gördüğün ceset... 
- Hayır senin cesedindi. Upuzun yatıyordun suyun içinde... 
- Yok.. yok sanmıyorum. Ben.. ben hiç çıkmadım dışarı. Anlat, nasıldı.. nasıldı ceset 
- Val... vallahi sendin o ceset.. Boy aynı boy, surat aynı.. aynı surattı... 
- Boynunda benimki gibi kırmızı bir fular var mıydı 
- Vardı.. vardı... 
- Peki.. peki, gömleği benimki gibi, damalı.. damalı mıydı 
- Damalıydı... 
- Peki.. peki, başında benim gibi kasketi de var mıydı 
- Vardı, aynen senin kasketin... 
- Peki.. peki, ayakkabıları... Ayakkabıları nasıldı 
- Onlar da, seninkilerin aynıydı... 
- Bağcıklı mı, bağcıksız mıydı 
- Bağcıklıydı seninkiler gibi... 
- Yok.. yok, aldandığın ortada. Bak benimkiler mokasen, bağsız.. bağsız ayakkabılar... 

Türkiye'de de kanıtlamıyor muyuz, bize yöneltilen bazı iddiaların asla doğru olmadığını ne demek devletin arkadan hançerlendiği, ne demek üniversite özerkliğinin önden hançerlendiği 
Görmüyor musunuz, ikisi de dimdik ayakta. İnanmazsanız pantolonlarının bellerine bir bakın, ikisi de kemersiz... Hançerlenmiş olsalar, ikisininki de hemen düşmez miydi yerlere Tüm dünyaya karşı işte kanıt. Tertemiz şanlı tarihimiz de, hem kimsede bulunmayan kutsal bir anıt hem de her türlü ihanete, şöyle kol gibi sert bir yanıt... Ver bir tek daha, içelim abi... 

İncili Çavuş'a sormuşlar 
- Kadın sevgisi gibi cinsel bir aşkla, vatan sevgisi gibi siyasal bir aşk arasında ne fark vardır 
İncili Çavuş 
- Cinsel aşkta sevdalı, uyutmadan soyar sevgilisini, demiş siyasal aşkta ise uyuttuktan sonra... 

Arslanın biri, omuzlarını dalgalandıra dalgalandıra, afili bir cakayla yürüyormuş ormanda ve rastladığı her hayvanın önünde durup, kükreyerek soruyormuş 
- Söyle bakalım hayvanların kralı kimdir 
Arslanla karşılaşan her maymun, her timsah, her suaygırı, hatta her kartal titreye titreye hemen yanıt veriyormuş 
- Kral sensin arslanım... 
Arslan da, yelesini mağrur bir eda ile şöyle bir silkeleyerek, devam ediyormuş yürümesine... 

Bir sabah, dereden su içen bir fille karşılaşmış. Aynı havalı kükreyişle, ötekilere sorduğu gibi ona da sormuş 
- Hey buraya bak, söyle bakalım hayvanların kralı kimdir 
Fil başını kaldırmış, hortumuyla arslanı yakaladığı gibi, havada şöyle birkaç kez döndürdükten sonra, koskocaman dikenli kaktüslerin üstüne fırlatmış. 
Bir süre sonra, arslan ayağa kalkmaya çalışarak, kuyruğu bacaklarının arasında mırıldanmaya başlamış kendi kendine 
- Hiç böylesi bir anlayışsızlıkla karşılaşmadım bilgi edinmeye bile artık hakkımız kalmadı mı bu dünyada 

Dışişleri Bakanı ve Başbakan Yardımcısı Abdullah Gül, kazara bu fıkrayı öğrense AB ile olan ilişkilerde acaba tavrımızı, arslan-fil karşılaşmasındaki taraflardan hangisine benzetirdi arslana mı, file mi 

1901 yılında verilmeye başlayan Nobel ödüllerinden, ikinci 10 yılın Fizik Nobel'ini kazanmış ülkeleri 
1911 - Almanya 
1912 - İsveç 
1913 - Hollanda 
1914 - Almanya 
1915 - İngiltere 
1916 - Verilmedi 
1917 - İngiltere 
1918 - Almanya 
1919 - Almanya 
1920 - İsviçre 

Biz ne yapıyorduk o yıllarda 
Her zaman olduğu gibi vatanı kurtarmaya çalışıyorduk... 
Nobel'imiz yoksa da, bayrağımız şanlıdır 
Viyana kapıları, bizim uğrak yerimiz. 
Tarihimiz her zaman zaferle nişanlıdır, 
Nobel'e ne gerek var, ortada değerimiz 

Eski Anayasa profesörlerinden rahmetli Bülent Nuri Esen'in sevdiği bir fıkra 
Sahne bir deniz hastanesinde geçmede... 
Hastabakıcılardan genç bir hanım, arkadaşına 
- Biliyor musun, demiş dün getirilen o yakışıklı denizcinin döğmesi var... 
Arkadaşı 
- Denizcilerde, demiş sık rastlanan bir şey dövmeli olmaları... 
- Ama bununki en mahrem organının üstünde... 
- Ay sahi mi, nasıl bir dövme 
- Dövmeyle S.O.S... yazdırmış... 
- Dur gidip, ben de bakayım... 
Ertesi gün, hastabakıcılar yine karşılaşmışlar. Denizcinin mahrem organındaki dövmesini görmeye sonradan giden 
- Haklıymışsın. Orası gerçekten dövmeli, demiş. Ama dövme S.O.S. değil tahrik edildiğinde "Son zevkli anım Galapagos" oluyor... 
Oralarıyla övünmek isteyenler, dövmeli denizcinin kendi ırklarından olduğunu söylüyorlarmış. 

Yazıyı Mustafa Güçlü'nün bir şiiriyle bitirelim 
Ruhi Su 
Neden 
dindi gonca yüreğin 
acılardan mı kahırdan mı 
Oysa 
ne de güzel geçmiştin 
al beyaz sevdalı atınla, 
halkın türkülerinden 
çiğli şafakta... 



</TEXT>
</DOC>
