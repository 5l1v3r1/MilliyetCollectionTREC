<DOC>
<DOCNO> 350112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur34.html </URL>
<DATE> 2005/06/08/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Afyonkarahisar'da 70 yaşındaki bir kişi dağda tek başına yaşıyor... 
</HEADLINE>
<TEXT>

     Afyonkarahisar’da 70 yaşındaki bir kişi tek başına dağda yaşıyor. Hayatı boyunca hiç evlenmemiş olan kişi, yaşlılığı nedeniyle evine bakamadığını, evinin tamir edilmesinin ardından evlenebileceğini söyledi. 
     AA muhabirinin edindiği bilgiye göre, doğduğundan beri Afyonkarahisar’ın Emirdağ İlçesi’ne bağlı Kılıçlı Köyü dağlarında yaşayan 70 yaşındaki Ali Osman Özdemir, beslediği 10-15 keçi ve 2 tavuğuyla ayakta kalmaya çalışıyor. 
     Hayatı boyunca hiç evlenmediğini belirten Özdemir, akrabalarının ölmesinin ardından dağda tek başına kaldığını belirtti. 
     Keçileri nedeniyle fazla uzağa gidemediğini ifade eden Özdemir, şöyle konuştu 
     "Eskiden burada ailem de yaşardı. Onların ölmesinin ardından kimse kalmadı. Ben de evlenmedim. Kendi imkanlarımla burada yaşamaya çalışıyorum. Yaşlandığım için artık buralarda yaşamak zor gelmeye başladı. Evimin çatısı akıyor, bakamıyorum. Üzerimdeki elbiseleri yıkayamıyorum. Kirlenen elbiseleri yakıyorum. Kendim soğuk suyla yıkanıyorum. Hastalandığım zamanlarda da bakacak kimsem yok. Yakın köylerden yardım edenlerin verdikleriyle ayakta kalmaya çalışıyorum. 
     Yemek bile yapamıyorum. Çevredeki ağaçlardan ve bitkilerden yiyecek bulmaya çalışıyorum." Evinin tamir edilmesinin ardından evlenebileceğini belirten Özdemir, evleneceği kişinin de dağda kendisiyle yaşaması gerektiğini söyledi. 
     
</TEXT>
</DOC>
