<DOC>
<DOCNO> 359205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/axspo05.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört büyüklere garanti 
</HEADLINE>
<TEXT>


Futbol Federasyonu Başkanı Levent Bıçakcı, yeni havuz modeline karşı çıkan Fenerbahçe, Beşiktaş, Galatasaray ve Trabzonspor'a "Eğer zarar ederseniz açığı biz karşılayacağız" önerisini götürecek 

CEMAL ERSEN 


Havuz sistemindeki yeni dağılım konusunda 14 Anadolu kulübünün onayını alan Futbol Federasyonu başkanı Levent Bıçakcı, geçen yılki gelirinden daha az bir paraya "evet" demeyeceğini açıklayan dört büyüklere "Eğer zarar ederseniz federasyon olarak bunu karşılayacağız" garantisi vererek aylar süren tartışmaya son noktayı koyacak. 
İstanbul'da dün yapılan ve Fenerbahçe, Galatasaray, Beşiktaş ile Trabzonspor kulüplerinin başkan düzeyinde temsil edilmediği toplantıda uzlaşma sağlaması için yetki alan Bıçakcı, bu amaçla federasyon bütçesinden asgari 2 trilyon liralık bir kaynak ayıracak. Açık büyüdüğü taktirde federasyonun reklam ve statlardaki pano gelirlerinden elde edeceği gelir de devreye sokulacak. 
Söz konusu projeyi dört büyük kulüp başkanıyla yapacağı toplantıda dile getireceği bildirilen Bıçakcı'nın, en geç önümüzdeki hafta başında havuzda dağılım kriterlerinin son şeklini kamuoyuna açıklayacağı kaydedildi. 
Geçen sezon 17.4'er milyon YTL garanti para alan üç büyük kulübün performansa dayalı sistemde gelir kaybına uğrayabileceği yolundaki endişelerini bu yöntemle ortadan kaldıracak olan Bıçakcı'nın diğer 14 kulübe de aynı garantiyi vereceği bildirildi. 



</TEXT>
</DOC>
