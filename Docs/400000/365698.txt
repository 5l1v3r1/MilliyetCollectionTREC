<DOC>
<DOCNO> 365698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo11.html </URL>
<DATE> 2005/07/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fatih Gökşen Taraftarımız merak etmesin Konya maçı Ali Sami Yen'de 
</HEADLINE>
<TEXT>

     Galatasaray Kulübü Yönetim Kurulu Üyesi Fatih Gökşen, Futbol Federasyonu'nun yeni sezon öncesi Ali Sami Yen Stadı'ndaki eksikleri kendilerine bildirdiğini ifade ederek, ''Bu eksikleri yeni sezon öncesine kadar gidereceğiz'' dedi. 
     Federasyonun, Galatasaray'ın Ali Sami Yen Stadı'ndaki eksiklikleri 5 Ağustos Cuma gününe kadar gidermesi durumunda, Konyaspor ile yapacağı 2005-2006 sezonunun ilk maçını Ali Sami Yen Stadı'nda oynayabileceğini bildirdiğini açıklaması üzerine bir açıklama yapan kulüp Ali Sami Yen Stadı'ndan sorumlu yöneticisi Gökşen, ''Federasyon yeni kriterlerini bize bildirdi. Ancak taraftarlarımız merak etmesin. Bu eksikler fazla önemli değil. Gerekli olan çalışmalar yapılıyor, Konyaspor maçını Ali Sami Yen Stadı'nda oynayacağız'' diye konuştu. 
     Fatih Gökşen, stattaki eksiklerin, doping odası, sağlık odası ve bazı yerler için boya işlerinden ibaret olduğunu kaydederek, bunları kısa sürede düzelteceklerini söyledi. 
     Eski açık tribünü yenileme çalışmalarının da hızla sürdüğünü anlatan yönetici Gökşen, 3. haftadaki Malatyaspor maçında da bu tribünün hizmete gireceğini sözlerine ekledi. 
     
</TEXT>
</DOC>
