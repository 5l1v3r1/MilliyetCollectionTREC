<DOC>
<DOCNO> 350483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas03.html </URL>
<DATE> 2005/06/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
140 kilometre hızla giden araçta doğum .. 
</HEADLINE>
<TEXT>

     Tayland’ın kuzeydoğusundaki Khon Kaen kentinde 18 yaşında bir kadın, 140 kilometre hızla giden araçta doğurdu. 
     Nation gazetesinin haberine göre, 7 aylık hamile Juthamas Srimongkol doğum sancısı çekmeye başlayınca, kayınpederi Mercedes aracıyla gelinini zamanında hastaneye yetiştirmek için gaza bastı. 
     Ancak hastaneye 19 kilometre kala Srimongkol bir erkek bebek dünyaya getirdi. 
     Aracın önünde oturan kayınvalide Jimhaeng sae Iab, "iç parçalayıcı bir ses" duyduğunda çok geç olduğunun farkına vardığını belirterek, "Bebek doğmuştu, kucağıma aldım ve vücudunu temizledim. 
     Ancak malzememiz olmadığı için göbek bağını kesemedik" dedi. 
     Oğlunun karısını sakinleştirmeye çalıştığını anlatan Jimhaeng, "Oğlum, bebek dünyaya geldiğinde gelinimize moral vermeyi sürdürüyordu. Bize hastaneye ne kadar kaldığını sorup duruyordu" diye konuştu. 
     Doktorlar, anne ve 1.8 kilogram ağırlığındaki bebeğin sağlık durumunun iyi olduğunu, ancak iki hafta hastanede kalacaklarını söylediler. 
     
</TEXT>
</DOC>
