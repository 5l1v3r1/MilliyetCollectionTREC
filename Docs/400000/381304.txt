<DOC>
<DOCNO> 381304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo13.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikat eleştirisi 
</HEADLINE>
<TEXT>



TBMM'de Sporda Şiddet Komisyonu üyesi ve CHP İzmir Milletvekili Ahmet Ersin, sporda tarikatların etkisinin Cumhuriyet tarihinin en yüksek seviyesinde olduğunu, tarikatların başarılı sporcuları bu yolla kendilerine çekerek, etki alanlarını genişletmeye çalıştıklarını söyledi. 
Ersin, komisyon çalşmaları sırasında birkaç defa gündeme getirdiği konuyu AKP'lilerin kapattıklarını belirterek, "Mafyayı bile yazdıramadık. Mafyanın adını raporda 'futbol dışı çevreler'olarak anıyorlar" dedi. Ersin, son federasyon seçimlerinde de bunun görüldüğünü, Anadolu'da bazı yerlerde maçlara çıkarken sırtını Türk bayrağına dönen, statlarda toplu namaz kılan takımlar olduğunu belirtti. CHP Milletvekili, Milli Takım'da Hakan Şükür nedeniyle operasyon yapıldığını da hatırlatarak, "Bu operasyonu yaptıran güç neydi, tarikat. Fethulah Gülen taraftarlarının işin içinde olduğunu herkes biliyor" diye konuştu. Ersin, rapor Genel Kurul'da görüşülürken konuyu yeniden gündeme getireceklerini de açıkladı. 



</TEXT>
</DOC>
