<DOC>
<DOCNO> 379366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/yciftci.html </URL>
<DATE> 2005/09/18/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
İletişim sorunu 
</HEADLINE>
<TEXT>



İlk sınav her zaman en zor sınavdır. Gençlerimiz de, Avustralya karşısında bu sıkıntıyı yaşadı. 90 dakika boyunca daha etkili görünen hatta ikinci 45 dakikada rakibini yarı sahasına hapseden Ay-Yıldızlılar'ın bitirici vuruşlardaki eksikliği hemen göze çarptı. 
Aslında maçın geneline baktığımızda gençlerimizin saha içi iletişimde yaşadıkları sıkıntıların kötü futbolu doğurduğunu söyleyebiliriz. 90 dakika boyunca oyuncularımızın birbirleriyle neredeyse hiç konuşmadan, birbirlerinden top bile istemeden rakibi devirmeye çalıştıkları dikkatimizi çekti. Oysa bu takımı oluşturan futbolcuların uzun süredir yan yana oynadıklarını biliyoruz. Teknik Direktör Abdullah Avcı'nın bu sorunun üzerine acilen eğilmesi gerekiyor. Zira takımımız süper teknik becerisi, oyunu istediği gibi yönlendirme yeteneği ile zaten oldukça ön plana çıkıyor... Eğer dünkü maç 3-4 farkla bitmediyse, yaşanan küçük sorunların yanı sıra şanssızlık faktörünün de ön plana çıktığını söyleyebiliriz. 
Ay-Yıldızlılar yarın gece yarısı Uruguay ile karşılaşacak. Meksika'ya 2-0 mağlup olan Uruguay önünde alınacak bir galibiyet gençlerimizi çeyrek finale taşıyacak. Urugay'ı da izleyen biri olarak takımımızı şimdiden çeyrek finalde görebiliriz yorumumuz pek iddialı bir öngörü olmaz. Zaten bu grupta Türkiye'nin rakibi sadece Meksika olabilir. Meksika şampiyonanın favorilerinden... Bu nedenle iki ekip de çeyrek finali garantilerse, gruptaki son maçın seyrine doyum olmayacak. 



</TEXT>
</DOC>
