<DOC>
<DOCNO> 384997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yasam/yas06.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ulla'da yine sorun çıktı 
</HEADLINE>
<TEXT>



İskenderun Körfezi'nde demirli halde beklerken, toksik atık yüküyle batan M V Ulla gemisindeki atıkları çıkarma çalışması, bir kez daha durduruldu. 
6 Eylül 2004'te 2200 ton toksik atıkla batan gemideki yükün çıkarılması ihalesini kazanan Omur İnşaat ve Gemi Kurtarma A.Ş.'nin 2 Haziran'da başlattığı, daha önce de defalarca çeşitli nedenlerle askıya alınan çalışmalar, bu kez de gemideki atığın sertleşmesi nedeniyle durduruldu. Her geçen gün daha da sertleşen atığın çıkarılabilmesi için yeni yöntemlerin arandığı kaydedilirken, bunlar arasında, aşırı sertleşen atığın patlatılarak çok küçük parçalara bölünmesi ve vakumla çekilmesinin de bulunduğu kaydedildi. İskenderun Kaymakamı Cengiz Horozoğlu, bugüne kadar yapılan çalışmalarda yaklaşık 1400 ton atığın çıkarıldığını söyledi. Denizdeki atık maddenin sürekli daha da sertleştiğini belirten Horozoğlu, "İşi üstlenen firma yeni yöntem arıyor. En seri ve kolay yöntemin bulunmasıyla çalışmalar hızlanacak" dedi. 




</TEXT>
</DOC>
