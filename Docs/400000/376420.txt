<DOC>
<DOCNO> 376420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko40.html </URL>
<DATE> 2005/09/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Doğan Holding'den POAŞ açıklaması... 
</HEADLINE>
<TEXT>

     Türkiye İş Bankası'nın sahip olduğu Petrol Ofisi POAŞ hisselerinin Doğan Şirketler Grubu'na devrinde, 180 günlük süre içinde hisselerin POAŞ'ın TÜPRAŞ ihalesine katılmak üzere oluşturduğu konsorsiyumda yer alan kuruluşlar haricinde üçüncü şahıslara devredilemeyeceği belirtilerek, bunun Doğan Şirketler Grubu'na stratejik opsiyon kazandırmak için konulduğu, ancak bunun için alınmış bir karar bulunmadığı bildirildi. 
     Doğan Şirketler Grubu Holding'ten Borsa'ya gönderilen açıklamada, İş Bankası ve iştiraklerine ait POAŞ hisselerinin şirketçe satın alınması amacıyla düzenlenen 2 Eylül 2005 tarihli sözleşme hükümleri gereğince, şirketin satış sözleşmesinin imzalanmasından sonraki 180 gün boyunca, çağrı yoluyla elde ettikleri hariç olmak üzere sahip olduğu POAŞ hisse senetlerini, POAŞ'ın TÜPRAŞ ihalesine katılmak üzere oluşturduğu konsorsiyumda yer alan ihaleye katılma yeterliliğine sahip kuruluşlar haricinde üçüncü şahıslara devretmeyeceğinin belirtildiği anımsatıldı. 
     Açıklamada, ''180 günlük satış yasağı döneminde POAŞ'ın TÜPRAŞ ihalesine katılmak üzere oluşturduğu konsorsiyum için getirilmiş olan bu istisna, şirketimize stratejik bir opsiyon kazandırmak amacıyla konulmuş olup, bu stratejik opsiyonun kullanılıp kullanılmayacağı, kullanılacaksa ne zaman kullanılacağı hakkında alınmış bir karar olmadığı gibi, konsorsiyum ortağı ile aramızda pay devri veya ortaklığa yönelik ne bir görüşme ne de bir mutabakat mevcuttur'' denildi. 
     
</TEXT>
</DOC>
