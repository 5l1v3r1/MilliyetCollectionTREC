<DOC>
<DOCNO> 350359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy02.html </URL>
<DATE> 2005/06/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'li vekillere "ABD ile ilişkilere dikkat" kampı 
</HEADLINE>
<TEXT>

     Başbakan Recep Tayyip Erdoğan, AKP milletvekillerini Meclis tatile girerken kampa alarak, ABD ile ilişkilerde girilen yeni sürece bağlı oluşturacakları yeni yol haritası konusunda bilgilendirecek. 
     Başbakan Erdoğan’ın, ABD ziyaretinin en önemli noktasını oluşturan, "Türkiye’deki ABD karşıtlığına karşı alınacak önlemler" konusunda, dönüşünün ardından atacağı adımlar belli olmaya başladı. Buna göre Erdoğan, ABD ile ilişkiler konusunda ilk olarak parti içine yönelik mesajlar verecek. Erdoğan, 1 Temmuz’da Meclis tatile girerken AKP milletvekillerini 3 gün sürecek bir kampa alacak. Son anda bir değişiklik olmaması halinde Ankara’da gerçekleştirilecek olan ve milletvekillerinin eşleri ve çocuklarıyla birlikte katılacakları kampın gündemini ABD’nin, "Kendisine karşı Türkiye’de varolan karşıtlıktan duyduğu rahatsızlık" konusu çerçevesinde ABD ile ilişkiler oluşturacak. 
     Erdoğan, kamp süresince milletvekillerine, ABD’ye yaptığı ziyaret ve Başkan Bush’la görüşmesi çerçevesinde, AKP iktidarının bundan sonra izleyeceği yeni yol haritası hakkında bilgi verecek. Erdoğan, dış politikayı "ideolojik karşıtlık ve yandaşlıklar" kriteriyle değil, ülkelerin çıkarları açısından değerlendirdiklerini anlatarak, ABD ile dostluk ve 60 yıla yaklaşan "stratejik ortaklığa" vurgu yapacak. Erdoğan, AKP’nin ABD ile ilişkilerde asla "duygusal" hareket edemeyeceğini ifade edecek ve partililerden de bu konuda "reel-politik" davranış içinde olmalarını isteyecek. 
     
     ELKATMIŞ GİBİ KONUŞMAYIN 
     Kampta, Erdoğan’ın milletvekilleri ve önemli görevlerde bulunan partililere de geçtiğimiz yıl "soykırım" suçlaması yaparak ABD’nin çok tepkisini çeken TBMM İnsan Hakları Komisyonu Başkanı Mehmet Elkatmış gibi "Türkiye’ye büyük zarar veren" açıklama yapma yasağı getirmesi de bekleniyor. 
     Erdoğan, 3 günlük kamp süresince bilgilendirilmelerinin ardından milletvekillerinden, tatil döneminde gidecekleri seçim bölgelerinde, "Türkiye’nin ABD’yle ilişkilerindeki yeni döneme ilişkin mesajlar vermelerini de" isteyecek. 
     
</TEXT>
</DOC>
