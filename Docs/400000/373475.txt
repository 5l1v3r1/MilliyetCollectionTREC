<DOC>
<DOCNO> 373475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/ekonomi/eko05.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan 'iş disiplini' genelgesi 
</HEADLINE>
<TEXT>


ELÇİN ERGÜN Ankara 

Başbakan Recep Tayyip Erdoğan, Başbakanlık ve Devlet bakanlıklarında çalışan memurların işe geliş-gidişlerinin birim amirleri tarafından denetlenmesini istedi. Erdoğan ayrıca, Başbakanlık'ta bulunan ve hizmetinden yararlanılmayan geçici personelin kurumlarına gönderilmesini talep etti. 
Erdoğan'ın talimatı, Başbakanlık Müsteşarı Ömer Dinçer'in imzasıyla yayınlanan "disiplin genelgesi", Başbakanlık ve devlet bakanlığı birimlerine gönderildi. Genelgede, personelin işe devamı konusunda süreklilik sağlanması gerektiği hatırlatılarak, "Birim amirlerine personelin işe devamının takibi ve gerektiğinde yasal yaptırımlar uygulanmasını teminen titizlik göstermeleri konusunda talimat verilmesi uygun görülmektedir" denildi. 
Sözkonusu genelgeyle geçici personelle ilgili şu düzenlemelere yer verildi 
"Başbakanlıkta görevli olup da fiili veya şifahi talimatla Başbakanlık dışında görevlendirilen veya biriminizde görevli olup da, hizmetine ihtiyaç duyulmayan geçici görevli personelin Personel ve Prensipler Genel Müdürlüğü'ne bildirilmesi, bundan sonraki geçici görevlendirme teklif yazılarında ilgi yazımızda belirtilen personel sayısı sınırlamasına uyulması kaydıyla detaylı bir görev tanımına yer verilerek, görevlendirme süresinin belirtilmesi hususunda gereğini rica ederim." Halen başbakan yardımcılarının 30, devlet bakanlıklarının da 28 geçici personel alma yetkisi bulunuyor. Yaklaşık 4 bin kişinin görev yaptığı Başbakanlık ve bağlı birimlerinde bin kadar geçici personel bulunduğu bildirildi. 




</TEXT>
</DOC>
