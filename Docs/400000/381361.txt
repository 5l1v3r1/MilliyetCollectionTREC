<DOC>
<DOCNO> 381361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko09.html </URL>
<DATE> 2005/09/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Eylül ihracatı rekora gidiyor... 
</HEADLINE>
<TEXT>

     Yaz aylarında düşük artış hızı ve azalmayla moralleri bozan Türkiye’nin ihracatı bu ay ise rekora gidiyor. Ayın ilk 22 günündeki gelişmeler, eylül ayı ihracatının yaklaşık 6.8 milyar dolarla, geçen yıl aralıktaki 6.7 milyar dolarlık rekoru kıracağına işaret ediyor. 
     ANKA’nın Dış Ticaret Müsteşarlığı’ndan edindiği verilere göre 1-22 Eylül günleri arasında ihracatçı birlikleri tarafından kayda alınan ihracat tutarı geçen yılın aynı dönemine göre yüzde 19 oranında büyüyerek 4 milyar 857.2 milyon dolara kadar yükseldi. Geçen yıl 1-22 Eylül günleri arasında toplam 4 milyar 84 milyon dolarlık ihracat kayda alınmış ve aylık toplam ihracat ise 5 milyar 793 milyon dolara kadar yükselmişti. Bu ayın ilk 22 günündeki artış ivmesinin ay sonuna kadar devam etmesi halinde kayıt azında aylık ihracat 6.8 milyar dolarla rekor kıracak. İhracatçı birliklerinin kayıtlarına göre Türkiye şimdiye kadarki en yüksek aylık ihracatı 6 milyar 738 milyon dolarla geçen yıl aralık ayında yapmıştı. 
     
     OTOMOTİV HAZIR GİYİMİ YİNE GEÇTİ 
     Eylülde ihracat artışının yüzde 19’a kadar ulaşmasında otomotiv sektörü, tarım ve işlenmiş petrol ürünleri kimyevi maddeler ve mamülleri ihracatındaki büyümeler belirleyici oldu. Otomotiv sektörü mayıs ayından sonra ikinci defa da hazırgiyim ve konfeksiyon sektörünü geride bırakarak yüzde 26.3 oranında artırdığı ihracatını 843 milyon dolara çıkardı. Otomotiv sektörünün 22 günlük ihracatı bu yıl ağustos ayının tümündeki 721 milyon dolarlık ihracatı da aştı. 
     Türkiye’nin yıllardır en fazla ihracatını yapan hazır giyim ve konfeksiyon sektörü ise geçen yıla göre yüzde 3.8 artmakla birlikte 815.3 milyon dolarda kalan ihracatıyla bir kez daha eylülde otomotiv sektörünün gerisinde kaldı. 
     1-22 Eylül günleri arasında tarım sektörü ise yüzde 46.4 oranında artırarak 825.8 milyon dolara çıkardığı ihracatıyla ihracat artışına önemli bir katkı yaptı. Sektörün 22 günlük ihracatı önceki ayların tümünde yapılan ihracat tutarlarını da aştı. Tarım sektörü 22 günlük ihracatıyla tüm ayların rekorunu kırdı. Tarım sektörünün bu 
     ihracat atağında yüzde 106 artarak 304 milyon dolara çıkan fındık ihracatı etkili oldu. 
     Söz konusu dönemde işlenmiş petrol ürünleri ihracatı da yüzde 77.4 oranında artarak 471 milyon dolara yükseldi. 
     
     51.4 MİLYAR DOLAR 
     Bu arada Türkiye’nin 1 Ocak-22 Eylül günleri arasında yaptığı toplam ihracat ise geçen yılın aynı dönemine göre yüzde 17.1 artarak 51 milyar 422.8 milyon dolara yükseldi. Geçen yılın aynı döneminde 43 milyar 902 milyon dolarlık ihracat kayda alınmıştı. 2004 yılında toplam ihracat ise 64.1 milyar dolar olmuştu. 
     1 Ocak-22 Eylül arasındaki dönemde gerçekleştirilen ihracatın 6 milyar 331 milyon dolarını tarım sektörü, 44 milyar 15 milyon dolarını sanayi sektörü, 1 milyar 75 
     milyon dolarını ise madencilik sektörü yaptı. 
     
     YILLIK İHRACAT 
     22 Eylül itibariyle son 365 günlük dönemde yapılan toplam ihracat ise 71 milyar 0 milyon dolara kadar yükseldi. 
     Yıl başından 22 Eylül’e kadar olan dönemde yapılan 51.4 milyar dolarlık ihracat, Türkiye bu yılı 72 milyar dolardan daha yüksek bir ihracatla tamamlayacağını da gösterdi. 

ANKA 
     
</TEXT>
</DOC>
