<DOC>
<DOCNO> 361963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/siyaset/siy05.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'dan KKTC'ye destek 
</HEADLINE>
<TEXT>


7 Azeri milletvekili, 'Özgürlük Bayramı'na katılmak için uçakla KKTC'ye geldi. Azeri işadamları da Ada'ya gidiyor 

SEFA KARAHASAN Lefkoşa 


Başbakan Erdoğan'ın Azerbaycan Devlet Başkanı İlham Aliyev'den, "KKTC'ye uygulanan ambargonun hafifletilmesi için Bakü'den adımlar bekliyoruz" isteğinin ardından, 7 milletvekilinden oluşan bir Azeri heyeti, "20 Temmuz Barış ve Özgürlük Bayramı"nın 31. yıldönümü törenlerine katılmak için dün İstanbul'dan Kıbrıs Türk Hava Yolları'na ait tarifeli uçakla Ada'ya geldi. 
Ercan Havaalanı'nda Cumhuriyet Meclisi protokol görevlilerince karşılanan heyet, 19 Temmuz'da Cumhurbaşkanı Mehmet Ali Talat, eski Cumhurbaşkanı Rauf Denktaş, Cumhuriyet Meclisi Başkanı Fatma Ekenoğlu ve Başbakan Ferdi Sabit Soyer'i ziyaret edecek. 
KKTC'de olmaktan büyük mutluluk duyduklarını ve Kıbrıs Türk halkına desteklerinin bundan sonra da süreceğini söyleyen Azeri vekil Hadi Recebli, "Buraya ilk kez geliyoruz, heyecanlıyız" dedi. 
31 Temmuz'da 60 kişilik Azeri işadamı da ilk kez "Azeri" Hava Yolları'na ait bir uçakla Ercan'a inecek. Böylece ilk kez yabancı bir ülkenin uçağı Ercan'a inmiş olacak. 
Rumlar ise Azerilere, 31 Temmuz'da Azeri uçağının Ercan'a inmesine misilleme olarak, Karabağ sorununu ortaya çıkaracaklarını belirterek, "Karabağ'a Yunanistan ve Rum Kesimi olarak seferler başlatırız" tehdidinde bulundu. 

'Tanıma anlamına gelir' 
Bu arada, Rusya'ya hareketinden önce basın toplantısı düzenleyen Başbakan Erdoğan, Azerbaycan milletvekillerinin KKTC'ye gitmesinden son derece memnun olduklarını ifade ederek, "Son ziyaretimde Aliyev, milletvekillerine talimat vermişti. Bunun gerçekleşmesinden dolayı teşekkür ederiz. Bu ziyaret, fiili olarak tanıma anlamına gelir" dedi. 


</TEXT>
</DOC>
