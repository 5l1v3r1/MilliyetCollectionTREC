<DOC>
<DOCNO> 384160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun48.html </URL>
<DATE> 2005/10/05/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Irak'ın güneyindeki Hille kentinde intihar saldırısı 
</HEADLINE>
<TEXT>

     Irak'ın güneyindeki Hille kentinde düzenlenen intihar saldırısında Ramazan'ın ilk günü için toplanan Şiiler hedef alındı. 
     Polis kaynakları, Şiiler'in gittiği İbn-i El Nama Camii girişinde düzenlenen saldırıda 22 kişinin öldüğü 77 kadar kişinin de yaralandığını belirtti. 
     Bu arada Irak polisinden patlamayla ilgili çelişkili açıklamalar geliyor. 
     Polis sözcüsü Yüzbaşı Mutenna Halid Ali, patlamaya cami girişine yerleştirilen bombanın neden olduğunu belirtirken, bazı polis kaynakları ise cami önünde toplanan Şiilere bombalı araçla intihar saldırısı düzenlendiğini kaydetti. 
     Babil vilayetinin başkenti Hille'de nüfusun büyük çoğunluğunu Şiiler oluşturuyor. Kentte eski devlet başkanı Saddam Hüseyin'e verdiği destekle tanınan Sünni azınlık da bulunuyor. 
     Iraklı ve Amerikalı yetkililer, 15 Ekim'de yeni anayasa için yapılacak referandumdan önce Irak'ta saldırıların artmasından endişe ettiklerini açıklamışlardı. 
     Hille'de şubat ayında Sünni militanların Şiilere karşı düzenlediği intihar saldırısında 125, Hille yakınlarındaki Musayyib kasabasında temmuz ayında düzenlenen saldırıda yaklaşık 100 kişi ölmüştü. 
     
</TEXT>
</DOC>
