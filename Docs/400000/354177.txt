<DOC>
<DOCNO> 354177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas11.html </URL>
<DATE> 2005/06/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yaban koyunları ilk yavrularını verdi 
</HEADLINE>
<TEXT>

     Ankara'nın Nallıhan İlçesi'nde bulunan üreme istasyonundaki yaban koyunları, ilk yavrularını doğurdu. 
     Nesli tükenme tehlikesiyle karşı karşıya olan yaban koyunlarının Türkiye'nin biyolojik çeşitliliğine tekrar kazandırılması amacıyla gerçekleştirilen çalışmalar, sonuç vermeye başladı. 
     Yaban koyunlarının korunması için Konya Bozdağ'da başlatılan proje kapsamında, Nallıhan'da Sarıyer Barajı yakınlarındaki Karatepe mevkiine 1 yıl önce getirilen yaban koyunları, buradaki doğal ortama uyum sağladı. 
     Yaklaşık 16 hektar telle çevrili alan içinde yaşayan yaban koyunları, yeni yaşam alanlarında 11 yavru dünyaya getirdi. Yeni yavrularla birlikte bölgedeki yaban koyunu sayısı 65'e ulaştı. 
     Annelerinin yanından hiç ayırmadığı yavrular, projeye emek veren Doğa ve Milli Parklar İl Müdürlüğü elemanlarının yüzünü güldürdü. 
     Yetkililer, yaban koyunları yavrularına özel ilgi gösterdiklerini, yavruların her geçen gün sağlıklı şekilde büyümelerinin kendilerini sevindirdiğini söyledi. 
     Üreme istasyonundaki yaban koyunlarının Temmuz ayında koruma alanından çıkarılarak Nallıhan çevresindeki araziye bırakılacağını bildiren yetkililer, bu hayvanların, Orta Anadolu'da 1000-1700 metre yükseklikte kayalık ve engebeli alanlarda yaşadığına dikkat çekti. 
     Yetkililer, boşalan istasyona, daha sonra yeni yaban koyunlarının getirileceğini kaydetti. 
     
</TEXT>
</DOC>
