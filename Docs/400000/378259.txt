<DOC>
<DOCNO> 378259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo10.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
WTCC heyecanı 
</HEADLINE>
<TEXT>



Formula 1 ile kapılarını dünyaya açan İstanbul Park pisti, bu hafta sonu motorsporlarında bir başka dünya şampiyonasına ev sahipliği yapacak. 
Dünya Binek Otomobil WTCC ve FIA GT Şampiyonası, 16 - 18 Eylül'de İstanbul'u yine motor seslerine boğacak. 20 - 40 YTL arasındaki fiyatlarla bilet alabilecek motorsporları tutkunları, aynı gün iki dev yarışın da heyecanını yaşayacak. 
Beş kıtadaki 54 ülkede 200'den fazla kanalda yayınlanan şampiyonadaki araçlar, görüntüleriyle tamamen sokaklardaki binek otomobillere benziyor ancak motor güçleriyle fark yaratıyor. Bu seri, F1 ve Dünya Ralli Şampiyonası ile birlikte dünya şampiyonası adı altında düzenlenen üç motor- 
sporları organizasyonundan biri olarak FIA tarafından düzenleniyor. Alfa Romeo 156, BMW 320i, Chevrolet Lacetti, Ford Focus ve SEAT Toledo'ların modifiye edilmiş 270 beygirlik araçlarının piste çıktığı yarışta eski F1 starları ve genç yetenekler mücadele ediyor. Gabriele Tarquini, Jörg Müller, Rickard Rydell, Fabrizio Giovanardi, Jordi Gene gibi tecrübeliler yeni yeteneklerle yarışıyor. FIA GT şampiyonası ise 400 ve 650 bhp sokak arabalarının piste uyarlanmış hali. İki kategoride Ferrari, Porsche, Chrysler, Lamborghini ve Maserati'ler piste çıkacak. Müthiş hafta sonunu, öğrenciler yüzde 50 indirimli izleyebilecek. 



</TEXT>
</DOC>
