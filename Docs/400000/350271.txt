<DOC>
<DOCNO> 350271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun20.html </URL>
<DATE> 2005/06/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Deniz taksiyle ABD'ye gitmek isterken... 
</HEADLINE>
<TEXT>

     ABD'ye gitmek isteyen Kübalı kaçak göçmenler, eski otomobilleri deniz aracına çevirerek, bu girişimlerini sürdürüyor. 
     ABD'nin Florida kıyı koruma ekipleri, önceki gün Key West açıklarında yine içinde Kübalı kaçak göçmenlerin bulunduğu, deniz aracına dönüştürülmüş mavi renkli eski bir taksiyi ele geçirdi. 
     Denizde gidebilecek hale dönüştürülmüş eski model Amerikan otomobilindeki 4 kaçak göçmeni yakalayan Amerikan kıyı koruma ekiplerinin, Kübalı kaçakları ülkelerine geri göndermeleri bekleniyor. 
     İlk olarak 2003 yılında Luis Grass isimli Kübalı, amfibik bir araca dönüştürdüğü 1951 model Chevrolet pikapla Florida boğazını geçerek ABD'ye ulaşmaya çalışmış, ancak Grass ve diğer kaçak göçmenler Amerikan kıyı koruması tarafından yakalanmış ve Küba'ya geri gönderilmişti. Amerikan kıyı koruması daha sonra aracı batırmıştı. 
     Grass, 2004'te bu kez eski bir sedan Buick'i yine tekneye çevirerek, ABD'ye girmeye çalışmış ama tekrar yakayı ele vermişti. 
     ABD'ye gitmeye kararlı olan Grass ve ailesi, son olarak 12 Mart'ta Meksika sınırından bu ülkeye gelmiş ve Amerikan makamlarından göçmen olabilmek için gerekli izni almıştı. 
     
</TEXT>
</DOC>
