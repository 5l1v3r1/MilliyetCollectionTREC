<DOC>
<DOCNO> 393479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo15.html </URL>
<DATE> 2005/11/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Trabzonspor yıldızlarını arıyor... 
</HEADLINE>
<TEXT>

     Turkcell Süper Ligi'nde mücadele eden Trabzonspor, Fatih, Gökdeniz ve Szmykowiak'ın bir arada oynamadığı maçlarda büyük puan kayıpları yaşadı. 
     Ligin 12. haftası sonunda 16 puan toplayabilen bordo-mavili takım, Fatih, Gökdeniz ve Szmykowiak'ın birlikte oynamadığı 8 lig maçının sadece 2'sini kazanabildi. Karadeniz ekibi, 4 maçtan yenilgi, 2 maçtan ise beraberlikle ayrılabildi. 
     Fatih, Gökdeniz ve Szmykowiak'ın birlikte oynadığı ilk 4 haftada 8 puan elde eden bordo-mavililer, bu futbolcuların yokluğunda 8 haftada 8 puan toplayabildi. 
     
     İLK GÖKDENİZ 
     Trabzonspor'da ilk olarak yasa dışı bahis olayına adı karıştığı gerekçesiyle PFDK tarafından 10 ay ceza alan Gökdeniz, takımını yalnız bıraktı. 
     Ligin 4. haftasındaki Malatyaspor maçından sonra forma giyemeyen Gökdeniz konusunda bordo-mavililer, tahkim kurulunun vereceği kararı bekliyor. 
     
     SZMYKOWİAK İLE SÜRDÜ 
     Szmykowiak ise Gaziantepspor ile ligin 5. haftasında yapılan ve bordo-mavili takımın 2-0'lık sonuçla galip ayrıldığı karşılaşmanın 89. dakikasında ayağı kırıldı. 
     Polonyalı oyuncu, 7 haftadır takımdan ayrı kalırken, Gökdeniz ise 8 haftadır forma giyemiyor. 
     
     FATİH, SAHALARA DÖNDÜ 
     Ligin 8. haftasındaki Galatasaray maçında bel ve boynundaki sakatlığı nükseden Fatih Tekke ise geçen haftaki Gençlerbirliği maçında 65 dakika boyunca takımdaki yerini aldı. 
     Söz konusu üçlü içerisinde Fatih ve Szmykowiak'ın en erken 2 hafta içinde aynı takımda forma giymesi beklenirken Gökdeniz konusundaki belirsizlik ise sürüyor. 
     
     TRABZONSPOR'UN MAÇLARI 
     Trabzonspor'un 3 futbolcusunun birlikte oynamadığı maçlar ve aldığı sonuçlar şöyle 
     Trabzonspor-Gaziantepspor...... 2-0. 
     Sivasspor-Trabzonspor.......... 2-1. 
     Trabzonspor-Vestel Manisaspor.. 0-2. 
     Galatasaray-Trabzonspor........ 4-1. 
     Samsunspor-Trabzonspor......... 3-1. 
     Trabzonspor-Kayseri Erciyesspor 0-0. 
     Denizlispor-Trabzonspor........ 0-1. 
     Trabzonspor-Gençlerbirliği..... 1-1. 
     
</TEXT>
</DOC>
