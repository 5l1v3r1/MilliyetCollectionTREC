<DOC>
<DOCNO> 377763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko39.html </URL>
<DATE> 2005/09/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Unakıtan Her sene yüksek büyümelerin peşinde olmamak lazım 
</HEADLINE>
<TEXT>

     Maliye Bakanı Kemal Unakıtan, yılın ikinci yarısında büyüme oranının daha fazla olacağına inandığını belirterek, ''bu seneki büyüme hedefimiz yüzde 5 ve rahat rahat da hedefimizi tutturacağımızı zannediyorum'' dedi. 
     Türk-Umman Ortak Komite 5. Dönem toplantılarına katılmak üzere Türkiye'de bulunman Umman Ulusal Ekonomi Bakanlığı Devlet Sekreteri Muhammed bin Nasser Al Khusaibi, Maliye Bakanı Kemal Unakıtan'ı makamında ziyaret ederek bir süre görüştü. 
     Görüşmelerin basına açık bölümünde gazetecilerin sorularını yanıtlayan Bakan Unakıtan, bugün açıklanan büyüme oranlarını değerlendirirken, geçen yılki büyüme oranının oldukça büyük olduğunu söyledi. 
     Unakıtan, ''Türkiye'nin her sene o yüksek büyümelerin peşinde olmaması lazım. Büyümenin makul istikrarlı ve sürdürülebilir olması lazım. Biz Türkiye olarak bu politikayı takip ediyoruz'' diye konuştu. 
     Sahte patron olarak bilinen çaycı, kapıcı, odacılarla ilgili Gelir İdaresi Başkanlığı'nca yürütülen çalışmalar ve bankalardan yüksek miktarda işlem yapanların listesinin alınmasının nedeninin sorulması üzerine de Unakıtan, bankalardaki paraların takipçisi olmadıklarını söyledi. 
     Ancak yapmış oldukları vergi incelemeleri neticesinde eğer ihtiyaç olursa banka bilgilerine başvurduklarını kaydeden Unakıtan, kayıtdışıyla ilgili giderek artan çalışmaların bilhassa Gelir İdaresi Başkanlığı'nda yürütüldüğünü, hesap uzmanları ve maliye müfettişlerinin de incelemelere katıldığını anlattı. 
     Unakıtan, hedefin ''kayıtdışı ekonomiyi azaltarak çağdaş ülkeler seviyesine getirmek'' olduğunu kaydetti. 
     
</TEXT>
</DOC>
