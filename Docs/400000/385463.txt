<DOC>
<DOCNO> 385463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko09.html </URL>
<DATE> 2005/10/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
YTL değerleniyor, OECD ile fark kapanıyor... 
</HEADLINE>
<TEXT>

     Türk parasındaki değerlenme Türkiye’deki fiyat düzeyini diğer ülke vatandaşları için önemli ölçüde artırırken, diğer ülkelerdeki fiyatları ise Türk vatandaşları açısından önemli ölçüde ucuzlattı. Diğer OECD ülkelerinin vatandaşları için önceki yıllara göre daha pahalı hale gelen Türkiye, OECD içinde en ucuz dördüncü ülke konumundan en ucuz beşinci ülke konumuna geldi. 
     OECD’nin satınalma gücüne göre yaptığı hesaplamaya göre, Türkiye’de fiyatı 100 lira olan bir sepet mal ve hizmet için yalnızca Macaristan, Polonya, Çek Cumhuriyeti ve Slovakya’da 100 liradan daha az bir ödeme yapmak gerekiyor. Geriye kalan 25 ülkede ise Türkiye’ye göre çok daha yüksek miktarda bir 
     ödeme yapılması zorunluluğu bulunuyor. 
     OECD ülkelerinde 2004 sonunda ortalama 178.52 lira olan Türkiye’deki 100 liralık bir sepetin söz konusu ülkelerdeki fiyatı bu yıl ağustos ayında 152.9 liraya kadar geriledi. Buna göre bu yılın ilk 8 aylık döneminde diğer OECD ülkeleri, YTL’de yaşanan değerlenme nedeniyle Türk vatandaşlarına YTL bazında yüzde 14.35 oranında daha ucuz hale geldi. Bu gelişme, diğer ülke vatandaşları açısından ise Türkiye’yi kendi paralarına göre önceki yıllarla karşılaştırıldığında daha pahalı hale getirdi. 2004 yılı sonunda diğer OECD ülkelerinde ortalama 100 birim olan bir mal ve hizmet sepetinin Türkiye’de 56 birim olan ortalama fiyatı, bu yıl ağustos sonunda 65.4 birime yükseldi. Türkiye diğer OECD ülkelerinin paralarına göre sekiz aylık dönemde ortalama yüzde 16.7 oranında daha pahalı hale geldi. TL’deki değerlenmeye paralel olarak Türk parasının diğer ülkelerdeki satın alma gücündeki artış ve diğer ülkelerin paralarının Türkiye’deki satınalma gücündeki azalış OECD’nin satın alma gücüne göre yaptığı karşılaştırmalı fiyat düzeyi tablosuna da yansıdı. Aralık 2004’te en ucuz 4’üncü ülke konumunda yer alan Türkiye, Macaristan’ı geride bırakarak 5’inci ülke oldu. 
     
     TÜRKLER İÇİN EN PAHALI ÜLKE İZLANDA 

     OECD’nin Türkiye’ye göne en pahalı ülkesi olan İzlanda’da 2004 yılı sonunda 245 lira olan Türkiye’deki 100 liralık bir sepetin söz konusu ülkedeki fiyatı ağustosta 232 liraya indi. Bir İzlandalının kendi ülkesinde 100 birim olan bir mal ve hizmet sepeti için Türkiye’de yapması gereken ödeme de aynı dönemde 40.8 birimden 43.1 birime yükseldi. 
     2004 sonunda Türkiye’deki 100 liralık bir mal ve hizmet 
     sepeti için İsviçre’de 250 lira olan fiyat ağustos ayında 214 liraya indi. Buna paralel olarak bir İsviçre vatandaşının kendi ülkesinde 100 frank ödeyerek alabileceği bir sepetin Türkiye’de 40 frank olan fiyatı ağustosta 46.7 franka çıktı. Almanya’da 100 Euro’luk bir mal ve hizmet sepeti için Türkiye’de geçen yıl sonunda 51.3 Euro olan ödenmesi gereken para ağustosta 61.3 Euro’ya yükseldi. Buna karşılık Almanya’ya giden bir Türk’ün 2004 sonunda 193 lira ödeyerek alabildiği bir sepet mal ve hizmet için ağustosta ödemesi gereken tutar 163 YTL’ye geriledi. 
     
     MACARİSTAN TÜRKİYE’DEN DAHA UCUZ KONUMA GELDİ 

     OECD’nin karşılaştırmalı fiyat düzeyi verisine göre, geçen yılın sonunda Türkiye’ye göre fiyat düzeyinin düşük olduğu Slovakya, Çek Cumhuriyeti ve Polonya yerini korurken, fiyat düzeyinin Türkiye’den daha düşük olduğu ülkeler arasına Macaristan da kaldı. Türk Lirası para kazanan birisi Ağustos 2005 itibariyle Türkiye’de 100 liraya satın alabildiği ürünü 
     Slovakya’da 85 liraya, Çek Cumhuriyeti’nde 86 liraya, Polonya’da 87 liraya, Macaristan’da da 95 liraya satın alabildi. Bu ülkelerin fiyat düzeyleri Aralık 2004’teki fiyat düzeyleriyle karşılaştırıldığında Slovakya’da 12 lira, Çek Cumhuriyeti’nde 10 lira, Polonya’da 11 lira, Macaristan’da 15 lira düşüş gösterdi. Meksika’nın fiyat düzeyinin de 111 liradan 101 liraya kadar gerilemesi dikkat çekti. 
     
     TÜRKİYE’DE 100 LİRA, EURO ALANINDA 156 LİRA 

     Türkiye’de 100 lira olan bir ürün Euro alanında yer alıp OECD ülkesi içinde bulunan 12 ülkenin ortalamasında 156.17 liraya satın alınabiliyor. Türkiye’ye göre Euro alanındaki 12 OECD ülkesi yüzde 56.17 daha pahalı durumda bulunuyor. 
     Euro alanı içinde yer alan 12 OECD ülkesine bir bütün olarak bakıldığında ise Türkiye’de 100 lira olan bir ürünün bu ülkeler içinde en ucuz fiyata 119 lirayla Portekiz’de, 129 lirayla Yunanistan’da ve 135 lirayla İspanya’da alınabildiği görülüyor. 
     
     ABD’DE 100 DOLARA ALINAN TÜRKİYE’DE 70 DOLARA SATILIYOR 

     Bir ABD vatandaşı kendi ülkesinde 100 dolara satın alabildiği bir ürünü Türkiye’de 70 dolara alabiliyor. Bir Avustralyalı ise 100 Avustralya dolarına aldığı bir ürüne Türkiye’de 65 dolar ödeyerek sahip olabiliyor. 
     
     EURO ALANI İÇİN TÜRKİYE UCUZ PAZAR 

     Türkiye’nin Euro alanı içinde yer alan 12 OECD ülkesine göre yüzde 35 daha ucuz olduğu saptandı. OECD verilerine göre, Euro alanında yer alan 12 ülkede 100 Euro’ya satın alınabilen bir ürün Türkiye’de ortalama 65.17 Euro’ya alınabiliyor. 
     Türkiye’nin Euro alanı içinde en düşük fiyat düzeyine İrlanda karşısında sahip olduğu görülüyor. İrlanda’da 100 Euro olan bir ürün Türkiye’de 52 Euro’ya alınabiliyor. Bu karşılaştırmaya göre 100 Euro’luk ürünler için Türkiye Finlandiya’ya göre 45 Euro, Fransa ve Almanya’ya göre 39 Euro, Avusturya’ya göre 40 Euro, Belçika, Lüksemburg ve Hollanda’ya göre 41 Euro, İtalya’ya göre 34 Euro, İspanya’ya göre 26 Euro, Yunanistan’a göre 22 Euro, Portekiz’e göre 16 Euro daha düşük fiyat düzeyine sahip bulunuyor. 

ANKA 
     
</TEXT>
</DOC>
