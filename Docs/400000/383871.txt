<DOC>
<DOCNO> 383871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko27.html </URL>
<DATE> 2005/10/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şener Bankacılık Yasası'nda değişiklik öngörmüyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Cumhurbaşkanı tarafından 3 maddesi yeniden görüşülmek üzere Meclis'e iade edilen Bankacılık Yasası'nda herhangi bir değişiklik yapmayacaklarını bildirdi. 
     Şener, İstanbul Sanayi Odası Başkanı Tanıl Küçük ve Yönetim Kurulu üyelerini makamında kabul ederek bir süre görüştü. 
     Şener, görüşme sırasında bir gazetecinin Bankacılık Yasası'na ilişkin sorusu üzerine, düzenlemenin önemli yapısal reformlardan birisi olduğunu ve Perşembe günü TBMM Plan ve Bütçe Komisyonu'nda ele alınacağını söyledi. 
     Cumhurbaşkanı Ahmet Necdet Sezer'in Yasanın 3 maddesinin yeniden görüşülmesini istediğine dikkat çeken Sezer, ''Meclis'te ilk hafta o konu ele alınacak. Perşembe günü Plan ve Bütçe Komisyonu'nda görüşülecek. O gün tamamlamış oluruz. En kısa zamanda Genel Kurul'a inip, tekrar onaya gönderilir. Herhangi bir değişiklik öngörmüyoruz. Aynen geçecek. Takdir Meclis'in'' diye konuştu. 
     Şener, AB ile müzakereleri yürütecek ekibe ilişkin bir başka soru üzerine de, Dışişleri Bakanlığı ve DPT'nin çalışma biçiminin nasıl olacağı konusunda ön hazırlıkları bulunduğunu vurguladı. Şener, ''Hatta yasal çerçeve, bu konuda yasa çıkacak mı, çıkmayacak mı çalışmaları olmuştu. Dışişleri ve Başmüzakereci Bakanların çalışmaları var. Ama somut bir gelişme yok. Ayrıca ihtiyaç olup olmadığı da ayrı bir şey'' açıklamasında bulundu. 
     
     YÜZDE 5'LİK BÜYÜMEDE ZORLANACAĞIZ 
     Devlet Bakanı ve Başbakan Yardımcısı Şener, İSO heyetiyle görüşmesine ilişkin değerlendirme yaparken de, AB ile ilişkilerde yeni bir dönemin başlaması nedeniyle bugün Türkiye için farklı bir gün olduğunu ifade etti. 
     Bugünden itibaren sanayi ve ekonominin içinde bulunduğu durumun karşılıklı masaya yatırılmasının yararlı olduğunu kaydeden Şener, ''İşin içinde olanları dinlemeden, sadece teorik varsayımlara dayalı karar almak isabetli değildir. Hükümete geldiğimizden bu yana da çeşitli kesimlerin görüşünü almaya büyük önem verdik. Politikalarımızın içinde piyasaların talepleri, hassasiyetleri vardır. Bundan vazgeçmeyeceğiz'' dedi. 
     İSO Başkanı Tanıl Küçük de, AB ile müzakerelere dikkat çekerek, ''Bundan sonra mücadeleye devam. Yüksek bir performans gerekiyor. Biz de elimizden geleni yapacağız'' diye konuştu. 
     3 yıllık dönemde makro ekonomide ciddi kazanımlar olduğunu belirten Küçük, ancak sanayi kesiminin zorlukları bulunduğunu, sanayinin önündeki engellerin temizlenmediğini bildirdi. 
     ''Büyümede yüzde 5 hedefini yakalamakta zorlanacağız'' diyen İSO Başkanı, sanayinin sıkıntılı olması nedeniyle bu konuda diğer sektörlerin daha çok gayret sarf etmesi gerektiğini belirtti. 
     Küçük, 2005'in son çeyreğinde yapısal reformlara ağırlık verilmesi temennisinde de bulundu. 
     
</TEXT>
</DOC>
