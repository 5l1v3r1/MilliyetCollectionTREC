<DOC>
<DOCNO> 353946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun27.html </URL>
<DATE> 2005/06/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Japonya'da ''Yüce Gerçek Tarikatı'' lideri, aklından hasta... 
</HEADLINE>
<TEXT>

     Japonya'da idam hükmüyle hapiste olan ''Yüce Gerçek Tarikatı'' lideri Şoko Asahara'nın, ''delilik alametleri'' gösterdiği için hastaneye kaldırılması gerektiği bildirildi. Japon devlet televizyonu NHK, başkent Tokyo'da metroya 20 Mart 1995'te Nazi icadı zehirli sarin gazı atarak 12 kişinin ölümüne, binlerce insanın zehirlenmesine neden olan Yüce Gerçek Tarikatı Aum Şinri Kyo lideri Şoko Asahara'nın 50 ''akli melekelerini hepten yitirmekte'' olduğunu duyurdu. Hastaneye sevk dilekçesi, Asahara'nın ailesince mahkemeye sunuldu. 
     Asahara'nın sapkın tarikatının üyeleri, 15 ayrı cinayetten de hüküm giymiş, çeşitli suçlardan idam dahil ağır hapis cezalarına çarptırılmıştı. Japonya'da idam cezası, asılarak infaz ediliyor ve infaz birçok ülkenin aksine anında değil, 6 ay ila 1 yıl geçtikten sonra kamuoyuna açıklanıyor. 
     Tokyo'da 10 yıl önce metro şebekesine sarin gazı saldırısı insanları dehşete düşürdü ve sarinden zehirlenenlerin bir kısmı hayatını sakat olarak sürdürüyor. 
     
     METRO HOPARLÖRLERİ 
     Sapkın Asahara tarikatı, 10 yıl önceki saldırıdan birkaç ay sonra yine Tokyo metrosunda büyük gerilim yaratan, ''Yüce Gerçek Tarikatı'' propagandasını metro hoparlör sistemine girerek halka yaymıştı. 
     Belini aşan sakalları olan Şoko Asahara'nın asıl adı Çizuo Matsumoto. Tokyo ağır ceza mahkemesi, Asahara'yı Şubat 2004'te asılarak idama mahkum etti. Asahara'nın ''temyizlerinin 20-30 yıl dahi alabileceği'' belirtiliyor. 
     Tokyo metrosuna sarin gazı saldırısı, Japonya tarihinin kentte görülen en büyük terör saldırısı. Bu saldırıdan sonra ülkede çok sıkı güvenlik önlemleri alınmaya başladı. 
     
</TEXT>
</DOC>
