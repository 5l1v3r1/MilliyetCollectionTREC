<DOC>
<DOCNO> 391583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/gun03.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Siemens'ten 300 öğrenciye burs 
</HEADLINE>
<TEXT>


Siemens, "Baba Beni Okula Gönder" kampanyası kapsamında 300 kız öğrenciye 270 bin YTL değerinde üç yıllık burs verecek 

İSTANBUL Milliyet 

Siemens, Milliyet gazetesinin başlattığı "Baba Beni Okula Gönder" kampanyası çerçevesinde 300 kız öğrenciye burs vermeyi kararlaştırdı. 
Siemens Sanayi Ticaret AŞ Yönetim Kurulu Başkanı Zafer İncecik ile Basın ve Halkla İlişkiler Müdürü Özlem Aksoy, gazetemizi ziyaret ederek Baba Beni Okula Gönder Komitesi'nden Milliyet Gazetesi İcra Kurulu Üyesi Tijen Mergen, Yayın Danışmanı Nurcan Akad, yazarlar Meral Tamer ve Güngör Uras, Ekler Genel Yayın Yönetmeni Deniz Alphan ve Proje Koordinatörü Nilgün Yorgancılar'la görüştü. 

'Yaygınlaşmalı' 
İncecik, sosyal sorumluluk adına yıllardır çalışmalar yürüttüklerini ve bu kapsamda kampanyaya destek vermeye karar verdikleri belirterek, "Sosyal sorumluluk kampanyalarının yaygınlaştırılması gerekiyor. Bireyler nasıl kişisel sorumluluk duyup toplum için bir şeyler yapmaya çalışıyorsa firmaların da yaşadığı topluma karşı sorumluluk sahibi olması gerekiyor. Tüm şirketlerin bu konularda çalışmalar yapması gerekiyor" dedi. 
Milliyet'i kampanya için tebrik eden İncecik, Siemens olarak 300 kız öğrenciye 270 bin YTL değerinde 3 yıllık burs vereceklerini açıkladı. İncecik, burs verecekleri kız çocuklarını yakından takip edeceklerini de sözlerine ekledi. 



</TEXT>
</DOC>
