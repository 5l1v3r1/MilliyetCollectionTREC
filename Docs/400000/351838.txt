<DOC>
<DOCNO> 351838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko43.html </URL>
<DATE> 2005/06/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
MEDEF Başkanı Türkiye'deki yatırım ortamı, Avrupa'ya çok yakın 
</HEADLINE>
<TEXT>

     Fransız Girişimciler Hareketi'nin MEDEF uluslararası ilişkiler birimi MEDEF International Başkanı ve Türk-Fransız İş Konseyi Eş Başkanı Louis Schweitzer, Türkiye'de bugünkü yatırım ortamının Avrupa'daki sisteme son derece yakın olduğunu kaydetti. 
     Dış Ekonomik İlişkiler Kurulu DEİK bünyesinde faaliyet gösteren Türk-Fransız İş Konseyi tarafından düzenlenen basın toplantısında konuşan Schweitzer, MEDEF'in gerçekleştirdiği ziyaret ile Fransız şirketlerin yeni yatırımlar yapabilmelerini ve mevcut projelerini güçlendirmelerini, siyasilerle olan ilişkilerin geliştirilmesini ve Türkiye'ye olan güvenlerini tazelemeyi hedeflediklerini söyledi. 
     Schweitzer, Türkiye'ye gelerek ülkedeki makro ve mikro ekonomik gelişmeleri yerinde gördüklerini, Türkiye'nin 10-15 yıllık süre içinde AB'ye entegrasyonda başarılı bir süreç geçireceğine inandıklarını ifade etti. 
     Louis Schweitzer, soruları da yanıtlarken, bir dönem başkanlığını yaptığı Renault'un Türkiye'de büyük yatırımlara imza attığına işaret ederek, ''Bugün Türkiye'deki yatırım ortamı hem hukuk hem bankalar hem finans açısından öyle bir sistem ki Avrupa'daki sisteme son derece yakın. Süreç her halükarda devam ediyor. Reformlarla ilgili mevzuatın tamamlanması ve uygulamaya geçilmesi lazım'' diye konuştu. 
     Yabancı bir yatırımcı için en büyük ve en fazla korkulan riskin ekonomik istikrarsızlık olduğuna dikkat çeken Schweitzer, ''Türkiye'de enflasyonun tek haneli olması ve büyüme hızının bu şekilde artması, yatırımcıların işini kolaylaştırıyor ve güven veriyor. Düzgün projesi olan bir şirketin Türkiye'de yatırımı akıllıca olur'' dedi. 
     
     ''REFERANDUM NEDENİYLE 3 EKİM'DEN SONRA GECİKME OLABİLİR'' 
     Türk-Fransız İş Konseyi Başkanı Aldo Kaslowski de konuşmasında, Fransa'nın son 15 yılda Türkiye'de en büyük yatırımı yapan ülkelerden olduğunu vurgulayarak, MEDEF heyetinin ziyaretinde Türkiye'ye yatırımlara devam edecekleri ve mevcut pozisyonlarını koruyacaklarına dair kendilerine teminatlar verdiklerini söyledi. 
     Kaslowski, görüşmelerde Türkiye'nin AB'ye üyeliğinin de ele alındığına değinerek, ''Biz heyete, Fransa'daki referandumda hayır denmesinin Türkiye'ye direkt etkisi olmasa da, 3 Ekim'den sonra müzakereler başladıktan sonra bazı sorunlarla karşılaşılabileceğini ilettik'' diye konuştu. 
     Aldo Kaslowski, bu sorunların neler olabileceği sorusuna, şu yanıtı verdi 
     ''3 Ekim sonrasında düşünülen etkilerini henüz kestirmek çok zor. Fakat bir gecikme olabilir. 5-10 yıl demişizdir. Bakarsınız 11 olur, veya 6 yıl olur. Onu da kestirmek zor. Ama hiç şüphesiz ki bu referandum bize bir şeyler söylüyor. Referandum Türkiye'ye karşı değil. Referandumun, Avrupa'nın içinde bulunduğu derin ekonomik krizden kaynaklandığını tahmin ediyoruz. Böyle bir kriz olmasaydı büyük ihtimalle halka herhangi bir şey sorulmayacaktı. Bizlerin bu süreçte tam üyelik sonucuna varmak istediğimizi de anlatabilmemiz gerekir. Yani herhangi bir imtiyazlı ortaklık gibi ayrı bir statü söz konusu değildir.'' 
     
</TEXT>
</DOC>
