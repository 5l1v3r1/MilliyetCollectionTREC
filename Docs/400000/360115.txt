<DOC>
<DOCNO> 360115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy16.html </URL>
<DATE> 2005/07/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD İstanbul Başkonsolosu Arnett Türkiye kalbimde 
</HEADLINE>
<TEXT>

     Türkiye'ye veda etmeye hazırlanan ABD'nin İstanbul Başkonsolosu David Arnett, Türk kökleri olduğuna inanan ve Amerika'da yaşayan Meluncanlar'ı incelediğini, bu insanların geldiği yerin babasının, dedesinin doğum yeri olduğunu belirterek, ''Dedemi görseydiniz 'Bu adam Türk' derdiniz. Bende Türk kanı olmasını sadece umuyorum. Damarlarımda Türk kanı aktığını öğrenmekten daha büyük bir onur olamaz. Damarlarımda Türk kanı olsun olmasın, size, Türkiye'nin kalbimde yaşayacağını söyleyebilirim'' dedi. 
     ABD'nin Ankara Büyükelçisi Eric Edelman'dan sonra İstanbul Başkonsolosu David Arnett de ülkesine dönüyor. 
     Türkiye'de 3 ayrı tarihte toplam 9 yıl görev yapan Arnett'in görev süresini tamamlayarak ayrılıyor olması dolayısıyla, onuruna Türk-Amerikan İş Konseyi TAİK tarafından Conrad Otel'de veda yemeği verildi. 
     Törende konuşan David Arnett, Türkiye'yi dolaştığını, en başından itibaren Türkiye'ye çok büyük bir sevgi duyduğunu söyledi. 
     Meluncanlar'ı biraz incelediğini, bu insanların Türk kökleri olduğuna inanan insanlar olduğunu belirten Arnett, ''İki hikaye var. Birinde gemi batıyor, içindeki Türk mürettebat, Amerikan karasına çıkıp, iç kesimlere ilerliyor. İkinci senaryoda ise bu Türk mürettebatın bir yerde gemiden ayrılıp, Amerika'nın içlerine doğru ilerlemesi... Sonra keşfettim ki bu insanların geldiği yer Kentucky ile Tennessee eyaletlerinin sınırındaki dağlar. Babamın doğum yeri. Onun babası da oralıydı. Dedemi görseydiniz, 'Bu adam Türk' derdiniz. Meluncanlar arasındaki önde gelen bir aile de benimle bağlantılı. Babaannem o aileden. 
     Bende Türk kanı olmasını sadece umuyorum. Damarlarımda Türk kanı aktığını öğrenmekten daha büyük bir onur olamaz. Damarlarımda Türk kanı olsun olmasın, size, Türkiye'nin kalbimde yaşayacağını söyleyebilirim.'' 
     
     TAİK BAŞKANI ARGÜDEN 

     TAİK Başkanı Yılmaz Argüden de Arnett'in görev yaptığı 9 yıl boyunca Türk-Amerikan ilişkilerine olumlu damgasını vuran özel bir insan olduğunu söyledi. 
     İlişkilerin gelişmesine katkılarını büyük bir başarı olarak gördüklerini belirten Argüden, ''Kendisi maalesef Ağustos ayında ABD'ye dönmek durumunda, ama şunu da kesinlikle biliyoruz ki gönlü burada. Çünkü kurduğu dostluklarla kendisini bir Türk gibi hissediyor, biz de kendisini bir Türk gibi hissediyoruz'' dedi. 
     Arnett'e bundan sonraki kariyerinde ve özel yaşamında başarı ve mutluluklar dileyen Argüden, kendisine çerçevelenmiş bir çini hediye etti. 
     Yemeğin ardından Yeni Şafak Gazetesi yazarı Fehmi Koru ile Radikal Gazetesi Ankara Temsilcisi ve yazarı Murat Yetkin'in konuşmacı olarak katıldıkları ''Türkiye-ABD İlişkilerinde Son Durum Değerlendirmesi ve T.C. Başbakanı'nın ABD Ziyaretinin İkili İlişkilere Etkisi'' konulu bir panel yapıldı. 
     
</TEXT>
</DOC>
