<DOC>
<DOCNO> 354109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur14.html </URL>
<DATE> 2005/06/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cinayeti halıdaki kıl çözecek 
</HEADLINE>
<TEXT>

     Ferah IŞIK-Ramazan ÇETİN DHA 

      DENİZLİ'de 3 günden bu yana kendisinden haber alınamayan büfe işletmecisi 40 yaşındaki Mithat Özdemir'in bıçaklanarak öldürüldüğü belirlendi. Özdemir'in cesedi, Kirişhane Mahallesi 22 Sokak'taki açık kanalizasyon hattında çuval içinde bulundu. 
     Bugün saat 11.00 sıralarında açık kanalizasyon şebekesinin içinde çuvala sarılı ceset olduğunu yönünde polise telefonla ihbar yapıldı. Gelen polisler, çuvalı sudan çıkardı. Açılan çuvaldan içinden el dokuma Isparta Halısı'na sarılmış erkek cesedi çıktı. Vücudu bıçak darbeleriyle delik deşik edilmiş, sağ kolu kırılmış ve boğazı balta ile kesilmiş erkek cesedinin, Sümer Mahallesi Eski Çal Caddesi'ndeki Emre Büfe'nin işletmeciliğini yapan evli ve 2 çocuk babası Mithat Özdemir'e ait olduğu belirlendi. Olay yeri inceleme ekipleri el dokuması Isparta Halısı'nın üzerinde bir saç kılı buldu. Polis yetkilileri, saç kılının cinayeti işleyen kişiye ait olabileceği üzerinde duruyor. Saç kılı, gözaltına alınacak şüphelilerin saç kılı örnekleriyle karşılaştırılacak. Polis, 6 metrekarelik el dokuma halının üzerinde çıkan saç kılını kriminal laboratuvarına gönderdi. 
     Özdemir'in öldürüldükten sonra halıya sarılıp çuval içine konulduktan sonra tabakhane kanalizasyon şebekesine atılması namus cinayeti şüphesini arttırdı. Özdemir ailesinin pazar günü Emniyet Müdürlüğü'ne başvurduğu ve Mithat Özdemir'in kayıp olduğunu bildirdikleri ifade edildi. 
     
</TEXT>
</DOC>
