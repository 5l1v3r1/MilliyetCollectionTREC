<DOC>
<DOCNO> 381448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/magazin/amag.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Türk filmleri kapalı gişe 
</HEADLINE>
<TEXT>


ABD'nin New York kentindeki Türk Filmleri Festivali'nin 7.'si, kapalı gişe başladı. İlk gün programında, 'G.O.R.A.' ve 'Duvara Karşı' filmleri vardı 

CAN KAMİLOĞLU New York 

7. New York Türk Filmleri Festivali, Manhattan'da verilen resepsiyonla başladı. New York'ta faaliyet gösteren Moon and Stars adlı sivil toplum örgütünün organizatörlüğünde gerçekleştirilen festivale Amerikan basını da büyük ilgi gösterdi. Festivalin ilk gününde gösterime giren Cem Yılmaz'ın 'G.O.R.A.' ve Fatih Akın'ın 'Duvara Karşı' filmleri, kentin en çok satan dergi ve gazetelerinde geniş şekilde yer alan haberlerin de etkisiyle kapalı gişe oynadı. 

Basından büyük ilgi 
Downtown Express gazetesi festivali "Türk film imparatorluğunun yükselişi" başlığıyla duyurdu. Time Out dergisi ile New York Daily ve New York Post gazeteleri de sayfalarında festivale yer verdi. 

2 Ekim'e kadar 
2 Ekim'e kadar sürecek festivalde Duvara Karşı, Gönül Yarası, Karpuz Kabuğundan Gemiler Yapmak, Kebab Connection, Yazı-Tura ve Yengeç Sepeti adlı filmler sinemaseverlerle buluşacak. Hafta sonlarında 2 uzun ve 2 kısa metrajlı, hafta içinde ise 1 uzun, 1 kısa metrajlı film gösterilecek. 




</TEXT>
</DOC>
