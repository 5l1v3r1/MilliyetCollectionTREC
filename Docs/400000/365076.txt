<DOC>
<DOCNO> 365076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy06.html </URL>
<DATE> 2005/07/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'de işsizlik terörden beter 
</HEADLINE>
<TEXT>

     Doğu ve Güneydoğu Anadolu Bölgelerinde 1-15 Temmuz tarihleri arasında yapılan bir anket, bölgenin ve Türkiye’nin en önemli sorusunun "işsizlik" olduğu sonucunu ortaya çıkardı. 
     KİMAR adlı araştırma şirketi, 1-15 Temmuz tarihleri arasında 3 bin 660 kişiyle Diyarbakır, Şanlıurfa, Van, Batman, Ağrı, Bingöl, Kars, Mardin, Siirt, Şırnak, Bitlis, Ardahan, Tunceli, Hakkari, Iğdır illerini kapsayan bir anket yaptı. Ankete katılanların yüzde 44.2’si, "Size göre bölgenizin en önemli problemi nedir " sorusuna, "işsizlik" yanıtını verirken, yüzde 21.4’ü "terör" ve yüzde 9.6’sı da "yoksulluk" karşılığını verdi. 
     
     TÜRKİYE’NİN PROBLEMİ DE İŞSİZLİK 
     Ankette, "Size göre Türkiye’nin en önemli problemi nedir " sorusuna yanıt verenlerin yüzde 31.7’si "işsizlik", yüzde 19.4’ü "yoksulluk" ve yüzde 13.1’i de "terör" yanıtını verdi. 
     
     TERÖR DEYİNCE PKK VE ABD GELİYOR 
     Ankette yer alan "Terör deyince aklınıza ne geliyor " sorusuna verilen yanıtlar ilginç bir sonuç ortaya koydu. Bu soruya yanıt verenlerin yüzde 42.7’si "PKK" yanıtını verirken, yüzde 30.1’i ise "ABD" karşılığını verdi. Ankete katılanların yüzde 7.1’i terör deyince akıllarına "Abdullah Öcalan"ın geldiğini söylerken, "El-Kaide" yanıtını verenlerin oranı ise yüzde 3.6 olarak gerçekleşti. 
     "Aklınıza ilk gelen terör örgütü hangisidir " sorusunun yöneltildiği katılımcıların yüzde 71.4’ü bu soruya "PKK" yanıtını verirken, "Hizbullah" diyenlerin oranı yüzde 6.3, "El Kaide" diyenlerin oranı yüzde 6.1 ve "DHKP-C" diyenlerin oranı ise yüzde 4.8 oldu. 
     
     PKK DEYİNCE ÖCALAN, ÖCALAN DEYİNCE PKK 
     Ankete katılanlar, "PKK deyince aklınıza ne geliyor " sorusuna, yüzde 61.6 oranında "Abdullah Öcalan" karşılığını verirken, "Terör örgütü" diyenler yüzde 30.2, "Bağımsız Kürt Devleti" yanıtını verenler ise yüzde 2.1 oldu. "Abdullah Öcalan deyince aklınıza ne geliyor " sorusunun da yöneltildiği katılımcılardan bu soruya "PKK" yanıtı verenlerin oranı yüzde 40.7 olurken, "terörist" yanıtı verenlerin oranı yüzde 38.5, "Kürtlerin Lideri" yanıtı verenlerin oranı da yüzde 5.3 olarak gerçekleşti. 
     
     PKK OLUMSUZ ETKİLİYOR 
     Ankete katılanlar "PKK eylemleri bölgenizin ekonomik gelişimini ne yönde etkiliyor " şeklindeki soruya yüzde 86.5 oranında "olumsuz" etkilediği yanıtını verirken, "olumlu" yanıtı verenlerin oranı ise yüzde 7.4’e kaldı. Bu soruya paralel olarak sorulan "PKK’nın Kürt vatandaşların hakkını savunduğuna inanıyor musunuz " sorusuna verilen yanıtlar da yüzde 85.2 oranında " hayır" olurken, "evet" yanıtını verenler ise yüzde 7.4’te kaldı. 
     
     ÖCALAN ADİL YARGILANDI 
     Ankette, Abdullah Öcalan’ın adil yargılandığına inananların oranı yüzde 50.2 olurken, katılımcıların yüzde 13.5’i Öcalan’ın adil yargılanmadığını savundu. 
     Katılımcıların yüzde 36.3’ü ise bu konuda fikir belirtmek istemedi. "AİHM’in Abdullah Öcalan’ın yeniden yargılanması isteğini doğru buluyor musunuz " sorusuna ise evet diyenlerien oranı yüzde 11.4 olurken, bu soruya yüzde 54.9 oranında hayır yanıtı çıktı. Katılımcıların yüzde 33.7’si bu soru hakkında görüş beyan etmedi. 
     
     PKK UYUŞTURUCU VE SİLAH KAÇIRIYOR 
     Ankette, "Sizce PKK finansmanını hangi yollarla sağlıyor " sorusuna da ilginç yanıtlar verildi. Bu soruya "uyuşturucu kaçakçılığından" yanıtını verenler yüzde 38.5 ile birinci sırada yer alırken, "silah kaçakçılığından" diyenler ise yüzde 25.3 ile ikinci sırada yer aldı. Söz konusu soruya verilen yanıtlar ve oranları ise şöyle 
     "uyuşturucu kaçakçılığından yüzde 38.5, silah kaçakçılığından yüzde 25.3, işadamlarından alınan haraçlardan yüzde 14.1, yabancı devletlerden yüzde 11.6, ABD yüzde 5.2, diğer yüzde 3.1, fikir belirtmeyen yüzde 2.2." 
     
</TEXT>
</DOC>
