<DOC>
<DOCNO> 368662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy04.html </URL>
<DATE> 2005/08/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Aydınlar'daki çatlak büyüyor 
</HEADLINE>
<TEXT>

     Kürt sorununun çözümünü isteyen ve PKK’ya silah bırakma çağrısı yapan bildiriyi imzalayan 150 kişi arasında yaşanan farklılaşmada, eski milletvekili Prof. Dr. Mehmet Bekaroğlu da öne çıkarak bildiriden imzasını çektiğini açıkladı. Kürt sorununun çözümü için silahların susması gerektiğine hala inandığını belirten Bekaroğlu, bugün Başbakan Tayyip Erdoğan ile görüşecek olan "aydınlar"ın, bildiriyi imzalayanlardan onay almaması ve görüşmenin Erdoğan’ın "halkla ilişkiler çalışmasına dönüşmesinden" yakındı. 
     Bekaroğlu, yazılı bir açıklama yaparak bildirideki imzasını geri çektiğini bildirdi. Ülke barışına yardımcı olur düşüncesiyle bildiriyi imzaladığını, bildirideki taleplerin yerindeliğine halen inandığını belirten Bekaroğlu, "Türkiye’yi kanatmaya devam eden Kürt sorununun konuşulup kalıcı çözümler üretilebilmesi için silahların susması gerekmektedir" dedi. 
     
     GİRİŞİM AMACI DIŞINA ÇIKTI 

     Bu kapsamda ülke aydınlarının önemli olduğunu ve başlatılan girişimin önemli olduğunu kaydeden Bekaroğlu, "Ne var ki bu girişim amacı dışına çıkmıştır. Öncelikle 150 aydın adına Başbakan’la görüşmeye giden kişiler ’temsilcilik’ ve neleri konuşacaklarına dair imzacı aydınlardan onay almamışlardır. Özelikle Başbakan’ın talebi ile bazı kişilerin temsilciler heyetine alınması hiç de doğru olmamıştır" dedi. 
     
     BAŞBAKAN’IN HALKLA İLİŞKİLER ÇALIŞMASINA DÖNÜŞTÜ 

     Bekaroğlu, bu görüşmenin Başbakan’ın Diyarbakır’a yapacağı gezinin öncesine alınması ve günlerce medyada ’önemli bir iş yapılıyor’ olarak sunulmasının, olayı, Başbakan Erdoğan’ın bir "halkla ilişkiler" çalışmasına dönüştürdüğünü ifade etti. Bekaroğlu, "Kürt meselesinin çözümüne böylesine ’halkla ilişkiler’ çalışmalarıyla katkı sağlanamaz. Daha da önemlisi, Türkiye’nin önemli imkanları olan aydınların bir ’halkla ilişkiler’ çalışmasına alet edilmesi kabul edilemez" dedi. Bekaroğlu imzasını geri çekme gerekçesini şöyle açıkladı 
     "Bu nedenle bugüne kadar olduğu gibi bundan sonra da birlikte güzel işler ylapacağımıza inandığım ve kendilerine büyük saygı duyduğum arkadaşlarımın bu girişimini desteklemekten vazgeçiyor, bildiriden imzamı çekiyorum." 
     
</TEXT>
</DOC>
