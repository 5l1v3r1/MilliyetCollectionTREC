<DOC>
<DOCNO> 384447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun25.html </URL>
<DATE> 2005/10/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yunanistan'a ağır insan hakları eleştirisi... 
</HEADLINE>
<TEXT>

     Uluslararası Af Örgütü Amnesty International , Yunanistan'ı ağır bir dille suçlayarak, Atina'nın azınlıkların, göçmenlerin, sığınma talep edenlerin ve Çingenelerin insan haklarını ''sürekli'' ihlal ettiğini bildirdi. 
     Uluslararası çapta faaliyet gösteren sivil toplum örgütü, Atina'da yayımladığı 80 sayfalık raporda, yabancı ve göçmenlerin haklarının ''alacakaranlıkta'' kaldığını, ülkenin ''kırılgan ve marjinal'' topluluklarının haklarının sürekli ihlal edildiğini belirtti. 
     Af Örgütü'nün raporunda, ülkede sadece ''Müslüman azınlığın'' bulunduğunu kabul eden Yunanistan'ın, Türk ve Makedon azınlığı ''ifade, dini ve örgütlenme özgürlüğünden'' yoksun bıraktığı bildirildi. 
     Raporun yazarı Olga Demetriu, basın toplantısında, ''AB'ye giriş kapılarından biri olan Yunanistan'daki bu durumun endişe verici olduğunu'' belirterek, son üç yılı kapsayan rapordaki bu karanlık tablonun, ''keyfi uygulamalar, hatta yabancı düşmanlığı ve var olan yasalara karşın adaletin çok kez yerine getirilmemesinden kaynaklandığını'' kaydetti. 
     Sığınma talebi konusunda Yunanistan İçişleri Bakanlığı'nın hiçbir bağımsız talebi değerlendirmediğini, ilk aşamada sistematik olarak reddettiğini ve sığınma talep edenleri emin olunmayan ülkelere geri gönderdiğini bildiren Af Örgütü, Yunanistan'ın ayrıca sığınma talep eden, aralarında kadın ve çocukların da bulunduğu belgesiz göçmenleri, dışarıyla teması bulunmayacak şekilde ve çok kötü koşullarda tuttuğunu kaydetti. 
     Raporda ayrıca, tecavüz sonucu hamile kalan 13 yaşındaki bir göçmen kız çocuğunun hapiste tutulduğu belirtilerek, göçmenlere yönelik güvenlik güçlerinin kötü muamelesi ve cinsel tacizinden oluşan uzun bir listeden söz edildi, yasal göçmenlerin de bu uygulamalardan ''nasiplerini aldığı'' ve suçluların çoğunlukla cezalandırılmadığı ifade edildi. 
     Af Örgütü'nün Yunanistan Bürosu Direktörü Gerassimos Kuvaras, 2002'de yayımlanan ve polis şiddetine odaklanan rapordan bu yana hiçbir şeyin değişmediğini belirtirken, raporda, ''Çingeneler ve diğer azınlıkların doğrudan veya dolaylı ayrımcılığın kurbanı olduğu'' vurgulandı. 
     Atina'daki 2004 olimpiyat oyunları öncesinde kentlerdeki Çingenelerin ''temizlik'' operasyonuyla zorla yerlerinden edildiğini vurgulayan örgüt, Yunanistan'ın 2012 Avrupa Futbol Şampiyonası'nı düzenlemek, Patras kentinin de 2006 Avrupa Kültür Başkenti olmak için aday olduğunu anımsattı. 
     
</TEXT>
</DOC>
