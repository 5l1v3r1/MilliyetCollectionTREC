<DOC>
<DOCNO> 399484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun09.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir 'gelin' kitabı değil 
</HEADLINE>
<TEXT>


SEMA ASLAN 

Doğan Kitapçılık tarafından yayımlanan "Türkçe Sevmek Türkiye'de Yaşayan Yabancı Kadınların Gözüyle Türkler" isimli kitabın tanıtım kokteyli, Kanal D İcra Kurulu Başkanı Arzuhan Doğan Yalçındağ'ın himayesinde ve sanat dünyasından pek çok ismin katılımıyla The Marmara Oteli'nde gerçekleştirildi. Davetlileri, kitabın editörleri Anastasia M. Ashman ve Jennifer Eaton Gökmen karşıladı. Yalçındağ, "Kitabı yazan 7 farklı ülkeden kadınların ortak özellikleri burada yaşıyor olmaları. Kendi tecrübelerini anlatmışlar. Biliyorsunuz, yurtdışında Türkiye'de kadın hakları ve kadın erkek eşitliği ile ilgili pek çok soru işareti var yazarlar bana geldiklerinde, kitabın Türkiye'nin tanıtımı için kullanılabileceğini söylediler. Ben de kitabın ülkemiz için yararlı olacağını düşünüyorum. Kitap, Türkiye'nin zihinlerdeki o karanlık ülke olmadığını söylüyor" dedi. 
Ashman ve Gökmen, Türkiye'de yaşayan ve eşleri de Türk olan iki kadın yazar. Ashman 2 yıldır, Gökmen 11 yıldır Türkiye'de yaşıyor. 

ABD'de de satılacak 
Türkiye'nin yurtdışındaki kötü imajından rahatsızlık duyduklarını ve ailelerinin, kendilerinin Türkiye'de mutlu olduğuna inanmadığını söyleyen Ashman ve Eaton, Türkçe ve İngilizce baskısı yapılan kitabın Mart 2006'dan itibaren ABD ve Kanada'da da satışa sunulacağını belirtiyorlar. Gökmen, "Yabancı muhabir arkadaşlarımız Türkiye ile ilgili olumlu bir makaleyi yayımlayamadıklarını söylüyor. Böyle bir makale hazırladıklarında tarafsız olmamakla suçlanıyorlar. İnsanlar Türkiye'de güzel şeylerin olabileceğine inanmıyor. Sanıyorlar ki, aşk gözümüzü bağlamış." diyor. 
Yaşları 20 ile 60 arasında değişen, 7 ülke, 4 kıtadan 32 kadın, çeşitli nedenlerle Türkiye'de yaşıyor. Hepsi üniversite mezunu olan bu kadınların bir kısmı Türk erkeklerle evli. Ancak editörler "Türkçe Sevmek" kitabının bir "gelin kitabı" olmadığının altını çiziyor. 



</TEXT>
</DOC>
