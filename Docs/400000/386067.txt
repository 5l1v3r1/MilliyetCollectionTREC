<DOC>
<DOCNO> 386067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko31.html </URL>
<DATE> 2005/10/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şenpiliç, üretimi yüzde 30 oranında azalttı... 
</HEADLINE>
<TEXT>

     Şenpiliç Gıda Sanayi A.Ş'nin, Manyas'ta görülen 'kuş gribi'' vakasının ardından üretimi yüzde 30 oranında azalttığı belirtildi. 
     Şenpiliç Genel Müdür Yardımcısı Burhan Ünlü, kuluçkaya basılan yumurta miktarını ve kesilen tavuk sayısını yüzde 30 oranında azalttıklarını söyledi. 
     Kocaeli, Sakarya ve Bolu havzasında herhangi bir olumsuz duruma rastlanılmamasına rağmen, sektörün çok ciddi bir biçimde etkilendiğini ve satışların düştüğünü ileri süren Ünlü, şunları kaydetti 
     ''Kuş gribi vakası sektörü çok kötü etkiledi. Satışlarımız yüzde 50 seviyesinde düşerek günlük 300 tondan 150 tona kadar geriledi. Bu nedenle kuluçka ve kesimi azaltıyoruz. Bunu giderek daha da azaltacağız. Yine de azaltmanın sonucunu 66 gün sonra alabiliriz. Kesilenleri ise şoklamaya alıyoruz. Gribin geçmesini ve göçmen kuşların geçiş yapmalarını bekleyeceğiz. 
     Diğer taraftan yaklaşık 650 adet üreticimiz var. Tesislerin hepsi kapalı sistem ve hiçbirine dışarıdan bulaşma ihtimali yok. Biz yine de üreticilerimizle eğitim toplantılarına başladık ve gerekli tedbirleri alıyoruz. Çiftliklerin yakın bölgelerine yabani kuşların gelmemesi için patlangaç makinaları koyuyoruz. Herhangi bir şüphe olmamasına rağmen, risk bulunduğu için tedbirlerimizi aldık.'' 
     
</TEXT>
</DOC>
