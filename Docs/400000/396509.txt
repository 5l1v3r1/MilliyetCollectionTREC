<DOC>
<DOCNO> 396509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko09.html </URL>
<DATE> 2005/11/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hızlı tren hatlarına yeni ray 
</HEADLINE>
<TEXT>

     Finansman yetersizliği nedeni ile yaklaşık 8 yıldan bu yana ray ithalatı yapamayan TCDD Genel Müdürlüğü'nün 3 ayrı kalemde satın alacağı toplam 125 bin ton ray alımına ilişkin ihalesi yarın yapılacak. 
     Edinilen bilgiye göre, açık ihale usulü ile ihale edilecek olan rayların 12 bin 750 tonu S49.900 A kalitesinde, 72 bin 750 tonluk bölümü UIC 60.900A kalitesinde, 39 bin 500 tonluk bölümü UIC 60 mantarı sertleştirilmiş kalitesinde olmak üzere üç kalem halinde geçekleştirilecek. 
     TCDD'nin alım programına göre, ihale yolu ile yurtdışından temin edilecek olan raylar sözleşmenin imzalanması ve kredi anlaşmasının Hazine Müsteşarlığı'nca onaylamasının ardından azami 24 aylık süre içerisinde TCDD'nin belirleyeceği bölgelere getirilecek. 
     
     HIZLI TREN GÜZERGAHLARINA YENİ RAYLAR 
     TCDD'nin yapımı devam eden hızlı tren hatları ile ekonomik ömrünü tamamlamış olan eski hatların iyileştirilmesi amacı ile kullanılması planlanan yeni rayların ithalatına önümüzdeki yılın ilk aylarından itibaren başlanması planlanıyor. 
     Söz konusu rayların alım bedeli kredili olarak üstlenici firma veya firma grupları tarafından karşılanacak. 
     
</TEXT>
</DOC>
