<DOC>
<DOCNO> 365153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur24.html </URL>
<DATE> 2005/07/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yozgat'ta 41 kişi KKKA hastalığına yakalandı, biri hayatını kaybetti 
</HEADLINE>
<TEXT>

     Yozgat Vali Yardımcısı İzzettin Sevgili, il genelinde 41 kişinin Kırım-Kongo Kanamalı Ateşi hastalığına yakalandığını, bunlardan birinin de hayatını kaybettiğini bildirdi. 
     Sevgili, AA muhabirine yaptığı açıklamada, Kırım-Kongo Kanamalı Ateşi hastalığının Tokat bölgesinde sık görüldüğünü belirterek, "Yozgat’ın buraya sınır olması, vatandaşlarımızın Tokat ile ticari ilişkisi bulunması nedeniyle, hastalık ilimizde de görülmektedir" dedi. 
     Yozgat İl Sağlık Müdürlüğü’nün il genelinde yaptığı taramalarda 41 kişinin bu hastalığa yakalandığını, bunlardan birinin de öldüğünü belirlediğini ifade eden Sevgili, "Hastalık, özellikle Çekerek ve Kadışehri ilçelerinde sık görülüyor. İl Sağlık Müdürlüğü ekipleri, hastalığın yaygınlaşmaması yönünde gerekli tedbirleri aldı. Hastalık belirlenen kişilerle yakından ilgileniliyor" diye konuştu. 
     Hastalığın kenelerin ısırması veya kenelerle temas sonucu bulaştığını belirten Sevgili, vatandaşların vücutlarına yapışan keneyi kendilerinin çıkarmamasını, en yakın sağlık kurumuna gitmelerini istedi. 
     
</TEXT>
</DOC>
