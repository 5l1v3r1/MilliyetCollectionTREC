<DOC>
<DOCNO> 380701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas18.html </URL>
<DATE> 2005/09/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kokain Kate Moss'a pahalıya patladı 
</HEADLINE>
<TEXT>

     Metin Güneş CNN TÜRK Londra 

Üç büyük marka daha, uyuşturucu kullanmakla suçlanan model Kate Moss'u işten atarken, İngiltere Emniyet Genel Müdürü de kokain kullanırken çekilmiş fotoğrafı yayımlanan Moss hakkında soruşturma başlatılmasını istedi. 
     Kokain kullanmakla suçlanan Kate Moss'un üç büyük modaevi tarafından işten atılması üzerine mankenin kaybının yaklaşık 4 milyon pound olduğu tahmin ediliyor. 
     31 yaşındaki model, Chanel, Burberry ve Gloria Vanderbilt modaevleri tarafından işten atılırken, İngiltere Polis Şefi Ian Blair de model hakkında soruşturma açılması için emir verdi. 
     
     ÇOCUĞUNUN VELAYETİNİ KAYBEDEBİLİR 

     Kate Moss'un hakkında, İngiliz Sosyal Servislerinin aile birimi tarafından da soruşturma açılacağını duyuran Daily Mail gazetesi, ünlü modelin 2 yaşındaki kızı Lila Grace'e annelik yapmaya uygun olup olmadığının inceleneceğini yazdı. 
     İnceleme sonucunda Moss'un yaşam biçimi ve alışkanlıklarının, küçük bir çocuğa annelik etmeye uygun bulunmaması halinde, devletin çocuğun velayetini anneden alıp, bir bakımevine devredebileceğini duyuran gazete, bunun Moss'a vurulmuş en ağır darbelerden biri olacağı yorumunda bulundu. 
     ''Moss'un Kariyeri Çöküyor'' başlığını kullanan Mail, polisin soruşturma başlatılacağını açıklamasının ardından, Londra Emniyet Müdürü Sir Ian Blair'in söylediği ''Toplumda örnek gösterilen bir kişinin böyle bir soruşturmaya uğraması kaçınılmazdır'' sözlerine yer verdi. 
     İngiliz basını, 31 yaşındaki modelin üst üste gelen ağır darbelerin ardından yaşamını nasıl düzenleyeceğinin merakla beklendiğini de yazdı. 
     
     Altı ay hapis olabilir 

     Moss'un şarkıcı sevgilisi Pete Doherty ile Londra'da bir kayıt stüdyosunda 40 dakika içersinde beş çizgi kokain kullandığı haberlerinin çıkmıştı. 
     Dün de H M adlı giyim zinciri Moss'un 1 milyon poundluk sözleşmesini iptal etmişti. Ancak Rimmel, Christian Dior, H. Stren ve Fred Paris ise yıldız modelle olan sözleşmelerini iptal etmeyeceklerini duyurdular. 
     İngiltere'de kokain bulunduranlar en çok altı ay hapis ve 5 bin pound para cezasına çarptırılabiliyor. Ancak polis, Moss'un, eğer suçunu kabul ederse, bir uyarıyla kurtulabileceğini söylüyor. 
     
</TEXT>
</DOC>
