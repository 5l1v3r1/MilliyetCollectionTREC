<DOC>
<DOCNO> 388673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas17.html </URL>
<DATE> 2005/10/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Google, karını 7 kat artırdı 
</HEADLINE>
<TEXT>

     Dünyanın en büyük internet arama motoru olan Google, yılın üçüncü çeyreğinde karını geçen yılın aynı dönemine göre 7 kat arttırdı. 
     Google'ın bu kar artışı, şirketin beklentileri de dahil olmak üzere, yapılan bütün tahminlerin çok ötesinde gerçekleşti. Geçen yılın üçüncü çeyreğinde hisse fiyatı 19 cent ve toplam karı 52 milyon dolar olan Google'ın bu yıl hisse değerinin 1,32 cent'e ve karının 381 milyon dolara yükseldiği belirtildi. 
     Kar artışına dair açıklamanın yapılmasından sonra Google hisselerinin borsada yüzde 10'un üzerinde prim yaptığı kaydedildi. 
     Artışının büyüklüğüne kendilerinin de şaşırdığını ifade eden Google yöneticisi Eric E. Schmidt, kar artışının Google kullanıcılarından kaynaklanmadığını, bu artışın önemli ölçüde büyük şirketlerin verdiği reklamlardan ve Google'daki aramalardan kaynaklandığını ifade etti. 
     Geçen yılın üçüncü çeyreğinde geliri 805,9 milyon dolar olan Google'ın bu yılın üçüncü çeyreğindeki geliri yüzde 96 oranında artışla 1,6 milyara yükseldi. Google'ın reklam piyasasının ve internet kullanımının yavaşladığı yaz aylarında bu boyutta bir gelir artışı sağlaması uzmanlarca büyük bir başarı olarak değerlendiriliyor. 
     Google, gelirlerinin 885 milyon dolarlık kısmının sadece sahibi olduğu google.com ve diğer sitelerden kazanıldığını açıklarken, rakiplerinden American Online'ın AOL gelir artışı üçüncü çeyrekte sadece yüzde 7'lik bir artışla 675 milyon dolarda kaldı. 
     Bu arada, Google'ın yapmış olduğu harcamaların da hızlanarak arttığı belirtiliyor. Daha çok yeni ofisler kurmak için 293 milyon dolarlık sermaye yatırımı yapan Google, araştırma-geliştirme için de bir önceki yıla göre yüzde 167'lik bir artışla 152 milyon dolarlık harcama gerçekleştirdi. 
     Öte yandan, Google'ın son bir yılda 806 kişiyi daha işe aldığı ve böylelikle toplam çalışan sayısının Eylül ayı itibariyle 4 bin 989'a yükseldiği ifade edildi. 
     
</TEXT>
</DOC>
