<DOC>
<DOCNO> 357033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy09.html </URL>
<DATE> 2005/06/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Baykal'dan CHP'li vekillere "Herkes Ankara'ya" çağrısı... 
</HEADLINE>
<TEXT>

     CHP Genel Başkanı Deniz Baykal, CHP’li milletvekillerinin Ankara’dan ayrılmamasını, Ankara dışındaki tüm milletvekillerinin de Meclis çalışmaları için derhal Ankara’ya dönmesini istedi. 
     Baykal, milletvekillerine, Ankara’dan ayrılmamaları için çağrıda bulunduğu grup toplantısının ardından yaptığı açıklamada, CHP’nin bu hafta sonu ilçe kongrelerinin başladığını hatırlattı ancak, bu kritik dönemde milletvekillerinin kongrelere katılmayarak Ankara’da kalmasını istedi. 
     Bu konuda örgütlerden de anlayış beklediğini belirten Baykal, Ankara dışındaki tüm milletvekillerinin derhal dönerek, TBMM’deki çalışmalara katılmalarını istedi. 
     Baykal, grup toplantısından ayrılırken, gazetecilerin, "Halkı göreve çağırdınız. Bu, ne anlama geliyor " sorusuna, "Bu, ilk aşama ve ilk tebliğ. Önce bu aşama anlaşılacak ve değerlendirilecek, sonrası gelecek" diye yanıt verdi. 
     "Söylediklerini biraz daha açması" yönündeki soruları yanıtlamayan Baykal,"Her şey ortada. Bekleyin ve görün" diye konuştu. 
     CHP Grup Başkanvekili Ali Topuz ise oturumu kapatmadan önce yaptığı açıklamada, Danışma Kurulu’nda AK Parti’nin içtüzük değişikliği ile ilgili önerge getirdiğini ancak, uzlaşma sağlanamadığını hatırlatarak, "Genel Kurul’da bu dayatmaya karşı mücadelemizi sonuna kadar sürdüreceğiz" dedi. 
     
</TEXT>
</DOC>
