<DOC>
<DOCNO> 375561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonsiy04.html </URL>
<DATE> 2005/09/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP İzmir il Başkanlığı için iki aday yarışıyor... 
</HEADLINE>
<TEXT>

     CHP İzmir İl Kongresi'nde, il başkanlığı için mevcut başkan Ekrem Bulgun ile Selçuk Ayhan aday oldu. 
     CHP İzmir İl Kongresi, Kültürpark'taki İsmet İnönü Sanat Merkezi'nde başladı. Kongrenin divan başkanlığına, oybirliğiyle CHP Genel Başkan Yardımcısı Cevdet Selvi seçildi. Daha önce 3 dönem il başkanlığı yapan ve bir süre önce bu kongrede aday olacağını açıklayan Kemal Karataş, konuşmasında, UNIVERSIADE 2005 organizasyonunu, hükümetle ortak gerçekleştirmesi nedeniyle, İzmir Büyükşehir Belediye Başkanı Aziz Kocaoğlu'nu eleştirdi. 
     Bunun üzerine salonda gerginlik yaşanırken, Bornova Belediye Başkanı Sırrı Aydoğan, Karataş'a tepki gösterdi. Bazı delegelerin de Karataş'ı yuhaladığı gözlendi. 
     Başkan Kocaoğlu ise bu tür organizasyonların, dünyanın her yerinde merkezi hükümetle ortak yürütüldüğünü belirterek, ''Hükümet olmadan bu işi yapmak mümkün değildi. Bazı art niyetli partililerimiz, bu durumu sabote etmeye çalıştı. Ancak Cumhuriyet tarihinin en başarılı organizasyonunu yaparak, İzmir'de tarih yazdık'' dedi. 
     Bir konuşmacının, belediye hizmetlerinde ranta yer verilmemesi gerektiğini vurguladığına dikkati çeken Kocaoğlu, ''Çıkar ilişkileri, kumpaslar... Bende bunlar yok, hiçbir zaman da olmayacak'' diye konuştu. 
     Kocaoğlu, Aliağa-Menderes hafif raylı sistem projesi, Üçyol-Üçkuyular metro hattı, Deniz Müzesi kurulması, toplu konut projesi, İzmir Körfezi'ne akan derelerin temizlenmesi gibi çalışmaları sürdürdüklerini belirterek, bu projelerin, İzmir'e önemli katkılar sağlayacağını kaydetti. 
     Divan Başkanı Selvi de belirtilen süre içinde il başkanlığı için Ekrem Bulgun ve Selçuk Ayhan'ın adaylık başvurularının kendilerine ulaştığını ifade etti. 
     Devam eden kongrede, seçim akşam saatlerinde yapılacak. 
     
</TEXT>
</DOC>
