<DOC>
<DOCNO> 376637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/sazak.html </URL>
<DATE> 2005/09/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
'Apo sorunu' 
</HEADLINE>
<TEXT>


Kürt sorununa barışçı çözüm konusunda devreye giren ve PKK'yı 'koşulsuz silah bırakmaya' çağıran aydınlar bu kez de 'etnik çatışmaya sürüklenme' kaygısıyla bildiri yayımladılar. 
Prof. Gençay Gürsoy tarafından yapılan açıklamadaki çarpıcı tespit şuydu "PKK, sorunu, 40 bine varan ölüme mal olmuş silahlı çatışmanın yarattığı psikolojik ortamı hiç kaale almadan bu çatışmanın baş aktörü durumundaki Öcalan ile sınırlıyor." 
Haftalardır aynı görüşü yineliyoruz. 
"Kürt sorunu eşittir PKK, eşittir İmralı dedikçe çözümsüzlük artıyor." Oysa Başbakan Erdoğan'ın Diyarbakır gezisi ardından PKK Kongra Gel'in bir aylık 'eylemsizlik' kararı alması bu sürede Kürt sorununa 1990'ların anılarından uzak, soğukkanlı yaklaşılacağına ilişkin iyimser beklentileri artırmıştı. Şimdi umut kırıcı bir durumla karşı karşıyayız. Birileri Kürt-Türk çatışmasını şehirlere yaymaya çalışıyor. Cumhurbaşkanı düzeyinde yapılan 'sağduyu' çağrılarına karşın 'etnik provokasyon'un artçı şokları yaşanıyor. Silahların gölgesindeki Güneydoğu'da olaylar 'ateşkes' ile son bulacak diye umulurken sorun 'İmralı gölgesi'nde tartılıyor. Anadolu'ya yayılıyor. Ve sorun, Prof. Gençay Gürsoy'un ifadesiyle, "Sadece aydınların girişimiyle çözümlenemez hale geliyor." 
Böyle zamanlarda akla ilk gelen öneri sertleşmedir. 
3 Ekim'de Türkiye AB ile üyelik müzakerelerine başlayacak olmasa şimdiye çoktan 'olağanüstü hal' ilan edilmişti Aksini savunuyor olsalar da, şu sıra en çok DEHAP'ın eylemleri Türkiye'de demokratik rejim üzerinde kuşku bulutları toplanmasına yol açıyor. Ve ne yazık ki legal olma iddiasındaki Kürt siyasal hareketlerinden hiçbiri 'Kürt sorunu Apo sorunundan ibaret değildir' deme cesaretini gösteremiyor. 
Tamam Öcalan, 3 Haziran'dan bu yana İmralı'da 'resmi görevli' yanında avukatları ve ailesiyle görüşmeye çıkmıyor. DEHAP yönetiminin de buna itirazı var. Ancak ortada bir 'ihlal' varsa bunu gidermenin yolu avukatlarının Adalet Bakanlığı nezdinde girişimde bulunmasıdır. 
Bunu yapmak yerine insanları 'Apo posterleri' ile sokağa dökmek, provokatif eylemlere, saldırı ortamlarına, etnik çatışmaya zemin hazırlamak 'siyaset' değildir. Zaten DEHAP, Türkiye'nin bütününe seslenmeye dönük bir politika izlemeyi başaramadığı için sürekli kapatılma baskısı altında kaldı. Sonunda feshedilme noktasına geldi. 
Bakalım Demokratik Toplum Hareketi partileştikten sonra DEHAP'tan farklı bir siyaset üretebilecek mi 
Kürt sorununu sadece 'Öcalan ve İmralı' ile sınırlamak 'çözümsüzlük' demektir. 



</TEXT>
</DOC>
