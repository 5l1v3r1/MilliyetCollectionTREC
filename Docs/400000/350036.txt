<DOC>
<DOCNO> 350036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy29.html </URL>
<DATE> 2005/06/08/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Erdoğan ''Türkiye-ABD arasındaki stratejik ortaklık konusunu vurguladık'' 
</HEADLINE>
<TEXT>

     Başbakan Recep Tayyip Erdoğan, ABD Başkanı Bush ile başta PKK terörü, Kıbrıs, Ortadoğu, AB ve ekonomik ilişkileri değerlendirdiklerini belirterek, "Görüşmemizde özellikle Türkiye ve ABD arasındaki stratejik ortaklık konusunu vurguladık" dedi. 
     Başbakan Erdoğan, ABD Başkanı Bush ile görüşmesinin ardından Washington’daki Willard otelinde yaptığı basın toplantısında, Bush ile 1 saati aşan bir görüşme yaptıklarını belirterek şöyle konuştu 
     "Görüşmemizde, özellikle Türkiye ve ABD arasındaki stratejik ortaklık konusu vurgulanarak, ağırlıklı olarak, bu noktadan hareketle, bölgedeki ve bölgeyi aşan gelişmeler, başta Kıbrıs, Ortadoğu, İsrail-Filistin, Irak, bunun yanında Suriye, İran, Afganistan, Geniş Ortadoğu Projesi’ndeki çalışmaları görüşme fırsatımız oldu. Ana başlık olarak ele aldığımız zaman özgürlükler, insan hakları, hukukun üstünlüğü, güvenlik, demokrasi, terör ile ilgili mücadele... Bu konular üzerinde görüşmelerimiz oldu." Erdoğan, görüşmede, Türkiye ve ABD arasındaki ekonomik ilişkileri değerlendirme fırsatı da olduğunu belirterek şunları kaydetti 
     "Bugüne kadar olan süreci değerlendirmenin yanında, bundan sonra yapacaklarımızı görüşme fırsatını da yakaladığımızdan dolayı, doğrusu ben ve arkadaşlarım, bu çalışmadan memnun olarak ayrıldık. 
     Bu arada, PKK konusunu ayrıca görüşme fırsatımız oldu ve Türkiye’deki azınlıklarla ilgili konular üzerinde de değerlendirmede bulunduk. Bildiğiniz gibi Vakıflar Kanunu’nu Meclis’e sevkettik. Yine, ABD’den KKTC Ercan Havaalanı’na, Amerikalı kongre üyelerinin ziyaretinin daha ileri taşınması düşüncelerimizi kendilerine ifade ettik. Bu sürece olumlu baktıklarını, özellikle 24 Nisan Referandumu’yla ilgili konularda Türkiye’nin göstermiş olduğu tavrı takdir ettiklerini ve bundan sonraki süreçle ilgili olarak adım atması gerekenlerin, karşı taraf olduğu düşüncesini kendilerinde gördüm. 
     AB müzakere süreciyle ilgili kararlılığımızı da kendilerine ifade ettik. Gerek Fransa ve gerek Hollanda’da yapılan referandumların, Türkiye’yi olumsuz etkilemediğini ve etkilemeyeceğini, çünkü bunun Türkiye ile ilgili bir yanının olmadığını, sadece AB Anayasası’nın oylaması olduğunu, bizim ise şu andaki gayretimizin, hedefimizin, 3 Ekim’de başlayacak müzakereler olduğunu, bu konuyla ilgili çalışmalarımızı ısrarla yürüttüğümüzü belirttik. 3 Ekim’de inanıyoruz ki bu fasıllar açıldıkça, süreç çok daha olumlu ve farklı şekilde gelişecektir. Zorluklar yok mu Tabii ki vardır, olacaktır. Ama bu zorluklar, bizden önceki bunu nasıl aştıysa, biz de bunları aşarak yolumuza devam edeceğiz. ’Bu konuda bir kararlılığımız var. Bunun bu şekilde bilinmesini de istiyoruz’ dedik." 
     
</TEXT>
</DOC>
