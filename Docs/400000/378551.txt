<DOC>
<DOCNO> 378551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/ayas.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Karadeniz'i keşfetti 
</HEADLINE>
<TEXT>


Gençler Karadeniz'in doğal güzelliklerini internetle dünyaya tanıttı, Kültür ve Turizm Bakanlığı tanıtım filmi yaptı... Tüm bu çalışmalar sonucu bu yıl Artvin ve Rize'ye yabancı turist yağdı 

Şükran Özçakmak 

Karadeniz'in Yusufeli, Macahel Camili ve Ayderli ilçelerinden gençler, internet aracılığıyla neredeyse dünyanın her köşesine ulaşarak yörelerinin doğal güzelliklerini tanıttılar. Kültür ve Turizm Bakanlığı da, bu çabaya tanıtım filmleriyle destek oldu. Böylece Artvin ve Rize'ye giden doğa turizmi tutkunlarının sayısı yüz binlere ulaştı. 
Bu yıl Artvin'i, 100 bini yabancı, 350 bine yakın turist gezdi. Turistler arasında başı, yaklaşık 11 bin kişiyle İsrailliler çekti. Rize'ye de, 2005'in ilk 6 ayında 100 bin turist geldi. 

Her hafta bir uçak 
Artvin'i 2003'te 46, 2004'te 73 bin yabancı ziyaret ederken 2005'te büyük bir tırmanış oldu. Artvin'e ilk 7 ayda 73 bin 843'ü yabancı, toplam 220 bin 325 turist gitti. Yetkililer, yabancı turist sayısının ekim ayı sonunda 100 bini geçeceğini bildirdi. 
Artvin'e gelen 11 bin İsrailli turisti, Fransızlar ve Belçika, Kanada, Yeni Zelanda, Almanya, Slovenya, Portekiz, Norveç, Yunanistan, Polonya, Malezya ve Rusya Federasyonu vatandaşları takip etti. 
Telaviv'den Trabzon'a her hafta bir uçak kalktı. 

Evler pansiyon olacak 
Talebi karşılamak için ev pansiyonculuğu kursu açtıklarını belirten Artvin İl Kültür ve Turizm Müdürü Dursun Altınay şöyle konuştu 
"Arvin alternatifsiz bir yer. 12 kilise, 30'ün üzerinde göl, yüzlerce tarihi kalesi ve 30 ayrı yaylası olan bir il. 3 bin 400 yatak kapasitemiz var. Talebi karşılayamıyoruz. Yöreye özgü mimaride oteller inşa edilmeli. " 
Altınay, "Özellikle Yusufeli ilçesine yoğun ilgi var. İsrailliler, hem doğaya hem de insanına hayran kaldı. Yusufelili, 'Peyniri ben yaptım, domatesi ben ektim, para istemez' diyor. Eko tarımla beslenmemin yanı sıra ucuzluk var, terör yok" diye konuştu. 

Doluluk yüzde 100 
Rize Kültür ve Turizm Müdürü İsmail Hocaoğlu da şunları söyledi 
"Bu yıl Suudi Arabistan, ABD ve Dubai'den bile turlar geldi. 2 bin 500 metrede buzul göllerinde suya giriyor, 200 kilometrelik alanda cip safari yapıyorlar. Ayder ve Kaçkar Dağları cazibe merkezi. İsrail'in Ankara Büyükelçisi bile 2 kez geldi. Doluluk oranı yüzde 100. Talebe cevap verilemiyor." 
Rize Valiliği, Ardaşen'de 80, İkizdere Çifteköprü'de 40 dönüm araziyi otel yapmak isteyen yatırımcıya bedava tahsis edecek. Artvin Belediyesi, turizm firmalarına ücretsiz altyapı desteği veriyor. 



</TEXT>
</DOC>
