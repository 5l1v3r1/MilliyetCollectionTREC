<DOC>
<DOCNO> 367233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo03.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Mondi 
</HEADLINE>
<TEXT>



Galatasaray, Konya maçı için geri sayıma geçerken, günün tek antrenmanına hasta olan Hakan Şükür'den sonra Mondragon'un da katılmaması teknik heyeti endişelendirdi. 
Kulüp doktoruna kendini iyi hissetmediğini, vücudunda kırgınlık olduğunu bildiren Kolombiyalı eldiven idmana çıkartılmayarak dinlendirildi. Hakan'ın ise bugünden itibaren antrenmanlara başlayacağı bildirildi. Üniversite Milli Takımı'nda yer alan Hasan Kabze dünkü idmanda yer aldı. Teknik Direktör Gerets, şut çalışmasında gol atamayan oyuncularına ceza şınavı çektirdi. 
Bu arada futbolcularla ilgili yazdığı şiirlerini okuyan bir taraftarın, "Adı Hasan Şaş, nüfus kütüğünde memleketi yazıyor Karataş, bazen adamı fıtık eder bu arkadaş" şeklinde bağırması gülüşmelere yol açtı. 

'Ciddiye alıyorum' 

Galatasaray'ın transfer gündeminde yer alan Arsenal'ın yıldız ismi Robert Pires, Fransa'nın ünlü gazetelerinden Le Parisien'e, Sarı - Kırmızılılar'ın teklifini ciddiye aldığını açıkladı. 
Yıldız futbolcu, Galatasaray Başkanı'nın kendisine entresan bir öneride bulunduğunu bildirerek, "Öneriyi düşünüyorum. Üç yıllık bir teklif aldım ancak kapıyı henüz kapatmadım. Bu öneriyi çok ciddiye alıyorum. Önümüzdeki günlerde kesin kararımı vereceğim" ifadelerini kullandı. 
Ünlü ajanslar tarafından tüm dünyaya duyurulan açıklamada Pires'in sürpriz bir şekilde Arsenal ile yollarını ayırabileceğine dikkat çekildi. Fransız yıldız, Galatasaray'dan gelen "ilginç teklifi" açıklamamayı tercih etti. 

Biletlere büyük ilgi 

Galatasaray'ın pazar günü oynayacağı Konyaspor maçı biletleri büyük bir hızla tükeniyor. Konyaspor maçının numaralı, kapalı üst ve açık tribün üst biletlerinin şimdiden bittiği açıklandı. Ligin ilk maçı öncesinde Biletix'te sadece kapalı ve açık tribün alt biletleri satılıyor. Bu arada yeni yapılan açık tribünün kombine kart olarak satılacağı öğrenildi. 

Protesto hazırlığı 

Geçtiğimiz sezon kaybedilen şampiyonluk ve bu sezon öncesinde Franck Ribery'nin elden kaçırılmasına kızan taraftar oluşumu ultrAslan'ın, Konyaspor maçında Galatasaray yönetimini protesto edeceği öğrenildi. Kapalı tribünün orta bölümünde yer alan grup üyelerinin, yönetime tepki gösterebilmek için 90 dakika boyunca tezahürat yapmayacağı iddia edildi. 


</TEXT>
</DOC>
