<DOC>
<DOCNO> 364454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur05.html </URL>
<DATE> 2005/07/26/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
AÜ Havaalanı uluslararası seferlere açıldı... 
</HEADLINE>
<TEXT>

     Uluslararası seferlere açılan Anadolu Üniversitesi AÜ Havaalanı’na Brüksel’den kalkan 150 kişilik yolcu uçağı indi. 
     AÜ Havaalanı’nda düzenlenen törene, Eskişehir Vali Vekili Sinan Acar, Büyükşehir Belediye Başkanı Yılmaz Büyükerşen, AÜ Rektörü Prof. 
     Dr. Engin Ataç, AK Parti Eskişehir Milletvekili Muharrem Tozçöken, Belçika Federal Meclisi Milletvekili Cemal Çavdarlı, Ulaştırma Bakanlığı Müsteşarı İbrahim Şahin, Devlet Hava Meydanları İşletmesi Genel Müdürü Mahmut Tekin, Sivil Havacılık Genel Müdürü Topa Bilgetin Toker, Sivil Havacılık Daire Başkanı Oral Büyüksarı ve Eskişehir Ticaret Odası Başkanı Cemalettin Sarar katıldı. 
     Ulaştırma Bakanlığı Müsteşarı Şahin, yaptığı konuşmada, havacılık sektörünün içinde bulunduğu mükemmel an itibariyle pilot ve yetişmiş teknik eleman problemi çektiklerini belirterek, AÜ Sivil Havacılık Bölümü’nün bu sıkıntıyı bir nebze olsun giderdiğini kaydetti. 
     Havaalanının uluslararası seferlere açılması için yoğun bir tempoda çalışıldığını ifade eden Şahin, şöyle konuştu 
     "Bugün Eskişehir tarihi bir anı yaşıyor. Bakanlık olarak her Türk vatandaşı bir defa uçağa binmeli sloganıyla hareket ediyoruz. Bunun için uçak fiyatlarını rekabeti araya sokarak yüzde 50’ye varan oranda düşürdük. 2004’te rekor sayıda uçuş gerçekleşti. Zarar edeceği düşünülen Türk Hava Yolları karını katladı. Asrımız sürat asrı, insanlar hangisi ucuz ona bakmıyor. Hangisi en hızlı ona bakıyor. 
     Gelecek yıl bu vakit hızlı trenle Ankara-Eskişehir arasını 50 dakikada, devam edecek süreçte Eskişehir-İstanbul’u 1 saat 50 dakikada alacağız. Eskişehir konumu gereği şanslı bir noktadadır." Sivil Havacılık Daire Başkanı Oral Büyüksarı da ilk seferini yapan uçağın 50 yolcu ile Brüksel’e geri döndüğünü belirterek, 30 Temmuz’da ikinci seferini yapacağını bildirdi. 
     
</TEXT>
</DOC>
