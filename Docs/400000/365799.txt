<DOC>
<DOCNO> 365799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/aspo.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kelimeyle MÜKEMMEL 5-0 
</HEADLINE>
<TEXT>


Fenerbahçe, İngiliz temsilcisi Everton önünde adeta şov yaptı, harika futbolunu beş golle süsledi. Tuncay, Nobre, Mehmet Yozgatlı, Alex ve Önder ile sonuca gitti 


Fenerbahçe, lig öncesi son hazırlık maçında İngiliz rakibi Everton'a Atatürk Olimpiyat Stadı'nı adeta dar etti. 90 dakika boyunca muhteşem bir oyun ortaya koyan Sarı - Lacivertliler özellikle orta sahada etkili gözükürken, attığı birbirinden güzel gollerle tribünlerde yer alan 40 bine yakın taraftarını coşturdu. 
İngiliz ekibine sadece üç pozisyon veren Fenerbahçe ikinci yarının son 20 dakikasında gençlerle mücadele etti. 25. dakikada Tuncay, Fenerbahçe'yi 1-0 öne geçirdi. 35. dakikada Alex'in ortasına şık bir kafa vuran Nobre durumu 2-0 yaptı ve devre bu skorla kapandı. 
56. dakikada Mehmet Yozgatlı ceza alanının sağ köşesinden çok sert vurdu ve farkı üçe çıkardı. 
63. dakikada Alex nefis frikik golüyle rakip fileleri bir kez daha havalandırdı 4-0 
90. dakikada Önder perdeyi kapatan isim oldu ve maçın skorunu belirledi 5-0 
Fenerbahçe bugün saat 10.00'da Dereağzı Tesisleri'nde Maltepespor ile oynayacak. 

Maçın karnesi 
YUSUF KOBAL 

HAKEMLER Kamil Biricik, Tarık Olgun, Muzaffer Kaşıkçı 
FENERBAHÇE Volkan 6 - Önder 7 , Luciano 7 , Can Dk.74 6 , Deniz 7 , Mehmet Yozgatlı Dk. 46 7 , Ümit 6 , Mahmut Hanefi Dk.74 5 - Serkan 7 , Kerim Dk. 88 Aurelio 8 , Kemal Dk.74 6 , Appiah 7 , Selçuk Dk.58 6 , Tuncay 7 Gürhan Dk.74 5 - Alex 7 Olcan Dk.74 6 , Nobre 7 Semih Dk.74 5 
EVERTON Wrıght 4 - Hibbert 4 , Yobo 4 , Ferguson Dk.46 4 , Weır 5 , Pistone 4 Lıtier Dk.78 - Carsley 5 , Osman Dk. 30 5 Davies 6 , Mc Fadden Dk.46 5 , Cahıll 5 Vaughan Dk.78 , Arteta 4 - Kilbane 4 , Beattıe 3 
GOLLER Tuncay Dk. 25 , Nobre Dk. 35 , Mehmet Yozgatlı Dk 56 , Alex Dk. 63 , Önder Dk. 90 
SARI KARTLAR Arteta, Cahıll, Mc Fadden Everton , Luciano Fenerbahçe 

Farklı skor korkuttu 

Teknik Direktör Daum, Everton karşısında alınan farklı galibiyetin lig öncesi kendileri açısından dezavantaj yaratabileceğini söyledi. Alman hoca, "Benim için böyle maçlarda sonuç ikinci plandadır. Önemli olan takımın sahaya yayılışı, taktiksel anlamda sahaya yansıttıklarımız ve uyumdur. Bu farklı skor aleyhimize olabilir" dedi. Appiah'ın ön libero olmadığını belirten Daum, "Bir maçla kendisini değerlendirmek doğru olmaz. Ancak bizim oyun anlayışımıza katkı sağlamasını bekliyorum" diye konuştu. 
Alman hoca, gazetecilerin "Transfer bitti mi " şeklindeki sorusuna ise "Henüz yönetimle görüşmedim. Aslında görüşecektik ama başkan rahatsızlandı. Nihat Özdemir'in açıklamasını doğru buluyorum. Böyle yapılmalı ki transfer herkese sürpriz olsun. Ben hangi pozisyona oyuncu alınacağını belirtirsem takım içerisinde huzursuzluk olur. Anelka varken yabancı transferi zaten yapamayız" yanıtını verdi. 


</TEXT>
</DOC>
