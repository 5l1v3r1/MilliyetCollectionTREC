<DOC>
<DOCNO> 394606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur17.html </URL>
<DATE> 2005/11/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Diyarbakır'da 'Şemdinli' Mitingi... 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, ''Şemdinli'den çıkan sesi Ankara ve Brüksel duymalı'' dedi. 
     Baydemir, Diyarbakır Demokrasi Platformu'nca İstasyon Meydanı'nda düzenlenen ''Kürt Sorununa Demokratik ve Barışçıl Çözüm Mitingi''nde yaptığı konuşmada, barış için çaba göstermenin savaşmaktan çok daha zor olduğunu belirterek, herkesin barışa sahip çıkması gerektiğini ifade etti. 
     Şemdinli'deki olayın bir kaza olmadığını savunan Baydemir, ''Şemdinli'den çıkan sesi Ankara ve Brüksel duymalı. İkinci Susurluk olayı olan Şemdinli vakasının aydınlatılması gerekir. Bu olayın failleri yargının önüne çıkarılmalıdır. Bu sınavı gelin hep beraber başaralım'' diye konuştu. 
     Demokratik Toplum Partisi Eşbaşkanı Ahmet Türk ise birkaç gün önce kurdukları partilerinin, sadece bölgenin değil tüm Türkiye'nin sorunlarını çözmeye çalışan bir parti olduğunu söyledi. 
     Türk, Şemdinli'deki olaylarla ilgili olarak ''Bu olay çok önemlidir. Başbakan 'Kürt sorunu benim sorunumdur' dedi. Ancak AB çalışmalarında Güneydoğu sorunu deniyor. AB'yi Şemdinli'ye davet ediyoruz. Şemdinli'de polisler Ağar'ı arıyor. Yapılan acemice bir şeydir. Ben de diyorum ki sayın Ağar senin çırakların senin kadar akıllı çıkmadı. Şemdinli de her şey açığa çıktı'' dedi. 
     Mitingin sona ermesinin ardından Ofis Semti'ne doğru yürüyüşe geçen bir grup, terör örgütü PKK ve elebaşı lehinde sloganlar attı. 
     Polisin ''dağılın'' uyarısına rağmen yürüyüşüne devam eden gruptan bazı göstericiler, Bağlar Beldesi'nde polise taş attı. 
     Havaya ateş açarak, biber gazı kullanan polis, bazı göstericileri gözaltına aldı. 
     
</TEXT>
</DOC>
