<DOC>
<DOCNO> 353477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo04.html </URL>
<DATE> 2005/06/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Orduspor Şampiyonluğumuzu ikinci kez tescil ettirdik... 
</HEADLINE>
<TEXT>

     İkinci Futbol Ligi B Kategorisi B Grubu'nda, dün Samsun'da yapılan tekrar maçında Eskişehirspor'u 4-0 yenen Orduspor'da, A Kategorisi'ne yükselmenin sevinci yaşanıyor. 
     Orduspor Kulübü Başkanı Şükrü Bodur, AA muhabirine yaptığı açıklamada, yapılan yanlışlara ve hukuksuzluğa rağmen Samsun'da oynanan maçı 4-0 kazanarak güçlerini gösterdiklerini söyledi. 
     Ordu olarak bu maçı kazanacaklarına inandıklarını kaydeden Bodur, ''Şampiyonluğumuzu ikinci kez tescil ettirdik. Eskişehirspor'un direnmesi fayda etmedi. Biz hakkımız olanı aldık. Dünyanın hiçbir yerinde yaşanmayan olayları yaşadık ama sporcularımız belki de 10 sıfır kazanacağı maçı 4-0 kazanarak gerekli yanıtı verdi. Tüm Türkiye'de bunu gördü'' diye konuştu. 
     Bodur, Orduspor olarak futbolculara ve teknik heyete şükran borçlu olduklarını belirterek, ''Onları tatilden aldık ama onlar bu takıma gereken desteği verdi. Bu takımın şampiyonluğunu hiç kimse engelleyemedi. Biz 17 maç rekor kırmıştık. Şimdi 18 maç oldu. Hiç kimse bizi mağdur edemeyeceğini gördü. Ordululara hayırlı olsun'' ifadelerini kullandı. 
     İkinci Futbol Ligi B Kategorisi B Grubu'nda 15 Mayıs'ta Ordu'da oynanan Orduspor-Eskişehirspor maçı, yarıda kalması üzerine Samsun'da yeniden oynatılmasına karar verilmişti. 
     
</TEXT>
</DOC>
