<DOC>
<DOCNO> 385195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/axspo01.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in şifresi 
</HEADLINE>
<TEXT>


Milli Takımlar Teknik Direktörü, "Korkmayın. Kaybederseniz hesabını biz veririz" diyerek futbolculardaki cevheri ortaya çıkardığını söyledi, "Almanya'da olamazsak yazık olur" dedi 

ERHAN TELLİ 


Almanya karşısında kazanılan galibiyetten çok, Danimarka'dan gelen mutlu haber, Milli Takımlar Teknik Direktörü Fatih Terim'in neşesini yerine getirdi. 
Yunanistan'ın yenilgisiyle avantajın yeniden Türkiye'nin eline geçtiğine dikkat çeken Fatih Terim, "Çarşamba günü karşımızda rahat bir takım ve gergin bir Türkiye olacak. Ama biz artık kendi göbeğimizi kendimiz keseriz. Almanya'da olamazsak yazık olur. Şık bir takımız. Üstelik Almanya'da neredeyse bir Türk devleti var. 4 - 5 milyon vatandaşımız yaşıyor. Bu gruptan bir şekilde Türkiye çıkmalı" dedi. 
Terim, takımın kısa süre içerisinde yeni bir kimliğe ulaşmasını ise şöyle özetledi "Ben bu kısa dönemde futbolcularımızın içinde olan bir şeyin ortaya çıkmasını sağladım. Korkmayın, kaybederseniz hesabını biz veririz diye konuştum. Kazanmak için oynayın dedim. Sanıyorum onlar için şifre bu oldu." 
Fatih Terim, Nuri'nin takıma girmesinin sürpriz olmadığını da vurgulayarak, "Onu iyi futbolcu olduğu için aldım. Yetenekli oyuncuları, değil 17 kaç yaşında, ne olursa olsun alırım. Nuri'nin gol atması çok önemli. Orada bulunma isteği var. İnsan bu yaşta 18'e bile girmeye korkar. Ama herhalde golden sonra sevinç sırasında yediği dayağı hiç yememiştir" diye konuştu. 

Yeni kral Halil 

Alman Ligi'nde, 7 golle krallığın ilk sırasında yer alan Kaiserslautern'den Halil Altıntop, milli formayla ilk kez 11'de sahaya çıktı, Fatih Terim'in yüzünü kara çıkarmadı. 25. dakikada Almanya ağlarını sarsan golü atan gurbetçi futbolcumuz, kasığındaki hafif sakatlık nedeniyle ilk yarı sonunda oyundan alındı. Golcü Hakan Şükür, Fatih Tekke ve Ümit Karan'ın yokluğunda Arnavutluk karşısında da ilk 11'de sahada olması bekleniyor. Halil, A Milli Takım'daki ilk golünü ise Kazakistan deplasmanında atmıştı. 


</TEXT>
</DOC>
