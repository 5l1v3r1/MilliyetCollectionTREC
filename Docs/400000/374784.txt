<DOC>
<DOCNO> 374784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo10.html </URL>
<DATE> 2005/09/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Canaydın'dan Galatasaraylılara mesaj var... 
</HEADLINE>
<TEXT>

     Galatasaray Kulübü Başkanı Özhan Canaydın, ''Tüm Galatasaraylılar'a gururla söyleyebilirim ki, her branştaki Galatasaray takımları, Galatasaraylılık bilinciyle sonuna kadar mücadele edecek, terini akıtacak ve sevenlerinden alkışı her zaman hakederek alacaktır'' dedi. 
     Özhan Canaydın, sarı-kırmızılı kulübün aylık resmi yayın organı Galatasaray Dergisi'nin eylül sayısında yer alan yazısında, ''Galatasaray'ın, tarihten gelen büyük gücünü, her yıl çıktığı sportif yarış arenalarında gösterme ve başarı geleneğini devam ettirme sorumluluğu vardır. Sporcularımız, ister aramıza yeni katılanlar olsun, ister yıllardır bu çatı altında olanlar, Galatasarayımızın bu tarihi misyonunu üstlenme cesaretini ve özgüvenini gösterenler arasından seçilir. Bu yüzden, sporcularımız büzük yüzaklarımızdır'' diye görüşlerini belirtti. 
     Canaydın, şunları kaydetti 
     ''Bu yıl tüm branşlarımızda ter dökecek sporcularımızdan benim için çok önem taşıyan tek birşey rica ediyorum 100 yıllık başarı geleneğimizin bir devamı olarak üzerine giyme şerefine nail oldukları formanın hakkını göstermelerini. Çünkü bunu yaptıklarında, akıttıkları ter, gösterdikleri mücadele, formamızın gücüyle birleştiğinde, sonuç ne olursa olsun, Galatasaray'ın misyonuna uygun hareket etmiş olacaklar. 
     Galatasaraylı, galip ya da mağlup, sahada terini döken, son ana kadar pes etmeden gücünü gösteren sporcusunu ve oynadıkları oyunu hep alkışlamıştır. Çünkü bu Galatasaray karakteridir ve başarının da ancak böyle geldiği bilinir. 
     Tam bu yüzden Galatasaraylı, ne olursa olsun başarı olsun peşinde değildir. Galatasaraylı, gurur duyacağı sporcunun, takımının peşindedir. Eğer tersi olsaydı, Galatasaray Türk sporunun öncü ve kurucu figürü olamazdı, adımız da Galatasaray olmazdı. 
     Tüm Galatasaraylılara gururla söyleyebilirim ki, her branştaki Galatasaray takımları, Galatasaraylılık bilinciyle sonuna kadar mücadele edecek, terini akıtacak ve sevenlerinden alkışı her zaman hakederek alacaktır. Bizler de onların her sorunlarında tüm yönetim kurulu olarak her zaman yanlarında olmaya hazırız. 
     Taraftarlarımızın da takımlarımıza daha da büyük güç verecek desteklerini esirgemeyeceklerinden eminim. Tüm Galatasaray takımlarımıza, sezonlarında üstün başarılar diliyorum.'' 
     
</TEXT>
</DOC>
