<DOC>
<DOCNO> 366082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko35.html </URL>
<DATE> 2005/08/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Zorlu'ya ''En İyi Üretici Ödülü''... 
</HEADLINE>
<TEXT>

     Zorlu Tekstil Grubu'nun ürettiği perde ve nevresimlerin yurt dışı satışını gerçekleştiren Zorlu Dış Ticaret A.Ş, ünlü perakende zinciri JC Penney'in ''En İyi Üretici Ödülü''ne layık görüldü. 
     Zorlu Dış Ticaret'ten yapılan açıklamaya göre, JC Penney'in, 2005 yılı ''Geleneksel Üretici Zirvesi'' kapsamında düzenlenen törende, ödülü Zorlu Tekstil Grubu Koordinatörü Vedat Aydın aldı. 
     Aydın, ödül töreninde yaptığı konuşmada, Zorlu Tekstil Grubu olarak Zorlu Dış Ticaret aracılığıyla 60'ın üzerinde ülkeye, tutarı 300 milyon doları aşan ev tekstili ihraç ettiklerini söyledi. 
     Kendileri için en önemli pazarların başında ABD'nin geldiğini ifade eden Aydın, ''Geçen yılın ardından bu yıl da layık görüldüğümüz ödül, ABD pazarında gerek tanınırlığımıza, gerekse güvenilirliğimize artı değer katacak, önemli bir gelişme olarak bizleri gururlandırdı'' dedi. 
     JC Penney, geçen yılki zirvede de ''En İyi Üretici Ödülü''nü Zorlu Dış Ticaret'e vermişti. 
     JC Penney ''En İyi Üretici Ödülü''nü alacak tedarikçilerini belirlerken, hizmet, fiyat, kalite ve istikrar gibi kriterleri değerlendiriyor. 
     Hem perde hem de nevresim ürünlerinde ödüle layık görülen Zorlu Dış Ticaret, 1993 yılından bu yana JC Penney'e perde, nevresim ve yatak örtüsü ihraç ediyor. 
     
</TEXT>
</DOC>
