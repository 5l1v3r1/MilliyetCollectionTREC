<DOC>
<DOCNO> 355080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun58.html </URL>
<DATE> 2005/06/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bir imamı kaçırmakla suçlanan 13 kişi hakkında tutuklama emri çıkarıldı 
</HEADLINE>
<TEXT>

     İtalya’da, Mısır doğumlu bir imamı kaçırmakla suçlanan Amerikan Merkezi Haberalma Teşkilatı CIA ajanı olduğu iddia edilen 13 kişi hakkında tutuklama emri çıkarıldı. 
     Milan savcısı Manlio Claudio Minale, 13 kişinin, Ebu Ömer olarak bilinen Usame Mustafa Hasan Nasr adlı kişiyi, 17 Şubat 2003’de Milan sokaklarında kaçırdığından ve Mısır’a gönderdiğinden şüphelenildiğini söyledi. Minale, İtalyan yetkililerin ABD ve Mısır’dan davayla ilgili adli yardım talebine bulunacağını söyledi. 
     ABD’nin Roma büyükelçiliği ve CIA konuyla ilgili açıklama yapmaktan kaçındı. 
     Corriere della Sera ve İl Giorno gazetelerine göre, savcılar, ajanların Ömer’i, terör şüphelilerini mahkeme onayı olmaksızın üçüncü ülkelere kaçırma programı çerçevesinde yakalayarak Mısır’a götürdüğünü belirttiler. 
     Yargıç Chiara Nobile, İtalyan polisi, CIA ajanlarının kaldığı Milan otelinde isimler, fotoğraflar, kredi kartları ve ABD’deki adresler ve Nasr’ın kaçırılması operasyonunda kullanılan cep telefonu konuşmalarıyla ilgili ayrıntıları topladıktan sonra 13 kişi hakkında tutuklama kararı verdi. 
     Hakkında tutuklama kararı çıkarılan kişilerin tamamının Amerikalı olduğu ve aralarında 3 kadın bulunduğu, 6 kişi hakkında da operasyonun hazırlanmasına yardımcı olduğu gerekçesiyle soruşturulma sürdürüldüğü belirtildi. 
     İtalyan polisine göre, Mısırlı bir kadın, Nasr’ın evinden camiye giderken bir araca bindirildiğine ve imdat çağrısında bulunduğuna tanıklık etti. 
     Afganistan ve Bosna Hersek’te savaştığına inanılan Nasr kaçırıldıktan sonra Venedik’in kuzeyindeki ABD-İtalyan ortak Avion üssüne ve buradan Mısır’a götürülmeden önce Almanya’daki Amerikan üssü Ramstein üssüne götürüldü. 
     İtalyan gazetelerine göre, Nasr geçen yıl serbest kaldıktan sonra Milan’daki eşi ve arkadaşlarını arayarak, İtalyan ve Amerikan ajanlarının kendini kaçırarak Mısır’da gizli bir yere götürdüklerini ve orada elektrik işkencesi yaptıklarını anlattı. 
     İtalyan yetkilileri, Nasr’ın halen Mısır’da yaşadığını düşünüyor. 
     
</TEXT>
</DOC>
