<DOC>
<DOCNO> 362301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yasam/axyas01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde tekne terörü 
</HEADLINE>
<TEXT>


6 metrelik bot, Göltürkbükü sahilinde yüzenlerin arasına girdi. Bot, üzerinden geçtiği Dışişleri Bakanlığı Protokol Daire Başkanı ve eski Los Angeles Başkonsolosu Hayret Halav'ın yaralanmasına neden oldu 

YAŞAR ANTER Bodrum DHA 

Sahil Güvenlik Komutanlığı'nın Bodrum ve koylarındaki denetimleri sırasında, Göltürkbükü sahilinde terör estirildiği ortaya çıktı. Korku plajı haline gelen Göltürkbükü'nde dün sabah Burak Yakak, kullandığı 6 metre uzunluğundaki polyester botla, Hebil Tatil Köyü'nün bulunduğu koyda yüzenlerin arasına girdi. Bot, denizde kızıyla birlikte yüzen Dışişleri Bakanlığı Protokol Daire Başkanı ve eski Los Angeles Başkonsolosu Hayret Yalav'ın 56 üzerinden geçti. Başı ve sırtından yaralanan Yalav baygınlık geçirdi. 

Ehliyeti yok 
Yalav'ın yaralanmasına yol açan Yakak'ın yat kullanma ehliyetinin olmadığı ortaya çıktı. Yakak, çıkarıldığı mahkemede suçlamayı kabul etti ve tutuksuz yargılanmak üzere serbest bırakıldı. Yakak hakkında, TCK'nın 179. maddesi gereği, denizde ehliyetsiz araç kullanmak ve kazaya sebebiyet vermekten dava açıldı. 
Tatilcilerin yüzmesi için şeritlerle çevrili alana jet - skisiyle 30 mil hızla dalan Ahmet Taner Gürsoy da komutanları kızdırdı. Komutanların uyarılarına aldırmayan ve insanların arasında jet - ski kullanmayı sürdüren Gürsoy, sonunda talimatla karaya çıkarıldı. 

Şok eden manzaralar 

Antalya'da yaşanan facianın ardından Bodrum ve koylarında denetimlerini sıklaştıran Sahil Güvenlik ekipleri de, sosyete, işadamları ve sanatçıların rağbet ettiği Göltürkübükü'nde şoke eden manzaralarla karşılaştı. Göltürkbükü Koyu'nun motor yatlar, lüks yatların zodyak botları ve jet - skiler nedeniyle korku plajı haline geldiği görüldü. 80'i aşkın demirli yat bulunurken, jet - skiler ve zodyak botların, şeritlerle ayrılmış güvenlik bölgesine sık sık girdiği, çocukların da jet - ski kullandıkları dikkati çekti. 


</TEXT>
</DOC>
