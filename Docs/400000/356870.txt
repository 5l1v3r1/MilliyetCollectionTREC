<DOC>
<DOCNO> 356870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo06.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafercan 
</HEADLINE>
<TEXT>
kattı 1-0 

Olimpik Milli Takımımız, Yunanistan engelini Galatasaray'ın genç yeteneğinin ayağından bulduğu altın golle aştı, adını yarı finale yazdırdı. Millilerimiz şimdi İtalya-İspanya maçının galibini beklemeye başladı 

MURAT AĞCA 


Futbolda altın madalyayı hedefleyen Olimpik Milli Takımımız, A Milli Futbol Takımımız'ın Dünya Kupası grup elemelerinde her iki maçta da yenemediği Yunanistan'ı İspanya'da devirmeyi başardı, yarı finale adım attı. 
Ay - Yıldızlı gençler karşılaşma boyunca oyunu kontrol altında tutarak, rakibe fazla pozisyon imkanı vermediler. El Ejido Stadı'nda oynanan maçın tek golünü Cafercan kaydetti. Galatasaray'ın genç futbolcusu, 32. dakikada yakaladığı pozisyonda topu ağlara göndererek, millilerimizi sevince boğdu. Karşılaşma sonrası gençlerimiz saha içinde teknik heyetle birlikte galibiyeti doyasıya kutladı. 
B Grubu'ndaki ilk maçında İspanya ile 1-1 berabere kalan, Malta'yı 5-0'lık skorla geçerek hayat bulan Olimpik Milli Takımımız'ın, yarı finaldeki rakibi yarınki İtalya - İspanya maçının galibi olacak. 

Maçın karnesi 
HAKEMLER Paolo Dondarini, Gabriele Contini, Luca Maggiani İtalya 
TÜRKİYE Volkan 6 - Feridun 7 , Ramazan 7 , Can 7 - Serhan 7 , Doğa 6 Ertan Dk. 70 6 , Serkan 6 İbrahim Dk. 60 6 , Arda 7 , Soner 6 - Muhammet 7 , Cafercan 8 Bekir Dk 89 
YUNANİSTAN Anariolas 4 - Papazacharlas 4 , Toposidis 4 Gravanis Dk. 82 - Pipinis 5 , Papadopouolus 4 , Karampelas 5 , Gkikas 4 , Mendrinos 4 , Arampatzis 5 - Rokas 3 Moulopoulos Dk. 53 3 , Konteon 4 
GOL Cafercan Dk. 32 
SARI KARTLAR Arda Türkiye , Papadopoulos Yunanistan 

Akdeniz'in Sultanı 3-2 

Almeria'daki oyunlara iddialı kadroyla gelen Bayan Voleybol Milli Takımımız, son karşılaşmasında ev sahibi İspanya'yı zor da olsa devirerek, yarı finale kaldı 

Akdeniz Oyunları'ndaki 3. maçında ev sahibi İspanya ile karşılaşan Bayan Voleybol Milli Takımı, rakibini uzatma setinde devirdi. Oyunlarda daha önce Fas ve Yunanistan'a karşı oynadığı maçları kazanan Ay-Yıldızlı ekibimiz, İspanya'yı da 3-2 ile geçti. İlk seti 26-24 kaybeden Ay-Yıldızlılarımız, 2. seti 25-20 alırken, 3. sette 25-23 mağlup oldu. 4. seti 25-18 önde kapayan millilerimiz, tie-breakte rakibini 15-10 devirerek, karşılaşmayı 3-2 kazandı. Grubu namağlup 6 puanla lider tamamlayan Filenin Sultanları, yarı finalde yarın Hırvatistan'la karşılaşacak. 

Maçın karnesi 
HAKEMLER Jaouad Berrada Fas , Sadok Amara Tunus 
İSPANYA Garcia 6 , Martin 6 , Yasmine Hernandez 6 , Paraja 6 , Aranda 6 , Gonzales 5 , Castano 6 , Amaranta Hernandez 5 , Fernandez 5 , El Ammari 6 , Ramirez 5 , Perez 5 
TÜRKİYE Bahar 6 , Aysun 8 , Özlem 9 , Natalia 9 , Seda 8 , Neslihan 8 , Gülden 8 , Gözde 7 , Elif 6 , Deniz 6 
SETLER 26-24, 20-25, 25-23, 18-25, 10-15 

9 madalya cepte 

10 sporcuyla Akdeniz Oyunları'na gelen Boks Milli Takımı, dün yapılan çeyrek final müsabakalarına kadar yalnızca bir fire verdi. 9 boksörümüz yarı finale yükselerek, bronz madalyayı garantiledi. 81 kiloda Tarhan İhsan Yıldırım, Halid Ranica'yı nakavtla, 57'de Yakup Kılıç, Tarık El All Abd'yi 42-17, 64'te Önder Sıpal, Giannis Tataridis'i 34-22, 69'da Bülent Ulusoy Raşid Mardassi'yi 22-11 yenerek ilk 4'e kaldılar. Önceki gün kuralarda bay çeken 48 kiloda Abdülkadir Koçak, 51'de Atagün Yalçınkaya, 54'te Serdar Avcı, 60'ta Selçuk Aydın ile 75'te Savaş Kaya yarı finale yükselen diğer isimler oldu. 

İlk bronz Derya'dan 

Okçuluk müsabakalarındaki ilk madalya olimpik yay kategorisinde mücadele eden Derya Sarıaltın'dan geldi. Emilio Campra Gençlik Stadı'nda gerçekleştirilen müsabakaların ikinci gününde İtalyan Elena Tonetta ile karşılaşan Sarıaltın, rakibini 91-88 yenerek, bronz madalyanın sahibi oldu. Öte yandan, Derya Sarıaltın, Zekiye Keskin Şatır ve Damla Günay'dan oluşan Bayan Milli Takımımız, yarı final ilk maçında bugün İspanya - Slovenya müsabakasının galibiyle karşılaşacak. 

Türkiye 4 - S.Karadağ 10 

Sutopu Milli Takımımız, Akdeniz Oyunları'ndaki ilk maçında Sırbistan - Karadağ'a 10-4 mağlup oldu. Las Almadrabillas Spor Merkezi'nde oynanan müsabakanın ilk periyodunu 1-1 eşitlikle kapayan Ay - Yıldızlı ekibimiz, güçlü rakibine karşı 2. periyottan 2-1 yenik ayrıldı. 3. periyotta da 2-2'lik beraberliği yakalayan millilerimiz, son bölümde rakibi karşısında varlık gösteremeyince, maçtan 10-4 yenik ayrıldı. Milli takım, gruptaki 2. karşılaşmasını, bugün TSİ 13.00'te İspanya ile oynayacak. 

Pistte hüsran 

Atletizm müsabalarının ilk gününde piste çıkan beş sporcumuz bekleneni veremedi. Bayanlar 200 metrede mücadele eden Birsen Bekgöz 24.33 ile, erkeklerde de İsmail Aslan 21.70'lik derecesiyle elenmekten kurtulamadı. 400 metre engelli yarı finalinde Özge Gürler 58.24, Birsen Bekgöz 59.03, erkekler 800 metre yarı finalinde ise Selahattin Çobanoğlu 1.50.86 ile madalya şansını kaybetti. 3 adım finalinde yarışan Ferhat Çiçek de 16.03'lük atlayışıyla 11. oldu. 

Yelkenler suya düştü 

Beş kategoride yapılan yelken müsabakalarının 4'üne katılan Türk sporcuları başarılı olamadı. Mistralde Koray Ezer, 7. sırayı alırken, 470 sınıfında Levent Peynirci-Okan Akdağ çifti, 12. oldu. Hakan-Efe Karakaplan ikilisi ise 13.'lükte kaldı. Laser standartta Kemal Muslubaş, 9.'luğa gerilerken, Güray Zümbül son sırayı aldı. Bayanlar laser radyalde ise Ayda Ünver, 8. sıraya indi. 

İzzet İnce şaşırttı 

Oyunların ilk gününden itibaren madalyaları toplayan Halter Milli Takımı, dün kürsüden uzak kaldı. 85 kiloda podyuma çıkan İzzet İnce, koparmadaki ilk hakkında 158, ikincide 162 kiloyu kaldırdı. Son denemesinde 165 kiloda başarılı olamayan İnce, 4. sırayı aldı. Silkmede ise ilk hakkında 191 kiloyu kaldıramayan haltercimiz, ikinci hakkında bu kiloda başarılı olmasına rağmen son denemesinde 195 kiloyu kaldıramadı ve 4.'lükte kaldı. 

Akkoyun 2. turda 

Oyunlarda dün başlayan tenis müsabakalarında mücadele eden 3 sporcumuzdan 2'si oynadıkları maçları kaybettiler. Almeria Tenis Kulübü Kortları'ndaki karşılaşmalarda Haluk Akkoyun, Yunanlı Alexandros Jakupovits'i 1-6, 6-2 ve 6-4'lük setlerle 2-1 yenerek 2. tura yükseldi. Bayanlarda Çağla Büyükakçay, Faslı Habibe Ifrakh'a 6-1 ve 6-0'lık setlerle 2-0, Pemra Özgen de Hırvat Ana Vrljiç'e 6-3, 6-7 ve 7-6'lık setlerle 2-1 yenilerek elendi. 





</TEXT>
</DOC>
