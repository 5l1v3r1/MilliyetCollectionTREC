<DOC>
<DOCNO> 375376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy08.html </URL>
<DATE> 2005/09/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan ''Köktendinciliği yobazlık sayarız'' 
</HEADLINE>
<TEXT>

     Başbakan Recep Tayyip Erdoğan, Türkiye’nin Avrupa Birliği’ne AB tam üyeliğinin AB’nin stratejik gücünü artıracağını söyledi. 
     Başbakan Erdoğan, "Ambrosetti Forumu"nun ikinci gününde AB konulu oturuma katıldı. 
     Oturumda Başbakan Erdoğan ile birlikte Çek Cumhuriyeti Cumhurbaşkanı Vaclav Klaus, AB Komisyonu eski başkanları Valery Giscar d’Estaing ve Romano Prodi, Avusturya Maliye Bakanı Karl-Heinz Grasser ve ABD’li senatör Joe Biden de konuşmacı olarak yer aldı. 
     Edinilen bilgilere göre, Başbakan Recep Tayyip Erdoğan, yaptığı konuşmada, AB’ye tam üye olarak girme konusunda Türkiye’nin kararlılığını bir kez daha dile getirdi. 
     Konuşmasının ardından soruları da yanıtlayan Erdoğan’ın, "Türkiye, AB’ye giremezse köktendincilik olur mu" sorusuna şu yanıtı verdiği bildirildi 
     "Bizim istikametimiz bellidir. Türkiye, AB’ye alınmazsa, Kopenhag Kriterleri’ni Ankara kriterleri yaparız. Yolumuza devam ederiz. Bu tür düşüncelere karşı olduğumu daha önce de defalarca ifade ettim. Din üzerinden siyaset yapmaya da karşıyız. İslami terör tanımlaması son derece yanlıştır. Bütün dinlerde fanatizm bulunabilir. Bütün dinlerde köktendincilik vardır. Biz bütün bunları yobazlık sayarız. Bunlarla ortak mücadele edilmesi gerekir. Köktendincilik sadece İslama ya da başka bir dine mahsus değildir." Başbakan Erdoğan konuşmasında, Türkiye’nin demokratik ve laik bir devlet olduğunu da vurguladı. 
     Erdoğan’ın, Türkiye’nin AB süreciyle ilgili soruya da "AB, Türkiye’nin modernleşme sürecinin bir parçasıdır, bir yansımasıdır. 
     Biz Türk halkının demokrasi özlemlerini gerçekleştirmek için bu reformları yaptık. Uygulamaları da onun için gerçekleştiriyoruz. Biz bunu sadece AB’ye tam üyelik hedefimizin bir gereği olarak, Kopenhag Siyasi Kriterleri’ni yerine getirmek için yapmadık" yanıtını verdiği öğrenildi. 
     AB’nin 2. Dünya Savaşı’ndan sonra barışı tesis etmek için kurulduğunu kaydeden Başbakan Erdoğan’ın, "Bugünkü yeni koşullar altında AB dünya barışına büyük katkı sağlayacak imkana da sahiptir. 
     Bu misyonu yerine getirebilmesi için de AB’nin Türkiye’nin üyeliğine ihtiyacı vardır. Türkiye’nin üyeliği bu anlamda AB’ye çok büyük katkı sağlayacaktır. Türkiye’nin üyeliği AB’nin stratejik gücünü artırır" dediği belirtildi. 
     Başbakan Erdoğan’ın oturumda, "Bazen dostluklar evlilikten iyidir" yorumunu yapan Avusturya Maliye Bakanı Grasser’e, "Sizin örneğiniz, nikah masasına oturulduğunda ’dost kalalım’ demeye benzer" yanıtını verdiği de kaydedildi. 
     Öte yandan Başbakan Erdoğan, oturumun ardından İsrail Başbakan Yardımcısı Şimon Peres ile biraraya geldi. Şimon Peres’in görüşmede, Pakistan ve İsrail arasındaki arabuluculuk rolünden dolayı Başbakan Erdoğan’a teşekkür ettiği bildirildi. 
     Başbakan Erdoğan, daha sonra Como Gölü çevresinde gezintiye çıktı. 

     
</TEXT>
</DOC>
