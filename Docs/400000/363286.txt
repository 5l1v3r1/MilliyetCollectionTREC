<DOC>
<DOCNO> 363286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo15.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2009 sevdası 
</HEADLINE>
<TEXT>


İstanbul'un 2009 Avrupa Atletizm Şampiyonası'na adaylığıyla ilgili incelemelerde bulunan EAA yetkilileri, Sinan Erdem Spor Salonu'nda yaptıkları gezinin ardından olumlu rapor tuttu 


Avrupa Atletizm Birliği EAA Değerlendirme Komisyonu, İstanbul'un 2009 Avrupa Salon Şampiyonası'na adaylığıyla ilgili yaptıkları incelemeler sonunda olumlu not verdi. 
John Lister'in başkanlığındaki heyette yer alan Markku Vainikka ve Ivan Khodabakhsh, Sinan Erdem Spor Salonu'nda yaptıkları gezinin ardından tesislere övgüler yağdırdı, 'fantastik' yorumunu yaptı. Lister, tesisi beğendiklerini belirterek, "Ancak bitirilmeye ihtiyaç var. Bu salonun ne zaman biteceği ile ilgili bilgileri alacağız. 2009 için İstanbul ile Prag çekişiyor. Prag'ın çalışmalarını da gördükten sonra, Ekim ayında tercihimizi yapacağız" dedi. 
Avrupa Şampiyonası'nı İstanbul'a almaya kararlı olduklarını belirten Gençlik ve Spor Genel Müdür Mehmet Atalay, "Bu salonu 2007'de bitireceğiz. 20 milyon dolarlık yatırım yapılacak. İzmir'deki UNIVERSIADE Oyunları'na devlet ve belediye olarak toplam 300 milyon dolarlık yatırımı bir yıl içinde yaptık. Türk sporu ve gençliği için her türlü yatırımı yapacağız" diye konuştu. 

18. etap Serrano'nun 

Fransa Bisiklet Turu'nun Albi - Mende arasındaki 189 kilometrelik 18. etabınını İspanyol Marcos Serrano kazandı. 33 yaşındaki İspanyol pedal 4.37.36'lık derecesiyle finişi en önde geçerken, Fransız Cedric Vasseur ikinci Belçikalı Axel Merckx ise tekerlek farkıyla üçüncü oldu. Diğer yandan son altı yılın şampiyonu Lance Armstrong dünkü etabı 12. sırada tamamlamasına rağmen genel klasman liderliğini sürdürdü. Bisikletçiler bugün Issoire - Le puy en Velay arasındaki 153,5 kilometrelik parkurda ter dökecek. 

Pist karıştı 

Milli atletlerin saldırıya uğraması Ankara 19 Mayıs Spor Kompleksi'nin polis tarafından kontrol altına alınmasını sağladı. Önceki gün bir grubun saldırısına uğrayan ve aralarında milli sporcu Candeğer Kılınçer ile antrenörü ve eşi Reşat Oğuz'un da bulunduğu 4 kişinin yaralandığı olay sonrası harekete geçen İl Müdürü Ahmet Sağlam, Emniyet Müdürlüğü ile temasa geçerek spor kompleksi içinde güvenlik güçlerinin devriye gezmesi garantisini aldı. Naili Moran'da atlet ve antrenörlere saldıran gruptan 3 kişinin emniyet güçlerince gözaltına alındığını belirten Sağlam, "2'si yüzme antrenörü, 1'i cankurtaran olan ve beden eğitimi öğretmeni sıfatıyla İl müdürlüğü bünyesinde çalışan bu 3 kişiyi derhal görevden uzaklaştırdık" dedi. 

ATLETİZM 

Öztürk'ten altın madalya 
18. Avrupa Gençler Atletizm Şampiyonası'nda, erkekler 10 bin metrede Muğdat Öztürk, altın madalya kazandı. Litvanya'nın başkenti Kaunas'ta dün başlayan şampiyonada Öztürk finalde 17 rakibini geride bırakarak 30.10.60'lık derecesiyle birinciliğe uzandı. 


İSPANYA 

Robinho R.Madrid'de 
İspanya'nın Real Madrid Kulübü, uzun zamandır peşinde olduğu Brezilyalı yıldız Robinho'nun transferini gerçekleştirdi. İspanyol Devlet Radyosu RNE'de duyurulan haberde, Eflatun - Beyazlılar'ın sambacıyı 24 milyon euro karşılığında kulübü Santos'tan aldığı bildirildi. 21 yaşındaki futbolcunun önümüzdeki hafta resmi imzayı atması bekleniyor. 



</TEXT>
</DOC>
