<DOC>
<DOCNO> 389303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur10.html </URL>
<DATE> 2005/10/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Annesi, iftara geleceklerini söyleyen oğluna ısrarla "gelmeyin" demiş 
</HEADLINE>
<TEXT>

     
     Emre KOŞAK- Hasan DUMAN- Kemal Mert UZUNSAR BURSA, DHA 
     
KÜTAHYA Dumlupınar Üniversitesi'ne bağlı Gediz Meslek Yüksek Okulu’nda okuyan 4 arkadaşıyla Bursa’daki ailesinin yanına iftara giderken, kullandığı otomobilin kamyon altına girmesi sonucu, üç arkadaşıyla yaşamını yitiren 21 yaşındaki Harun Çelebi, gözyaşları arasında toprağa verildi. Gelmemesi için yalvardığı oğlunu ikna edemeyen, geç kaldınız’ demek için telefon açınca oğlunun öldüğünü öğrenen anne Belma Çelebi, oğlunun tabutuna sarılıp gözyaşı döktü, ağıtlar yaktı. 
     Bursa’da yaşayan Belma- Yücel Çelebi çiftinin 2 çocuğunun küçüğü olan Harun Çelebi, geçen yıl Kütahya’da bulunan Dumlupınar Üniversitesi’ne bağlı Gediz Meslek Yüksek Okulu’nun, Bilgisayar Teknolojisi ve Programlama Bölümü’nü kazandı. Bu yıl 2’nci sınıfa devam eden Harun Çelebi, dün akşam iftarı, okul arkadaşları Hüseyin Turan, Cihan Karagöz, Hüseyin Yurttaş ve Ufuk Akyol ile Bursa’daki ailesiyle birlikte yapıp, gecede Gediz’e geri dönmeyi planladı. Arkadaşlarıyla konuşan Çelebi, dün öğle saatlerinde cep telefonu ile annesi Belma Çelebi’yi arayıp, hazırlık yapmasını istedi. Oğluna, iftar için o kadar yoldan gelmenin tehlikeli olduğunu, her an kaza yapabileceklerini hatırlatan anne Belma Çelebi, dün akşam bir arkadaşlarının iftarına davetli olduklarını belirtip, oğlunun ve arkadaşlarının gelmemesini istedi. Belma Çelebi, olumsuz yanıt verdiği oğlu Harun’un, Ama anne sen oğlunu özlemedin mi Ben ve arkadaşlarım seninle iftar yapmak istiyoruz. Zaten gece de döneceğiz’ diyerek ısrar etmesine dayanamayıp, Peki gelin ama lütfen otomobili dikkatli kullanın'' diyerek kabul etti. 
     
     NEREDE KALDINIZ’ DEMEK İÇİN ARADI 
     Annesini ikna etmeyi başaran Harun Çelebi, kullandığı 43 LK 492 plakalı otomobiliyle Bursa'ya gelmek için dün öğleden sonra yola çıktı. Trafiğin yoğun olması nedeniyle iftar saatinde Osmangazi İlçesi Beşevler Mahallesi'ndeki evindeki iftara yetişemeyeceğini anlayan Harun Çelebi, cep telefonu ile annesini arayıp, geç kalabileceklerini söyledi. Oğlunun ve arkadaşlarının sevdiği yemeklerden ve tatlılardan yapan, tabakları masaya koyan Belma Çelebi ve polis olan kocası Yücel Çelebi, oğlunun ve arkadaşlarının gelmesini, pencereden bakarak beklemeye başladı. 
     Saatlerin ilerlemesine rağmen, oğlunun gelmemesi sonucu meraklanan Belma Çelebi, oğlunu cep telefonu ile aradı. Dakikalarca çalan telefona çıkan jandarmanın sesini duyunca şok olan Belma Çelebi, daha sonra oğlunun kullandığı otomobilin kaza yaptığını, kazada oğlunun da aralarında bulunduğu dört gencin ölüp, birinin ise ağır yaralandığını öğrencince, elindeki telefonu yere düşürdü. 
     Ağlayarak kaza yerine giden Belma ve Yücel Çelebi çifti, oğlunun kullandığı otomobilin, Bursa’ya 45 kilometre uzaklıktaki Yeni Karaağaç Mevkii’nde şerit ihlali yapınca, karşı yönden gelen 37 yaşındaki Sami Aşır yönetimindeki 45 F 6186 plakalı toprak yüklü bir kamyona çarptığını, kazada, oğlu ile arkadaşları Cihan Karagöz, Ufuk Akyol ve Hüseyin Turan’ın olay yerinde öldüğünü, ağır yaralanan Hüseyin Yurttaş’ın ise Devlet Hastanesi’ne sevk edildiğini öğrendi. 
     
     SON KEZ TABUTUNA SARILDI 
     Kazada arkadaşlarıyla yaşamını yitiren Harun Çelebi, bugün gözyaşları arasında toprağa verildi. Harun Çelebi’yi son yolculuğuna, annesi, babası, Bursa Emniyet Müdürü Hüseyin Çapkın, akrabaları ve yüksekokulda birlikte eğitim gördüğü arkadaşları gözyaşlarıyla uğurladı. Talihsiz gencin adli tıp kurumundan alınan cenazesi, öğlen saatlerinde Beşevler Semti’ndeki evine getirildi. Burada sinir krizi geçiren Çelebi çifti, yakınları tarafından güçlükle sakinleştirildi. Oğlunun tabutunu açtırıp, son kez yüzüne bakan ve öpen anne Belma Çelebi’nin ağıtları, cenazeye katılanları gözyaşına boğdu. Oğlunun tabutuna sarılan acılı anne, tabut kaldırılırken baygınlık geçirdi. 
     Harun Çelebi’nin cenazesi Beşevler Semti’ndeki Kuba Camii’nde öğlen kılınan cenaze namazının ardından, Hamitler Mezarlığ’nda toprağa verildi. 
     
     CİHAN IN AİLESİ ORTADA YOK 
     Bu arada, kazada ağır yaralanan kaldırıldığı UÜ Tıp Fakültesi Hastanesi’nden, Devlet Hastanesi’ne sevk edilen Hüseyin Yurttaş’ın sağlık durumu ciddiyetini koruyor. Cesetleri Adli Tıp Kurumu’na kaldırılan Ufuk Akyol’un Muğla’nın Fethiye İlçesi, Hüseyin Turan’ın Sinop’un Boyabat İlçesi'nde toprağa verilmesi bekleniyor. Üzerinden kimlik çıkmayan Cihan Karagöz'ün ise, ailesinin henüaz ortaya çıkmaması nedeniyle nerede toprağa verileceği belli olmadı. 
     Öte yandan kazayla ilgili soruşturmaya Karacabey Cumhuriyet Savcılığı’nca başlandı. Kazadan yara almadan kurtulan kamyon şoförü Sami Aşır, Dikkatsizlik ve Tedbirsizlik Sonucu Birden Fazla Kişinin Ölümüne Neden Olmak'' suçundan adliyeye çıkartılacak. 
     
</TEXT>
</DOC>
