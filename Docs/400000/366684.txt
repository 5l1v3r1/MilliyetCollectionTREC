<DOC>
<DOCNO> 366684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko10.html </URL>
<DATE> 2005/08/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağ-Kur bocu olanlar sağlık sigortasından yararlanamayacak... 
</HEADLINE>
<TEXT>

     Bağ-Kur’a prim borcu ile gecikme zammı borcu bulunanlar, sağlık yardımlarından yararlanamayacaklar. Bağ- Kur kapsamı dışına çıktığı gün ya da ertesi gün bile yeniden aynı kapsamda sigortalı olan Bağ-Kur’lunun sağlık yardımından yararlanabilmesi için 4 aylık prim ödeme süresini doldurması gerekecek. 
     Çalışma Bakanlığı’nın "Bağ-Kur Sağlık Sigortası Yardımları Yönetmeliği" Resmi Gazete’de yayımlanarak yürürlüğe girdi. Kurum, resmi ve özel sağlık kurum ve kuruluşlarıyla her yıl diğer sosyal güvenlik kurumları, Maliye ve Sağlık Bakanlığı tarafından ortaklaşa oluşturulan paket fiyatlar üzerinden paket protokoller yapmak yoluyla hizmet satın alabilecek. 
     
     SAĞLIK SİGORTASINDAN BORCU OLMAYANLAR YARARLANACAK 
     Bağ-Kur sağlık sigortası yardımlarından, ilk defa sigortalı olanların yararlanabilmeleri için en az 8 ay, yeniden sigortalı olanların ise en az 4 ay sağlık sigortası primi ödemiş olmaları, sağlık ve sigorta prim borcu ile gecikme zammı borcu bulunmaması gerekiyor. 
     Bağ-Kur yasaları kapsamından çıktıktan sonra aynı veya takip eden gün yine belirtilen yasalar kapsamında sigortalı olanlar için sekiz aylık veya yeniden sigortalılık halinde dört aylık sağlık sigortası primi ödeme süresinin hesabında, her iki yasaya bağlı olarak geçen süreler dikkate alınmayacak. Muayene ve tedavi hakkı, sağlık sigortası primi ödenen 8’inci ayı takip eden aybaşından itibaren başlayacak. 
     
     YARDIMLARIN KAPSAMI 
     Sağlık sigortası yardımları, hastalık ve iş kazası hallerini, ayakta ve yatarak yapılacak tedavilerde gerekli muayene, tetkik, tahlil, müdahale, ameliyat ve tedavileriyle tedavi süresince gerekli ilaç ve iyileştirme araçlarının sağlanmasını kapsayacak. 
     
     KATKI PAYI 
     Hizmet satın alınan sağlık kurum ve kuruluşlarında yatarak sağlanan tedaviler sonucu doğan ilaç bedellerinin tamamı Kurum tarafından ödenecek. Ayakta yapılan tedavilerde poliklinik muayene ücreti ve ilaç bedellerinin yüzde 20’si sigortalılar ve hak sahipleri, yüzde 10’u ise aylık alanlar ve hak sahipleri tarafından karşılanacak. 
     Ayakta veya yatarak yapılan tedavilerde, iş kazası ve meslek hastalığı sonucu verilecek olanlar hariç, protez, araç ve gereç bedellerinin yüzde 20’si sigortalı ve hak sahipleri, yüzde 10’u ise aylık alanlar ve hak sahipleri tarafından ödenecek. Ancak, katkı payı tutarı sigortalılarda birinci gelir basamağının 1.5 katını, aylık alanlarda ise birinci gelir basamağının yüzde 65’ini geçemeyecek. Katılım payından muaf tutulacak protez, araç ve gereçler için Maliye, Sağlık ve Çalışma Bakanlıklarınca belirlenecek uygulamaya ilişkin usul ve esaslara uyulacak. 
     İlaçlar, Kurum tarafından anlaşma yapılan eczanelerden alınacak. Ayakta yapılan tedaviler dolayısıyla gerek görülen ilaçların anlaşmalı eczanelerden alınması durumunda, ilaç fiyatı üzerinden katılım payı alınacak. Katılım payı ile eczaneler tarafından ilaç fiyatı üzerinden Kuruma yapılacak indirim miktarı tutarı ilaç bedelinden düşüldükten sonra, geri kalan kısmı için fatura düzenlenerek Kurumdan tahsil edilecek. Ancak, anlaşmalı eczane bulunmaması veya bulunmasına rağmen ilacın bu eczaneden temin edilememesi durumunda, herhangi bir eczaneden alınan ilaç bedeli katılım payı düşüldükten sonra kalan kısmı sigortalıya ödenecek. 
     Ayakta yapılan tedavilerde verilecek her bir reçete için, bedeli ödenecek ilaç kalem sayısı ve miktarı Bağ-Kur tarafından tespit edilecek. 
     Hayati öneme sahip ve yurtdışından getirilen ilaçların bedelleri de belirlenen katılım payları çerçevesinde ödenecek. Yurt dışından getirilen ilaçların bedelleri alış tarihindeki fiyatın aynı tarihteki döviz satış bedeli üzerinden hesaplanacak. Kullandırılması Sağlık Bakanlığı’nın özel iznine tabi olan ilaçlar Sağlık Bakanlığı’nın belirleyeceği fiyat, usul ve esaslar dahilinde ödenecek. 
     
     KATILIM PAYI ALINMAYACAK İLAÇLAR 
     Bütçe Uygulama Talimatında hasta katılım payından muaf ilaçlar listesinde yer alan, ayakta uzun süre tedaviyi gerektiren ve resmi sağlık kurumu sağlık kurulu raporu ile belgelendirilmek suretiyle tüberküloz, kanser, kronik böbrek ve benzeri hastalıkların tedavileri sırasında kullanılmasına gerek görülen ilaçlardan katılım payı alınmayacak. Ancak, bu listede yer alan etken maddeleri içermeyen ilaçların uzun süreli kullanımı gerekli olsa dahi, ilaç tutarlarının ödenmesinde ise katkı payı alınacak. 
     
     HAKSIZ KARNE KULLANANLARA CEZA 
     Muayene ve tedavi hakkı sona erenlerin sağlık karneleri kendileri, ölenlerin sağlık karneleri ise yakınları tarafından hakkın sona erdiği tarihi takip eden 30 gün içinde il müdürlüğüne teslim edilmesi gerekiyor. Sağlık karnelerinin, muayene ve tedavi hakkı sona erdiği halde kullanılması durumunda, Kurumca ödenmiş bulunan muayene ve tedavi giderleri sorumlularından yasal faiziyle geri alınacak. 
     Sağlık karnelerini bir başkasına kullandıranlardan veya başkası adına kullananlardan ve buna yardımcı olduğu belgelenenlerden, sağlık gideri yasal faiziyle iki katı tahsil edilecek ve ilgililer hakkında Türk Ceza Kanunu hükümleri uygulanacak. Ancak, 15 gün içinde idari para cezasını veya borçlarını itiraz etmeden ödeyenlerin borçlarında 3’te 1 oranında indirim yapılacak. 

ANKA 
     
</TEXT>
</DOC>
