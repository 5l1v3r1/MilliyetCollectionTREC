<DOC>
<DOCNO> 352198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko26.html </URL>
<DATE> 2005/06/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Esnaf Yasası, iki başkanı mahkemelik etti... 
</HEADLINE>
<TEXT>

     Bazı maddelerinde değişiklik yapılan 507 Sayılı Esnaf Yasası, Türkiye Esnaf ve Sanatkarları Konfederasyonu TESK Başkanı Derviş Günday ile Türkiye Umum Ayakkabıcılar Federasyonu Genel Başkan Vekili ve İzmir Ayakkabıcılar Odası Başkanı Tahsin Güzel'i karşı karşıya getirdi. 
     Günday'ın Avukatı F. Yasemin Ertekin, 507 Sayılı Esnaf Yasası'nı destekleyen Güzel'in, 23 Mart 2005'de yazılı açıklama yaparak, ''müvekkiline basın yoluyla hakaret ettiğini'' gerekçesiyle 100 bin YTL'lik manevi tazminat davası açtı. 
     Avukat Ertekin, Ankara Asliye Hukuk Mahkemesi'ne verdiği dava dilekçesinde, Güzel'in ''Konfederasyon Başkanı Sayın Derviş Günday tarafından son günlerde gazetelerde 'Başbakan'a Mektup' başlığı altında 507 Sayılı Esnaf ve Sanatkarlar Yasası ile ilgili ilanlar verdiğini'' yazılı açıklamasında belirttiğini ifade etti. 
     Ertekin, Güzel'in açıklamasında, şu ifadelere yer verdiğini kaydetti 
     ''Bu kuruluşlarda hanedanlık kuran, işi olmadığı halde idareciliği iş haline getiren, asgari ücretin 350 milyon lira olduğu ülkemizde, üst düzey dediğimiz bir kısım başkanların 3-5 kurumdan 20-30 milyar lira maaş almasına fırsat veren, konfederasyon ve bazı birlik uhdesinde kurulan kamu nitelikli şirketlerde trilyonlarca liralık yolsuzluğu zemin oluşturan, vergi kaçakçılığı, evrakta sahtecilik ve görevi kötüye kullandığı halde senelerce başkan olabilenlere fırsat vermeyecek bir düzenleme olduğu için yasadaki yeni değişikliklere feryatlar başlamıştır. 
     Türkiye yolsuzluklar yüzünden halkına yoksulluk çektiren bir ülke olmuştur. Hangi siyasi görüş olursa olsun ülkenin vebası olan yolsuzluğu ve kanunsuzluğu önleyecek tavır ve davranışlarda bulunanları destekliyoruz. Verilen ilanlar, yazılan yazılar, mektuplar sağduyulu esnaf ve sanatkarı ve başkanlarının görüşünü yansıtmamaktadır. Verilen ilanlar, bir avuç mutlu azınlığın koltuk savaşıdır.'' Ertekin, Tahsin Güzel'in açıklamasında, ''yoğun bir kin ve garez içeren üslubuyla eleştiri sınırlarını aştığını, bazı maddi ve hukuksal gerçekleri tahrif ettiğini'' ileri sürerek, müvekkiline ''Basın yoluyla hakaret ettiği'' gerekçesiyle 100 bin YTL'lik manevi tazminat davası açılmasını talep etti. 
     
</TEXT>
</DOC>
