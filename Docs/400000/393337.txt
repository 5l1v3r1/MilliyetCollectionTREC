<DOC>
<DOCNO> 393337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun38.html </URL>
<DATE> 2005/11/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Le Pen yine şaşırtmadı 
</HEADLINE>
<TEXT>

     Fransa'daki aşırı sağcı Ulusal Cephe Partisi FN lideri Jean-Maire Le Pen, son şiddet olaylarına karışan göçmen kökenli gençlerin, Fransız vatandaşlığından çıkarılması gerektiğini iddia etti. 
     Yabancı düşmanlığıyla tanınan Le Pen, BBC'ye yaptığı açıklamada, ''Bu isyana karışanların, Fransız vatandaşlık hakkını ellerinden almamız gerekir'' dedi. 
     Olaylara karışan göçmen kökenli gençleri ''kağıt üzerinde Fransız'' olarak niteleyen Le Pen, ''Fransız yasası, namuslu olmayanların vatandaşlık hakkının ellerinden alınmasına olanak sağlıyor. Ailelerinin değil, ancak bu olaylara karışan gençlerin vatandaşlığı düşürülmeli'' diye konuştu. 
     Olay çıkaran, çalışmayan gençleri ''ciddi biçimde iş aramamakla'' suçlayan Le Pen, ''Önce iş aramak gerekir, bu insanların iş aradığını düşünmüyorum. Onların büyük bir kısmı, aldıkları sosyal yardımlarla, yeraltı ekonomisi ve uyuşturucu trafiğinden aldıkları paralarla yaşamaktan mutlu'' dedi. 
     
     İSYANLAR KARGAŞANIN SADECE BAŞLANGICI 

     Jean-Marie Le Pen, varoşlardaki göçmenlerin isyanının kargaşanın "sadece başlangıcı" olduğunu söyledi. 
     Le Pen, Associated Press'e yaptığı açıklamada, 13 gündür süren olayların, sadece Fransa'yı değil, tüm kıtayı tehdit eden, Üçüncü Dünya ülkelerinden büyük göçün yol açtığı kargaşanın başlangıcını oluşturduğunu belirterek, suç işleyen göçmenlerin ülkelerine geri gönderilmesi gerektiğini söyledi. 
     Olaylara karışan gençlerin çoğunun göçmen çocukları olduğunu hatırlatan Le Pen, 'Bu ne demektir Fransız kimlik kartına sahipler diye bunlar Fransız mı oluyor" dedi. 
     Ulusal Cephe lideri Le Pen, Fransız uyruğunun sadece bunu isteyen ve "buna değecek kişilere" verilmesi gereketiğini öne sürdü. 
     Şu anda 2007 cumhurbaşkanlığı seçimlerine katılmayı her zamankinden daha fazla istediğini belirten Le Pen, "Eğer şimdi cumhurbaşkanlığı seçimleri yapılsaydı, şansım on kat artardı" diye konuştu. 
     
</TEXT>
</DOC>
