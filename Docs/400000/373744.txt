<DOC>
<DOCNO> 373744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun27.html </URL>
<DATE> 2005/08/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ABD'de okul alışverişleri değişti 
</HEADLINE>
<TEXT>

     İlk ve orta dereceli okulların açılma hazırlığında olduğu şu günlerde ABD'deki öğrencilerin okul alışverişi listesine, kağıt-kalem gibi okul malzemelerinin yanı sıra ilk yardım seti ve dayanıklı gıdalar gibi malzemeler girdi. 
     Yerel dağıtımcılara ve mağazalara internet üzerinden satış yapan toptancı web sitesi dollardays.com'dan yapılan açıklamada, içini gösteren şeffaf ya da file sırt çantaları ile güvenlik bilinciyle üretilmiş diğer okul malzemelerinin, ABD'de bu seneki okul alışveriş sezonunun en çok satılan ürünleri olduğu belirtiliyor. 
     İçini gösteren çantaların okullara silah ya da uyuşturucu getiren öğrenci ya da ziyaretçilerde caydırıcı etki yaptığı belirtiliyor. 
     DollarDays şirketinin işletme şefi Marc Joseph, ''Pek çok anne baba ve okul yetkilisi için, son zamanlarda dünyanın değişik yerlerinde meydana gelen terör saldırıları okullarımızda güvenliğin artırılması ihtiyacının altını çizdi. Her türlü duruma hazırlıklı olmak anne babaları biraz da olsa rahatlatıyor. Bu sebeple mağazalar şeffaf çanta, fener, pil ve dayanıklı gıda gibi ürünleri okul malzemeleri kapsamında satışa sunarak, bu beklentiyi karşılıyor'' dedi. 
     Bu sene ABD'de yoğun talep gören okul malzemeleri arasında, herhangi acil bir durumda öğrencilerin ailelerine ulaşabilmelerini sağlamaları bakımından telefon kartları ile cep telefonlarının da ilk sıralarda yer aldığı kaydediliyor. 
     
</TEXT>
</DOC>
