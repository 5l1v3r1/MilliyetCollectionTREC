<DOC>
<DOCNO> 370944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo16.html </URL>
<DATE> 2005/08/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Formula pilotları İstanbul Park ile ilgili görüşlerini açıkladı 
</HEADLINE>
<TEXT>

     Formula 1'de sezonun 14. ayağı olan Türkiye Grand Prix'sine az bir zaman kala dünyanın en ünlü pilotları İstanbul Park Pisti ile ilgili görüşlerini açıkladılar. 
     Formula 1 tarihinde ilk kez bu yıl düzenlenecek olan Türkiye Grand Prix'sinin yapılacağı İstanbul Park Pisti'ni değerlendiren pilotlar, yeni pistin çok ilginç ve heyecanlı olacağı görüşünde birleştiler. 
     Bu sezon çıktığı yarışlardan 6'sını kazanmayı başaran ve sürücüler klasmanında 87 puanla liderliğini sürdüren Renault'un İspanyol pilotu Fernando Alonso, Türkiye'ye lider olarak gitmenin mutluluk verici olduğunu söyledi. 
     24 yaşındaki İspanyol pilot, son olarak Macaristan Grand Prix'sinde başarısız olmalarının Türkiye için bir ölçü olamayacağını belirterek, ''Macaristan'da puan alamamış olmamız bir ölçü değil. Şu anda aracımızın hiçbir sorunu yok. Verilen 3 haftalık arada dinlenmiş olarak yeniden sezonun kalan yarışları için finali hedefliyorum. Türkiye'ye lider olarak gitmek mutluluk verici. Biliyoruz ki çok sıcak bir havada yarış gerçekleştirilecek ve araçların lastikleri ve fren sistemleri çok zorlanacak'' dedi. 
     
     RAIKKONEN 
     McLaren-Mercedes'in Finli pilotu Kimi Raikkonen, İstanbul Park Pisti'nde doğru lastikleri kullanmanın yarışları kazanmak açısından çok önemli olduğunu bildirdi. 
     Raikkonen, bu sezon halen 6 yarış bulunduğunu ve bunun şampiyonluk yarışı için 60 puan anlamı taşıdığını söyledi. İstanbul Park Pisti'ni görmediğini kaydeden Finli pilot, ''Grafiklerini ve bilgisayar çizimlerini inceledim. Umarım tribünlerde izleyen Türk izleyicilere ve televizyonları başında bizi izleyen milyarlarca insana güzel bir yarış izlettirebiliriz'' diye konuştu. 
     
     SCHUMACHER 
     Ferrari'nin Dünya Şampiyonu Alman pilotu Michael Schumacher, uzun ve keskin virajlarıyla İstanbul Park'ın ilginç gözüktüğünü bildirdi. 
     Bu sezon istediği performansı bir türlü yakalayamayan ve lider Alonso'nun 32 puan gerisinde kalan Schumacher, yeni piste çok kolay adapte olabileceğini, İstanbul Park'ı da fazla inceleme şansı bulamadığını kaydederek, ''Bakalım yarış sırasında olaylar nasıl gerçekleşecek '' dedi. 
     
     FISICHELLA 
     Renault'un İtalyan pilotu Giancarlo Fisichella ise Türkiye Grand Prix'siyle ilgili yaptığı değerlendirmede, yeni bir pisti keşfetmenin her zaman eğlenceli olduğunu söyledi. 
     Sezonun ilk yarışı olan Avustralya Grand Prix'sinde damalı bayrağı ilk gören Fisichella, pistle ilgili yalnızca DVD üzerinde çalıştığını ve yarış sırasında pistin özelliklerini öğreneceğini ifade ederek, ''Yarış sırasında hem teknik sorunları hem de pisti dikkatle incelemeniz gerekiyor. Türkiye'de çok güçlü olacağımızı düşünüyorum. Macaristan Grand Prix'sinde başarılı olamamızın nedenini yavaş pistlerde iyi yarış çıkaramamıza bağlıyorum. İstanbul Park, daha çok bizim başarılı olduğumuz pistlere benziyor. Sıcak havanın da etkisiyle bu yarışta podyuma çıkmayı hedefliyoruz. Araçlarımız da sıcak havalarda daha iyi performans sergiliyor'' ifadesini kullandı. 
     
</TEXT>
</DOC>
