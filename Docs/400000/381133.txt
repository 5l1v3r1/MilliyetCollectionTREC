<DOC>
<DOCNO> 381133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun27.html </URL>
<DATE> 2005/09/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Özbekistan-Rusya ortak askeri tatbikatı sona erdi... 
</HEADLINE>
<TEXT>

     Özbekistan'ın Cizzah vilayetinin Fariş dağlık bölgesinde yapılan Özbekistan-Rusya ortak askeri tatbikatı sona erdi. 
     Tatbikatı izlemek üzere Özbekistan'da bulunan Rusya Savunma Bakanı Sergey İvanov, Cumhurbaşkanı İslam Kerimov tarafından kabul edildi. 
     Kerimov, kabulde yaptığı konuşmada, ''Her iki ülkenin bölgede güvenlik ve istikrarın sağlanması yolundaki amaç ve menfaatlerinin müşterek olduğunu ve düzenlenen ortak askeri tatbikatın da bunun göstergesi olduğunu'' söyledi. 
     İvanov'un Özbekistan ziyaretinin, ortak tatbikatı izlemekten öteye iki ülke ilişkilerinin gelişmesine de katkı yaptığını ifade eden Kerimov, ''İki ülke arasındaki işbirliği ilişkileri aslında bu tür faaliyetlerle geliştirilebilir. Askeri tatbikatlar, iki ülke askeri işbirliğinin gelişmesinde önemli rol oynar'' dedi. 
     Rusya Savunma Bakanı İvanov da ''Terörle mücadele olgusunun hem Özbekistan hem de Rusya için güncel bir sorun olduğunu ve ortak askeri tatbikatın da bu çerçevede yapıldığını'' söyledi. 
     İvanov, ''Rusya'nın bundan sonra da Özbekistan ile askeri işbirliğini geliştirmeye hazır olduğunu'' bildirdi. 
     Görüşmede ayrıca, iki ülke arasındaki askeri ve askeri-teknik işbirliğinin geliştirilmesi ile bölgesel güvenlik konusunda bilgi alışverişinde bulunulduğu belirtildi. 
     
</TEXT>
</DOC>
