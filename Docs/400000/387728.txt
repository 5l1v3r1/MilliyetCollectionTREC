<DOC>
<DOCNO> 387728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur11.html </URL>
<DATE> 2005/10/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye, 2 uydu için hazırlıklara başladı 
</HEADLINE>
<TEXT>

     Türksat Uydu Haberleşme ve Kablo TV A.Ş, Türkiye’nin uzaydaki yörüngelerinin yanı sıra uydu müşterilerini kaybetmemesi için 2 yeni uydunun hazırlıklarına başladı. 
     Şirket, 2007 yılı sonunda ömrü bitecek Türksat 1C uydusunun yerine kısa sürede gerçekleştireceği ihaleyle yeni bir uydu fırlatmayı planlarken, 2014 yılında operasyonel ömrünü tamamlayacak Türksat 2A uydusunun yerine de Türkiye’de yapılacak yerli bir uyduyu uzaya göndermeyi planlıyor. 
     Türksat Uydu Haberleşme ve Kablo TV A.Ş Genel Müdürü Osman Dur, AA’ya yaptığı açıklamada, 2003’te Monaco’da Eurasiasat şirketinde göreve başladığında Türksat’ın 106 milyon dolar borcu, 7,7 milyon dolar operasyon gideri, 6 milyon dolar geliri bulunduğunu, yaptıkları çalışmalarla borçları ödediklerini ve bugün 5 milyon dolar nakitleri bulunduğunu belirtti. 
     Gelirlerin 6 milyon dolardan 27 milyon dolara çıktığını, operasyon giderlerinin ise 2 milyon dolara gerilediğini anlatan Dur, Türkiye’nin bugüne kadar Türksat 1A, Türksat 1B, Türksat 1C ve Türksat 2A olmak üzere 4 uydu fırlattığını ancak bunlardan hiçbir teknolojik yetkinlik kazanamadığını söyledi. 
     Yeni bir uydu fırlatmaya ihtiyaç olup olmadığını değerlendirdiklerini, Türkiye’nin yörüngelerini koruyabilmesi ve müşterilerin devamının sağlanması amacıyla uydu fırlatılmasına gereksinim duyulduğunu anlatan Dur, Bakanlar Kurulu’nun yeni uydu tedariki konusunda Türksat A.Ş’ye yetki verdiğini ifade etti. Dur, şöyle devam etti 
     "Uyduların ömürlerine baktığımızda Türksat 1B’nin ömrü bitmiş durumda. Türksat 1C’nin de 2 yıllık ömrü var. Alcatel ile ortak olduğumuz Türksat 2A uydumuz da var. Uyduların durumu incelendiğinde, gerçekten pazar var ve şu anda Türksat 1C kadar bir uydu attığımız takdirde, attığımız gün dolabilecek müşteri kapasitesine sahibiz. 
     Türksat 1C’nin yüzde 95’i dolu. Önümüzdeki dönemde gerçekten uyduya ihtiyaç olduğunu düşünüyoruz. Hazır müşterilerimiz var ve bundan sonra 2 yörüngemiz boşalacak. Bu yörüngelerden ikisine de uydu atmamız 
     gerekecek. Bu nedenle 2 yeni uydu için hazırlık yapıyoruz." 
     
     ŞARTNAME FİRMALARA GÖNDERİLDİ 
     Uluslararası Telekomünikasyon Birliği’nin ülkelerin hangi yörüngeleri kullanacağına karar verdiğini, bir uydunun ömrü bittiğinde 2 yıl içinde yeni bir uydu atmak gerektiğini vurgulayan Dur, Türksat 
     1B uydusunun yerine Türkiye yeni uydu atmadığı ve 2008’in başlarında 
     Türksat 1C uydusunun ömrünün de bitecek olması nedeniyle yeni uydu fırlatmasının bir zorunluluk haline geldiğini ifade etti. 
     Dur, yeni uydu için şartnameyi hazırladıklarını ve firmalara gönderdiklerini, kısa sürede süreci tamamlayacaklarını bildirdi. Dur, "Yeni uydunun yapımını kısa sürede ihale edeceğiz. Bu süreci 3 ay içinde tamamlamayı planlıyoruz" dedi. 
     Yeni uydunun yapımında Türk mühendislerin katkısının düşünülmediğini ancak bazı personelin yapımda görevlendirileceğini belirten Dur, "Türksat 1C için uydu yaptırıyoruz. Türksat 2A’nın yerine de bir uydu atmamız gerekiyor. Bu uydunun yerine gönderilecek uyduyu Türkiye’de yapalım istiyoruz" diye konuştu. 
     
     TÜRKSAT SERİSİ BİTEBİLİR 
     Osman Dur, Türkiye’nin 31, 42 ve 50 derecede yörüngeleri bulunduğunu, 31 derecede operasyonel ömrü devam eden ancak hizmet ömrü biten Türksat 1B uydusu bulunduğunu, bu uydunun yakında çöplüğe atılacağını belirtti. 
     Türkiye’nin bu uydunun yerine 2007 sonuna kadar uydu atması gerekmediğini, 2007 yılı sonunda ise yörüngenin kaybedilmemesi için Türksat 1C’nin bu uydunun yerine kaydırılacağını kaydeden Dur, yeni uydunun ise 42 dereceye yerleştirileceğini belirtti. Dur, 2014 yılına kadar yeni uydu ile Türksat 2A’nın aynı yörüngeyi kullanacağını ifade etti. 
     Türksat 1C’nin yerine gönderilecek uydunun yeni jenerasyon teknolojiler içereceğini belirten Dur, uydunun isminin henüz belirlenmediğini, Türksat serisini değiştirebileceklerini belirtti. 
     Osman Dur, "Çünkü tarihimizde uzayla ilgili çalışmalar yapmış birçok insan var. Belki bunlardan birisinin ismi de verilebilir ama kafamızda şu anda bir şey yok" dedi. 
     
</TEXT>
</DOC>
