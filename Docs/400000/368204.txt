<DOC>
<DOCNO> 368204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun13.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararlılık var ama somut adım yok 
</HEADLINE>
<TEXT>


UTKU ÇAKIRÖZER Ankara 

Türkiye, ABD ve Irak arasında Kuzey Irak'taki PKK varlığının tasviyesi için Washington'da yapılan toplantılarda, 3 ülkenin de PKK ile mücadele konusunda kararlı olduğu ancak Türkiye'nin beklentilerine "Irak'ta yaşanan zorluklar" nedeniyle somut yanıt verilemediği öğrenildi. 
ABD Dışişleri Bakanlığı Sözcüsü Adam Ereli ise, "zirvede, PKK'ya karşı gelecekteki eylemlerin çerçevesi üzerinde anlaşıldığını" bildirdi. Washington'da hafta sonu yapılan toplantılarla ilgili Dışişleri Bakanlığı'ndan dün yapılan açıklamada "3 ülke de, PKK'nın terörist bir örgüt olduğu ve mücadele edilmesi gerektiği yolundaki siyasi kararlılıklarını bir kez daha ortaya koydu" denildi. 

Gerekçe, Irak'taki durum 
Türk heyetinin Irak ve ABD'den beklentilerini dile getirdiği ancak bu ülkelerin, "Irak'taki güvenlik durumu, hazırlıkları süren anayasa süreci ve bu süreçte karşılaşılan zorluklara" dikkat çektikleri bildirildi. Açıklamada, Türk heyetinin Washington'da ABD Dışişleri ve Savunma bakanlıkları ve Genelkurmay Başkanlığı ile de PKK konusunda kapsamlı ikili görüşmeler yaptığı bildirildi. Böylece taraflara, "PKK konusunda asıl muhatabımız ABD'dir" mesajı verildi. 

Teröristlerin iadesi konusu 
Ankara'daki ABD'li kaynaklar da "ABD'nin PKK ile mücadeleden elini eteğini çekme gibi bir durumun söz konusu olmadığını" ve görüşmelerin "olumlu" bir havada geçtiğini ifade ettiler. Aynı kaynaklar, görüşmelerde yakalanacak PKK'lıların iadesi konusunun ele alındığını ve ABD'nin iki komşu ülke olan Türkiye ile Irak'ı iadeler konusunda hukuki altyapıyı tamamlamaya teşvik ettiğini de belirtti. 
Ereli ise dün düzenlediği basın toplantısında, heyetlerin, PKK'ya karşı gelecekteki eylemlerin çerçevesi üzerinde anlaştığını duyurdu. 



</TEXT>
</DOC>
