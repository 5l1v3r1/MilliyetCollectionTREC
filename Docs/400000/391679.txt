<DOC>
<DOCNO> 391679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun21.html </URL>
<DATE> 2005/11/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İngiltere'de Blunkett 11 ayda ikinci kez bakanlıktan istifa etti 
</HEADLINE>
<TEXT>

     İngiltere Çalışma Bakanı David Blunkett, 11 ay içinde ikinci kez bu sabah kabinedeki görevinden istifa etmek zorunda kaldı. 
     İçişleri Bakanlığı görevinden aşk ve nüfuz skandalı yüzünden 11 ay önce istifa ettikten sonra, Avam Kamarası Bağımsız Danışma Komisyonu'na bilgi vermeden bir DNA araştırmaları firmasında görev aldığı ve firmanın borsadaki hisselerini satın aldığı tespit edilen Blunkett, bu sabah başbakan Tony Blair ile görüştükten sonra istifasını açıkladı. 
     Başbakanlık konutunun savunmasına rağmen, yoğun baskılar sonucunda istifa etmek zorunda kalan Blunkett, seçim bölgesi Sheffield'de yayımlanan bir yerel gazeteyeyse ''masum olduğunu'' söyledi. 
     Evli olan eski sevgilisinin kendisinden olduğu öne sürülen çocuğu için tutulan Filipinli dadıya oturma izni almak için nüfuzunu kullandığı öne sürülen Blunkett, geçen yıl aralık ayında da görevinden ayrılmak zorunda kalmıştı. 
     Gözleri görmeyen ve her yere kendisine kılavuzluk eden köpeğiyle giden Çalışma Bakanı Blunkett'in istifası, muhalefet cephesindeyse doğru bir hareket olarak yorumlandı. 
     
</TEXT>
</DOC>
