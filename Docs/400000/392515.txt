<DOC>
<DOCNO> 392515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/yas05.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür dergileri 'komşuluk' için bir arada 
</HEADLINE>
<TEXT>


Seçkin yayın kuruluşlarından 60 editör ve yazar, 18. Avrupa Kültür Dergileri Konferansı'nda 'komşuluk'u tartışacak 

SEMA ASLAN 

Avrupa Kültür Dergileri Ağı Eurozine ile Türkiye'deki ortakları Cogito ve Varlık dergilerinin düzenlediği 18. Avrupa Kültür Dergileri Konferansı'nın açılış toplantısı önceki akşam Pera Palas Oteli'nde gerçekleştirildi. Seçkin yayın kuruluşlarından yaklaşık 60 editör ve yazarın katılımıyla yarın da sürecek konferanslar dizisinin teması "komşuluk." 
Yapı Kredi Kültür Merkezi Sermet Çifter Salonu'nda yapılacak konferansın tanışma toplantısında, Eurozine Başkanı Carl Hendrik Fredriksson, Cogito Yayın Yönetmeni Emrah Efe Çakmak, Varlık Yayınları sahibi Osman Deniztekin, Varlık Yayınları Yayın Yönetmeni ve Türkiye Yazarlar Sendikası Genel Başkanı Enver Ercan ile yazar Orhan Pamuk açılış konuşmaları yaptı. 
Toplantıya, Kültür ve Turizm Bakanı Atilla Koç ile İstanbul Büyükşehir Belediye Başkanı Kadir Topbaş'ın da katılacağı bildirilmişti. Ancak Koç ve Topbaş toplantıya gelmedi. 

Komşumuzu sevelim, ama... 
Pamuk ise komşuluk temasını, hem uluslararası komşuluk ilişkileri bağlamında, hem de kültürel göndermeleriyle ele aldı. Türkiye'nin komşularıyla sürekli çatıştığını söyleyen Pamuk, komşuluk kavramı hakkında bazı soru işaretleri olduğunu belirtti. "Komşu korkusundan" söz eden Pamuk, "Komşumuzu sevelim ama ona benzemeye çalışmayalım. Komşumuz da ondan farklı olduğumuz için bizi sorgulamasın" dedi. 




</TEXT>
</DOC>
