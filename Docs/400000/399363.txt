<DOC>
<DOCNO> 399363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo29.html </URL>
<DATE> 2005/11/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Tigana Üst tura geçmek istiyorsak Zenit'i yenmek zorundayız 
</HEADLINE>
<TEXT>

     Beşiktaş Teknik Direktörü Jean Tigana, UEFA Kupası'nda bir üst tura çıkmak için, yarınki Zenit St. Petersburg maçını kazanmak zorunda olduklarını söyledi. 
     Tigana, BJK Nevzat Demir Tesisleri'nde düzenlediği basın toplantısında, Zenit St. Petersburg maçının çok zorlu geçeceğini vurgulayarak, şöyle konuştu 
     ''Eğer üst tura geçmek için şansımızın devam etmesini istiyorsak kazanmalıyız. Zenit, kontraatak oynamayı seven bir ekip. kendi evlerinde oynadıkları ve kazandıkları Sevilla maçında bile kontraatak oynadılar. İki önemli hızlı oyuncuları var. Kendi liglerinde 45 gol atmışlar. Ligi 6. bitirmelerine rağmen en çok gol atan 3. ekip. Bu nedenle savunmada güvenlik önlemi uygulayacağız. Rakibimize boş alan bırakmamalıyız'' diye konuştu. 
     Zenit St. Petersburg'un golcü futbolcusu Aleksandr Kerzhakov ile ilgili bir soru üzerine Fransız teknik adam, ''Çok iyi oyuncu. Ona boş alan bırakmamak lazım. Süratli bir oyuncu. Göbekten gitmeyi ve buradaki oyuncuları tahrik etmeyi seviyor. Ona karşı özel önlem almak istiyoruz'' dedi. 
     
     ''AILTON'U OYNATACAK MISINIZ '' 
     Tigana, Sivasspor maçında kırmızı kart gören ve 100 bin dolar para cezasına çarptırılan Ailton'u yarınki maçta oynatıp oynatmayacağı sorusuna, şöyle yanıt verdi 
     ''Ailton'a verilen ceza zaten kulübün iç tüzüğünde olan ceza sistemi. Farklı bir şey uygulanmadı. Tüzüğümüzde ne yazıyorsa, yönetimimiz uyguluyor. Biz de yönetimin verdiği cezayı uygulayacağız, farklı bir ceza vermeyeceğiz. Oynatıp oynatmayacağıma idmanda karar vereceğim. Herkesten daha çabuk bilgi alma deneyimine sahip olduğunuz için herhalde siz öğrenirsiniz'' diye yanıt verdi. 
     Sakatlıkları bulunan Tümer ve Kleberson hakkındaki kararını son antrenmanın ardından vereceğini ifade eden Tigana, ''İdmanda ikisini de deneyeceğiz. İnşallah takımla olan idmana katılırlar. İdmana katılıp katılmayacakları durumuna göre karar vereceğiz. Ama oynatmak için doktorun yüzde yüz ışığını görmek istiyoruz'' şeklinde konuştu. 
     
     ''NOUMA'YI TANIYORUM'' 
     Fransız teknik adam, geçtiğimiz gün İstanbul'a gelen siyah-beyazlıların eski futbolcusu Pascal Nouma'yı takımda görüp görmek istemediği sorusuna, ''Pascal'ı iyi tanıyorum. Ama son 2 sene kendisini pek izlemedim. Fizik olarak, kondisyon olarak hazır mı bilgim yok. 2 sene önce sormuş olsaydınız gözüm kapalı kabul ederdim. Dışarı ile ilgilenmektense devre arasına kadar kendi içimizdeki ekiple ilgilenmek ilk asli görevimdir. Dışarıdan herhangi bir konuyla ilgilenmiyorum'' yanıtını verdi. 
     
     ''SERGEN'İN AYRILMASI GİBİ BİR DÜŞÜNCEM YOK'' 
     Son zamanlarda Sergen'in ayrılmasını istediği yolunda bazı yayın gruplarında çıkan yazılar bulunduğunu hatırlatan Tigana, ''Hiçbir oyuncum hakkında kötü eleştiri yapmadım, yapmam da. Ben Bu tarz bir rapor vermedim. Sergen'in ekipten ayrılması gibi bir düşüncem ve talebim yok'' dedi. 
     Basın mensuplarının ''Beşiktaş'ta bugüne dek gördüğünüz temel eksiklikler nelerdir '' sorusuna, bunu şimdilik konuşmak istemediğini belirterek, ''Maç üstüne maç oynuyoruz. İlk olarak sakat oyuncularımı geri kazanmak istiyorum. Bizimle antrenman yapamayan, tanımadığım, bilmediğim oyuncular var, onları geri kazanmak istiyorum. Bunları devrenin son maçı olan Trabzonspor karşılaşmasından sonra değerlendireceğiz'' şeklinde konuştu. 
     Devre arası kampını nerede yapacakları sorusu üzerine Tigana, devre arasının ardından, ikinci yarı hazırlıkları için 28 Aralık'ta İstanbul'da biraraya geleceklerini ifade ederek, ''3-4 gün burada çalıştıktan sonra, kulübün kontratı olan bir yerde kamp yapacağız. Şu anda kulüp ne karar verdi bilmiyorum'' diyerek sözlerini tamamladı. 
     
</TEXT>
</DOC>
