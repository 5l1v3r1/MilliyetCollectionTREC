<DOC>
<DOCNO> 383961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo36.html </URL>
<DATE> 2005/10/04/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
A Milli Futbol Takımı'nda bir fire daha... 
</HEADLINE>
<TEXT>

     A Milli Futbol Takımı aday kadrosunda yer alan Hasan Şaş, sakatlığı nedeniyle kadrodan çıkarıldı. 
     Millilerin dünkü antrenmanında sakatlanan Hasan'ın bugün MR'ı çekildi. Milli Takım Doktoru Cengiz Dinç, milli futbolcunun sol ayak bileğinde, zorlanmaya bağlı kemik ödemi oluştuğunu belirterek, ''Önümüzdeki maça kadar yetişemeyeceğine karar verdik. O nedenle aday kadrodan çıkarıldı'' dedi. 
     Dinç, Hasan'ın 10-15 gün sonra takımla birlikte antrenmanlara çıkacak düzeye geleceğini söyledi. 
     Aday kadrodan dün de Fatih Tekke ve Ümit Karan, sakatlıkları nedeniyle çıkarılmıştı. 
     Öte yandan, A Milli Futbol Takımı, 8 Ekim'de Almanya ile İstanbul'da yapılacak özel maç ve 12 Ekim'de Arnavutluk ile deplasmanda oynanacak 2006 Dünya Kupası Eleme Grubu maçının hazırlıklarını, akşam BJK Nevzat Demir Tesisleri'nde basına kapalı gerçekleştirdiği antrenmanla sürdürdü. 
     
</TEXT>
</DOC>
