<DOC>
<DOCNO> 391551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas17.html </URL>
<DATE> 2005/11/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sigara tiryakileri nikotin bantlarından korkuyor 
</HEADLINE>
<TEXT>

     Sigara tiryakilerinin çoğunun, nikotinin kansere yol açtığını düşündükleri için, nikotin bantlarıyla yapılan tedaviye başvurmakta isteksiz oldukları bildirildi. 
     Amerikan Göğüs Hastalıkları Doktorları Birliği'nin Montreal'deki yıllık toplantısında açıkladığı şaşırtıcı araştırma, 1139 kişi arasında ABD'de yapıldı. 
     Araştırmaya katılanlara, sigara alışkanlığı, kanser olma riski ve nikotinin kanser oluşumundaki rolü konusundaki görüşleri soruldu. 
     Araştırma ekibinin başı Dr. Virginia Reichert, kadınların yüzde 72'sinin, erkeklerin yüzde 59'unun, nikotinin kansere yol açtığını sandıklarının ortaya çıktığını söyledi. Araştırmaya katılanlardan kadınların yüzde 72'si ile erkeklerin yüzde 63'ünün, nikotin alımını dolayısıyla da kanser riskini azaltacağı düşüncesiyle ''light'' tabir edilen sigaraları tercih ettikleri saptandı. 
     Reichert, ''Aslında bunun tam tersi doğru. Nikotin kansere sebep olmaz. Kanserojen ve diğer zehirli maddeler sigaranın dumanında bulunur'' diyerek, nikotinin kanser yaptığını sanan tiryakilerin nikotin bantlarını ve sakızlarını kullanmada isteksiz davrandıklarını söyledi. 
     Araştırmada ayrıca, kadınların yüzde 77'si, erkeklerin yüzde 62'sinin sigara kullanmaktan korku, suçluluk ve üzüntü duyarken, bir taraftan da bu kadınların yüzde 17'si, erkeklerin ise yüzde 11'inin bırakma girişimlerinin başarısızlıkla sonuçlanmasından korktukları ortaya çıktı. 
     Reichert, tiryakilerin, nikotin bantları da dahil olmak üzere kapsamlı bir programa ihtiyaçları olduğunu, bu programda bantların çok yararlı olduğunu belirtti. 
     
</TEXT>
</DOC>
