<DOC>
<DOCNO> 351986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas12.html </URL>
<DATE> 2005/06/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ÖSYM Başkanı'ndan adaylara uyarılar... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, Öğrenci Seçme Sınavı’na ÖSS girecek adaylara, sınav yerlerini mutlaka önceden görmeleri uyarısında bulundu. 
     Yarımağan, AA muhabirine yaptığı açıklamada, 19 Haziran Pazar günü gerçekleştirilecek ÖSS ile ilgili tüm hazırlıkların tamamlandığını bildirdi. 
     Yarımağan, sınav günü sıkıntı yaşamamak için adayların, sınava girecekleri okulları önceden görmelerinin ve sınav yerine ne kadar sürede gidildiğini öğrenmelerinin faydalı olacağını kaydetti. 
     Sınava giriş ve kimlik belgesi ellerine ulaşmayan veya kaybeden adayların, yeni belge çıkarabileceklerini belirten Yarımağan, ancak sınava kısa süre kaldığı için posta aracılığıyla bu belgenin ulaşması mümkün olmayacağından elden alınması gerektiğini söyledi. 
     Yarımağan, sınava giriş ve kimlik belgesi almak için adayların kendilerinin Ankara’ya gelmelerine gerek bulunmadığını, bir tanıdıkları aracılığıyla da ÖSYM’nin Bilkent’teki Danışma Bürosu’na veya Aşağı Ayrancı Karyağdı Sokak’taki ÖSYM bürosuna başvurabileceklerini bildirdi. 
     
     İSTANBUL’DA SINAVA GİRECEKLERE UYARI 
     Yarımağan, İstanbul’da sınava girecek adayları da uyardı. 
     İstanbul’un, Anadolu yakasında Kadıköy ve Üsküdar, Avrupa yakasında da Beyoğlu, Beyazıt ve Avcılar olmak üzere 5 sınav merkezine ayrıldığını kaydeden Yarımağan, adayların sınava girecekleri yerleri sınav merkezlerinin isimlerine göre değil, adreslerine göre aramaları gerektiğini kaydetti. Yarımağan, "Örneğin öğrenci Maltepe’deki bir okulda sınava girecekse, Maltepe Kadıköy sınav merkezi içinde yer alıyor. Dolayısıyla öğrenci sınav yerini Kadıköy semtinde değil, kendisine gönderilen sınav kimlik belgesindeki adreste yer alan semtte arayacak. Sınav kimlik belgesinde okulun adresi de, semti de yazıyor" diye konuştu. 
     
     "SINAV İÇERİĞİNDE DEĞİŞİKLİK YOK" 
     "Sınavın içeriğinde bundan önceki yıllardan hiçbir değişiklik yok" diyen Yarımağan, sınavda adaylara, sözel ve sayısal bölümlerden toplam 180 soru yöneltileceğini kaydetti. Yarımağan, sınavda adaylara 180 dakika süre verileceğini ifade etti. 
     -"KAÇ SORU YAPMAK GEREKİR "- Yarımağan, ÖSS’de ön lisans programlarını tercih edebilmek için gerekli 160 puanı alabilmek için adayların sınavda yöneltilen tüm alanlardan eşit sayıda olmak üzere ortalama 40 net, lisans programlarını tercih edebilmek için gerekli 185 puanı alabilmek için de yine tüm alanlardan eşit sayıda olmak üzere 64-65 net çıkarmanın yeterli olacağını ifade etti. Yarımağan, sadece matematikten 20 net çıkaran bir adayın 160 puanı alabileceğini kaydetti. 
     
     "ARTIK DİNLENİN" 
     ÖSYM Başkanı Yarımağan, sınava az bir süre kaldığına işaret ederek, adayların artık çalışmayı azaltmalarının faydalı olacağını söyledi. Yarımağan, son günlerde adaylara fazla geç yatmamaları ve uykularını iyi almaları önerisinde bulundu. 
     Adayların sınava giderken yanlarında iki adet yumuşak uçlu kurşun kalem ve iz bırakmayan bir silgi götürmeyi unutmamalarını isteyen Yarımağan, "Adaylar, sınava götüreceklerini önceden hazırlasınlar ve unutmayacakları bir yere koysunlar. Herkesin evinde olduğu için bunları televizyonun üstüne koymalarını öneriyorum" dedi. 
     
     SINAV 
     ÖSS, 19 Haziran Pazar günü, Türkiye’de tüm il ve bazı ilçe merkezleri ile KKTC’de Lefkoşa’da, toplam 5 bin 790 binadaki 89 bin 314 salonda gerçekleştirilecek. Sınavda, üniversitelerden ve Milli 
     Eğitim Bakanlığı personelinden yaklaşık 300 bin kişi görev alacak. 
     Ayrıca, emniyet ve jandarma da güvenlik önlemleri alacak. 
     Sınava 1 milyon 730 bin 850 aday katılacak. Sınav saat 09.30’da başlayacak ve 3 saat sürecek. 
     Adayların sınava gelirken yanlarında mutlaka sınav kimlik belgesi ve fotoğraflı, resmi onaylı bir kimlik belgesi ile bir fotoğraflarını yanlarında bulundurmaları gerekiyor. Kimlik belgelerinin fotokopisi veya faksı kabul edilmeyecek. Nüfus cüzdanı, sürücü belgesi ve pasaport, kimlik olarak kabul edilecek. Sınavda, salon görevlileri, adayı sınava giriş ve kimlik belgesinden tanımakta zorlanırsa adaydan fotoğraflarını göstermelerini isteyebilecek. 
     Sınav kimlik belgesi ile resmi onaylı kimlik belgesini yanında bulundurmayan aday, hiçbir şekilde sınava alınmayacak. 
     Bunların dışında adayların yumuşak uçlu iki kurşun kalem, kalemtıraş ve leke bırakmayan bir silgiyi de yanlarında götürmeyi unutmamaları gerekiyor. 
     Adaylar kimlik kontrolleri yapıldıktan sonra sınav salonlarına alınacaklar. Sınav salonlarına yerleştirme işlemlerinin zamanında tamamlanabilmesi için adayların en geç saat 09.00’da sınava girecekleri yerlerde hazır bulunmaları gerekiyor. 
     
     YASAKLAR 
     Adayların yanlarında çağrı cihazı, cep telefonu ve benzer haberleşme araçlarıyla, cep bilgisayarı, saat fonksiyonu dışında fonksiyonu bulunan saat, sözlük işlevi olan elektronik aygıt, hesap makinası bilgisayar özelliği bulunan cihazlarla, silah ve benzeri teçhizatla, müsvedde kağıdı, defter, kitap, sözlük, pergel, açıölçer, cetvel gibi araçlarla sınava gelmeleri yasak. 
     Başları açık olmayan veya kılık kıyafetleri yürürlükteki mevzuata uygun bulunmayan adaylar sınava alınmayacak. 
     Salona yerleştirme işlemleri tamamlandıktan sonra salon başkanı sınavda uyulacak kuralları hatırlatacak ve test sorularını yanıtlamak için kullanılacak cevap kağıtları dağıtılacak. Cevap kağıdındaki gerekli yerler adaylar tarafından doldurulduktan sonra soru kitapçıkları da dağıtılarak sınav başlatılacak. 
     Soru kitapçıkları dağıtıldıktan sonra gelen adaylar sınava alınmayacak. Sınav başladıktan sonra adaylar ilk 1.5 saat içinde sınav salonunu terk edemeyecekler. 
     Sınavda adaylara, sözel ve sayısal bölümlerden sorular yöneltilecek. 
     Sözel bölümde adaylara tarih, coğrafya ve felsefe sayısal alanda da fizik, kimya ve biyoloji alanlarından test usulü toplam 180 soru sorulacak. 
     
     SINAVDAKİ KURALLAR 
     Adayların sınav süresince konuşmaları, kopya alıp vermeleri, salondaki görevlilere soru sormaları, birbirlerine kalem, silgi gibi şeyler alıp vermeleri sigara, pipo gibi şeyler içmeleri ve başkalarını rahatsız edecek şekilde bir şeyler yiyip içmeleri yasaklandı. Bu yasaklara uymadığı tespit edilen adayların sınava devam etmelerine izin verilmeyecek ve sınavları iptal edilecek. 
     
     SONUÇLAR 
     Üniversitelerin 2 yıllık ön lisans ve açıköğretim programlarını tercih edebilmeleri için adayların en az 160, 4 ve daha fazla yıllık lisans programlarını tercih edebilmek için de en az 185 puan almaları gerekiyor. 
     Sınav sonuçları adaylara Temmuz ayının son haftası içinde duyurulacak. Sonuçlar, Sınav Sonuç Gazetesi, internet ve 900’lü telefon hatları aracılığıyla açıklanacak. 
     ÖSS’ye giren adaylardan üniversitelerin yabancı dil ile ilgili bölümlerinde okumak isteyenler ayrıca 26 Haziran Pazar günü Yabancı Dil Sınavı’na YDS katılacaklar. Bu adayların, 2005 Nisan ayında sınav ücretini yatırmış olmaları gerekiyor. 
     
</TEXT>
</DOC>
