<DOC>
<DOCNO> 385980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yasam/ayas.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal ortam etiği müfredata girdi 
</HEADLINE>
<TEXT>


Çağımızın ve geleceğin en önemli konularından sanal ortamda etik, hukuki kurallar ve güvenlik, ders olarak ortaöğretim programına alındı 

BAHAR ATAKAN Ankara 

Milli Eğitim Bakanlığı MEB , manken Gamze Özçelik'e tecavüz görüntülerinin internet ve cep telefonlarında dolaşmasıyla alevlenen 'sanal ortamda güvenlik, etik ve hukuk' tartışmalarını, yeni hazırlanan Bilgi ve İletişim Teknolojisi Dersi Öğretim Programı'na taşıdı. 

Kuruldan geçti 
Ortaöğretim kurumları öğrencilerine yönelik olarak ilk kez hazırlanan programın uluslararası eşdeğer öğretim programlarıyla örtüşecek nitelikte olmasına önem verildi. 
MEB Talim ve Terbiye Kurulu onayından geçen derste, öğrencilerin bilgisayarla ilgili temel kavramları öğrenmeleri, bilgi teknolojisi sistemlerini kullanmaları ve bilgisayarla ilgili güvenlik ve hukuk konuları hakkında bilgi sahibi olmaları amaçlandı. 

Yaratıcı olacaklar 
Öğrencilerin, bilgisayarla ilgili güvenlik ve hukuk konuları hakkında ayrıntılı bilgi sahibi olacakları dersle kazanacağı beceriler şöyle sıralandı 
"Bilgiye ayırt edici biçimde ulaşma, araştırma, analiz etme, paylaşma ve yaratıcı biçimde sunabilme. Farklı toplum ve kültürlerdeki insanların düşünce ve deneyimlerine bilgi ve iletişim teknolojilerini kullanarak hızlı şekilde ulaşabilme. Bilgi ve iletişim teknolojilerini evde, işyerinde, şu anda gelecekteki etkinliklerinde nerede ve ne zaman kullanacaklarını ayırt edebilme." 
Program yapısının eğlenceli ve hayatın içinden örneklerle işlenmesi öngörülüyor. Ders, endüstri meslek liselerinde zorunlu, diğer liselerde seçmeli olacak. 

İşte bazı başlıklar 
Bilgi Teknolojisinin Temel Kavramları ünitesi kapsamında da, öğrenciler son günlerde tartışılan 'güvenlik, telif hakları ve hukuk' konularını işleyecek. 
Bu başlık altında öğrencilere bilgisayar virüsleri ve korunma yolları da öğretilecek. Öğrencilerin, derste işleyeceği bazı başlıklar şöyle 
"Bilgi Teknolojisinin Temel Kavramları Bilgi Teknolojisi ve Toplumu Bilgisayar Ağları Güvenlik, Telif Hakları ve Hukuk İnternet ve İletişim." 



</TEXT>
</DOC>
