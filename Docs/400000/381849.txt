<DOC>
<DOCNO> 381849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun23.html </URL>
<DATE> 2005/09/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Damrey tayfunu yıkıp geçiyor 
</HEADLINE>
<TEXT>

     Damrey tayfunu, Çin'de 16 can aldıktan sonra bugün de Vietnam'ı vurdu. 
     Çin'de dün etkili olan tayfunda Haynan adasında çoğu çöken binalarda olmak üzere 16 kişi ölürken, rüzgar ağaçları kökünden söktü ve tayfun 1.2 milyar dolar hasara yol açtı. 
     Vietnam'da yayınlanan Tien Fong gazetesi, tayfunda, Vietnam'ın Fanh Hoa bölgesinde bir kişinin evinin çatısını onarmaya çalışırken öldüğünü yazarken, kıyı kesimlerinde 330 binden fazla kişi evlerini boşalttı. 
     Yetkililer, tayfun yüzünden denizin 5 metre kabardığını ve yükselen dalgaların kıyı kesimlerini dövdüğünü söylerken, kuzeydeki Nam Dinh bölgesinde, denizin pirinç tarlalarını basmasını önlemek için kurulan setlerin zarar gördüğü belirtildi. 
     Vietnam medyası, setlerin yıkılmasından sonra binlerce evi suların bastığını, elektrik direkleri ve evlerin yıkılması sırasında 9 kişinin yaralandığını ve başkent Hanoy'da iç hat uçak seferlerinden bazılarının ertelendiğini kaydetti. 
     Vietnam'ı vuran tayfunun şiddetinin azaldığı ve Laos'a doğru hareket ettiği de bildirildi. 
     Tayland hükümeti de şiddetini yitirinceye kadar üç gün yağışa yol açması beklenen tayfun nedeniyle ülkenin kuzey ve kuzeydoğusu için sel uyarısında bulundu. 
     
</TEXT>
</DOC>
