<DOC>
<DOCNO> 375817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur06.html </URL>
<DATE> 2005/09/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gaziantep'te spor salonunda yangın... 
</HEADLINE>
<TEXT>

     Gaziantep'te bir lisenin spor salonunda çıkan yangında, dumandan etkilenen kişi hastaneye kaldırıldı. 
     Edinilen bilgiye göre, Hoşgör Mahallesi'ndeki 19 Mayıs Lisesi'nin spor salonundan dumanlar yükseldiğini gören vatandaşlar, polis ve itfaiyeye ihbarda bulundu. 
     Olay yerine gelen polis ekipleri çevrede güvenlik önlemleri alırken, Büyükşehir Belediyesi İtfaiye Müdürlüğü ekipleri de spor salonunun depo olarak kullanılan bölümündeki yangına müdahale etti. 
     İtfaiye görevlileri, kapı kilidini kırarak girdikleri salonda bir kişi olduğunu fark edince, olay yerine 112 Acil Servis ekibi de çağrıldı. İçeriden güçlükle çıkarılan ve dumandan etkilendiği anlaşılan bu kişi olay yerinde yapılan ilk müdahalenin ardından Gaziantep Devlet Hastanesi'ne kaldırıldı. 
     Çevredekilerin adının ''Ali'' olduğunu söylediği bu kişinin, spor salonunun deposunda barındığı, depoda başlayan yangına da bu kişinin çevreyi aydınlatmak için yaktığı mumun neden olduğu belirtildi. 
     İtfaiye Müdürlüğü ekiplerinin yaklaşık 1 saat süren çalışması sonucunda söndürülen yangında, çok sayıda masa, sıra ve spor malzemesi zarar gördü. 
     Olay yerine gelen Gaziantep Emniyet Müdürü Abdullah Bolcu ile İl Milli Eğitim Müdür Vekili Fikret Atak da çalışmaları izledi. 
     
</TEXT>
</DOC>
