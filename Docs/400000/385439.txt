<DOC>
<DOCNO> 385439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun31.html </URL>
<DATE> 2005/10/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
AB-Sırbistan Karadağ görüşmeleri başladı 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Sırbistan-Karadağ ile ''İstikrar ve Ortaklık Anlaşması'' görüşmelerinin resmen başladığını açıkladı. 
     Belgrad'da bulunan Rehn, çok sayıda Sırbistan-Karadağlı yetkilinin de katıldığı toplantıda, ''Sırbistan-Karadağ ile İstikrar ve Ortaklık Anlaşması görüşmelerinin resmen başladığını duyuruyorum'' dedi. 
     Sırbistan-Karadağ Devlet Başkanı Svetozar Maroviç de, toplantıda yaptığı konuşmada, ''Bugün, Sırbistan-Karadağ'ın ve vatandaşlarının uzun zamandır beklediği bir gündür'' dedi. 
     Maroviç, ''Sırbistan-Karadağ'da daha iyi bir gelecek bekleyenlerin kaderi, Lahey'deki mahkeme tarafından savaş suçu işlemekle suçlanan kişilerin geleceğinden daha önemli'' diye konuştu. Svetozar Maroviç, ''Ratko Mladiç sorununun en kısa sürede çözülmesinin Sırbistan- Karadağ'ın yararına olduğunu'' belirtti. 
     Uluslararası topluluk, savaş suçu, soykırım ve insanlık suçu işlemekle itham edilen Bosnalı Sırpların eski siyasi ve askeri liderleri Radovan Karaciç ve General Ratko Mladiç'in yakalanması için Belgrad yönetimine uzun süredir baskı yapıyor. 
     AB Genel İşler Konseyi, 3 Ekim'de Lüksemburg'da yaptığı toplantıda, Sırbistan-Karadağ ile AB arasında İstikrar ve Ortaklık Anlaşması'na varılması amacıyla görüşmelere başlanmasına yeşil ışık yakmıştı. 
     
</TEXT>
</DOC>
