<DOC>
<DOCNO> 382295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy21.html </URL>
<DATE> 2005/09/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ali Coşkun Atatürk'ün emanet ettiği cumhuriyet, hantal yapıya gitmiş 
</HEADLINE>
<TEXT>

     Sanayi ve Ticaret Bakanı Ali Coşkun, ''Aziz Atatürk'ün emanet ettiği Cumhuriyet, demokratik cumhuriyet olamamış, bürokratik Cumhuriyet olduğu için hantal bir yapıya gitmiş'' dedi. 
     Bakan Coşkun, şimdi bunları düzeltmeye, bu hantal yapıdan kurtulmaya çalıştıklarını bildirdi. 
     Bakan Coşkun, Kütahya Şeker Fabrikası'nın 2005-2006 dönemi pancar alım kampanyasının açılışında yaptığı konuşmada, hantal yapının Türkiye'yi israf batağına sürüklediğini, bütçe açıklarının borçlarla kapatılabildiğini dile getirirken, şunları söyledi 
     ''Çok tenkit edildi ama yine de söyleyeceğim. Aziz Atatürk'ün emanet ettiği Cumhuriyet, demokratik cumhuriyet olamamış. Bürokratik Cumhuriyet olduğu için hantal bir yapıya gitmiş. O hantal yapı da bizi israf batağına sürüklemiş. Bunları düzeltmeye çalışıyoruz, bu hantal yapıdan kurtulmaya çalışıyoruz'' diye konuştu. 
     Coşkun, özelleştirme konusundaki eleştirilerin yersiz olduğunu belirtirken, işçilerin bu konuda endişelenmemesi gerektiğini dile getirdi. 
     ''İşte buradaki şeker fabrikası, özelleştirildikten sonra üretimini yüzde 5 artırmıştır. Bu hepimiz için önemli'' diyen Coşkun, hükümeti eleştirerek erken seçim isteyenlere vatandaşların itibar etmemesini istedi. 
     Türkiye'de ne milliyetçiliğin ne Atatürk sevgisinin ne de İslam inancının kimsenin tekelinde olamayacağını anlatan Coşkun, şunları kaydetti 
     ''Dolayısıyla bunları istismar etmenin, hamasi sözlerle gerçekleri çarpıtmanın zamanı çoktan geçti. Şimdi gerçekleri görme zamanı. Dünya nereye gidiyor Ekonomi nereye gidiyor Rekabet şartları nedir Bunları çok iyi kavramak ve buna göre hazırlık yapmak lazım.'' Bu arada pancar alım kampanyasının açılışını yapan Bakan Coşkun'a, Denizbank tarafından temsili bir kredi kartı verildi. 
     
</TEXT>
</DOC>
