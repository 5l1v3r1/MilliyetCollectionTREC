<DOC>
<DOCNO> 382276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy01.html </URL>
<DATE> 2005/09/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AP, bugün Türkiye'yi oyluyor 
</HEADLINE>
<TEXT>

     Avrupa Parlamentosu bugün, Türkiye'nin Kıbrıs'tan asker çekmesini ve Rum Kesimi'ni tanımasını talep eden ortak tasarıyı görüşüp oylayacak. 
     Avrupa Parlamentosu genel kurulu, Gümrük Birliği'nin AB'nin yeni üyelerini de kapsayacak şekilde uygulanmasını öngören ek protokolü bugün oyluyor. Parlamento'daki siyasi gruplar, bugünkü genel kurul oturumunda yapılacak Türkiye tartışmasının ardından oylanmak üzere ortak bir karar tasarısı hazırladı. Türkiye'nin, Gümrük Birliği'nin 25 üye ülkeye genişletilmiş bir biçimde uygulanmasını öngören ek protokolü onayladığı 29 Temmuz günü, Rum kesimini tanımadığına yönelik deklarasyon yayınlamasının eleştirildiği ortak tasarıda Kıbrıs'tan asker çekilmesi talep ediliyor ve Rum kesiminin Türkiye tarafından bir an evvel tanınması çağrısı yapılıyor. 
     3 Ekim öncesi Avrupa Parlamentosu'nun sadece tavsiye niteliği taşıyan ve müzakerelerle ilgili hiçbir siyasi ağırlığı olmayan karar tasarısında şu görüşlere yer veriliyor 
     Türkiye, aralarında Kıbrıs Cumhuriyeti'nin de bulunduğu tüm AB ülkeleri ilişkilerini normalleştirmeli. 
     Adadan Türk askerinin çekilmesi, kalıcı çözüm için gerilimi azaltacak bir adım olur. 
     Türkiye en kısa sürede Kıbrıs Cumhuriyeti'ni tanımalı. 
     Orhan Pamuk ile ilgili açılan dava Türkiye'de ifade özgürlüğüne tam olarak uyulmadığını gösteriyor. 
     TCK'nın 301 ve 305'inci maddeleri gözden geçirilmeli. 
     AB, Kıbrıs Türkleri'ne yönelik izolasyonu kaldırılması yönünde taahhütlerini yerine getirmeli. 
     Müzakereler hedefi tam üyelik olmakla birlikte açık uçlu, sonucu daha önceden kestirilemeyen bir süreçtir. 
     Müzakereler eğer üyelikle sonuçlanmazsa sıkı bağlarla AB'yi bağlayacak yöntem bulunmalıdır. 
     
</TEXT>
</DOC>
