<DOC>
<DOCNO> 362088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko41.html </URL>
<DATE> 2005/07/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ÖİB TEKEL'in kuleleriyle ilgili teklifler henüz açılmadı 
</HEADLINE>
<TEXT>

     Özelleştirme İdaresi Başkanlığı ÖİB , Tekel'in Ankara'da bulunan İkiz Kuleleri'nin satışına ilişkin tekliflerin henüz açılmadığını ifade ederek, söz konusu gayrimenkulun Türkiye Odalar ve Borsalar Birliği'ne TOBB satıldığına ilişkin haberlerin gerçek dışı olduğunu bildirdi. 
     Özelleştirme İdaresi'nden yapılan yazılı açıklamada, bugün bir gazetede yer alan haber üzerine açıklama yapıldığı vurgulandı. 
     Açıklamada, Tekel'e ait İkiz Kuleler için ilk olarak Eylül 2004'te ihaleye çıkıldığı, son teklif tarihi olan Kasım 2004'te de tek teklif gelmesi nedeniyle ihalenin iptal edildiği hatırlatıldı. 
     Mayıs 2005'te ikinci kez Kuleler'in ihaleye çıkarıldığı, son teklif tarihi olan 15 Temmuz 2005'te ise 2 teklif alındığı kaydedilirken, teliflerin henüz açılmadığı vurgulandı. 
     Açıklamada, fiyat teklifleri henüz ihale komisyonu tarafından tespit edilmemişken, bir gazetede yer alan ve söz konusu gayrimenkulun TOBB'a satıldığı yönündeki haberlerin gerçek dışı olduğu belirtildi. 
     Özelleştirme Kanunu çerçevesinde pazarlık usulü ile yapılacak ihalede kapalı zarf içinde alınacak tekliflerin İhale Komisyonu tarafından bilahare açılacağı ve gerekli görülmesi durumunda ihalenin birebir müşterek pazarlık ile sonuçlandırılacağı ifade edildi. 
     İhale Komisyonu'nun kararının Özelleştirme Yüksek Kurulu ÖYK onayını müteakip Resmi Gazete'de yayımlandıktan sonra kesinlik kazanacağı da hatırlatıldı. 
     Henüz teklif alma ve değerlendirme aşamasında olunan bu ihalede, sanki sonuçlanmış ve işlem tamamlanmış izlenimi veren ifade ve yorumlarla özelleştirme uygulamalarının rencide ediliyor olmasının kabul edilemez olduğu da vurgulanan ÖİB açıklamasında, ÖİB'nin konu ile ilgili gerekli yasal yollara başvuracağı da kaydedildi. 

     
</TEXT>
</DOC>
