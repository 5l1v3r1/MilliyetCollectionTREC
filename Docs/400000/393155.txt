<DOC>
<DOCNO> 393155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur05.html </URL>
<DATE> 2005/11/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Başbakan Erdoğan'ın yakını şişlendi 
</HEADLINE>
<TEXT>

     
     Ramazan EĞRİ-Umut Yüksel ERTÜRK İSTANBUL, DHA 
     
İSTANBUL Eyüp’te pastane işleten Başbakan Recep Tayyip Erdoğan’ın yeğeninin eşi Bayram Uzun, 5-6 yerinden şişle yaralandı. 
     Eyüp’teki Nurdan ile eşi Bayram Uzun’un işlettiği pastanede garson olarak çalışan Özkan Ayyıldız iddiaya göre, 2 gün önce 25 yaşındaki O.B. ile 23 yaşındaki Ö.K. tarafından dövüldü. Ayyıldız’ın durumu anlattığı Bayram Uzun, konuyu görüşmek üzere Hz. Halit Caddesi üzerinde saldırganlarla buluştu. Uzun, bu sırada çıkan tartışma sonucu ucu sivri bir aletle sırt bölgesinden yaralandı. Olayla ilgili soruşturma başlatan polis, 25 yaşındaki O.B. ve 23 yaşındaki Ö.K.’yı Eyüp’te gözaltına aldı. Asayiş Şube Müdürlüğü Gasp Büro Amirliği’ne teslim edilen zanlılardan O.B.’nin, 15 ayrı suç kaydı olduğu belirlendi. Polis, olaya karıştıkları iddiasıyla H.C. ve E.Y.’yi yakalamak amacıyla başlattığı çalışmayı sürdürüyor. Olayda yaralanan Bayram Uzun’un tedavisinin sürdüğü, ancak hayati tehlikesinin bulunmadığı belirtildi. 
     
</TEXT>
</DOC>
