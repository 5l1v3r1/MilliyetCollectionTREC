<DOC>
<DOCNO> 365118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo22.html </URL>
<DATE> 2005/07/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Mirsad Türkcan resmen Ülkerspor'da 
</HEADLINE>
<TEXT>

     Türkiye Basketbol Ligi'nin iddialı takımlarından Ülkerspor, milli basketbolcu Mirsad Türkcan ile sözleşme imzaladı. 
     Holiday Inn Crowne Plaza Hotel'de gerçekleştirilen ve kulüp başkanı Ali Doğan ile genel menajer Hakan Artış'ın da hazır bulunduğu törende Mirsad Türkcan, 1 yılı opsiyonlu, 3 yıllık sözleşmeye imza attı. 
     Daha önce Efes Pilsen'de de forma giyen ve 7 yıl sonra Türkiye'ye dönen 29 yaşında ve 2.06 metre boyundaki Mirsad Türkcan, geçen sezon Rusya Ligi takımlarından Dinamo Moskova'da oynamıştı. 
     Mirsad, yeni takımında giyeceği 6 numaralı formayla gazetecilere poz verdi. 
     
     DOĞAN ''HEYECAN VE CANLILIK GETİRECEK'' 
     Ülkerspor Kulübü Başkanı Ali Doğan, imza töreninde yaptığı açıklamada, Mirsad'ın yıllardır yurtdışında oynadığını ve ülkesini özlediğini vurgulayarak, ''Ülkesini özlemiş. Ülkerspor'da oynamak için büyük fedakarlıklar yaptı. Avrupa'nın başka ülkelerinden çok daha cazip teklifler olmasına rağmen, ülkesini ve Ülkerspor'u tercih etti. Biz de bundan büyük mutluluk duyduk. Bildiğimiz, tanıdığımız bir değer'' dedi. 
     Mirsad'ın, tekniğinin yanısıra, takıma heyecan katan, zevk veren bir oyuncu olduğunu belirten Doğan, ''Takıma heyecan ve canlılık verecek. Güzel maçlar seyredeceğiz'' diye konuştu. 
     Ülker Grubu olarak birçok sponsorluklara imza attıklarını ifade eden Ali Doğan, ''Bu, bana göre bir devrimdir. Bunun arkası da gelecek. Sponsor olduğumuz kulüplerin taraftarlarına sesleniyorum Bu olayı destekleyin ki, yarın daha başka sponsorluklar gelsin. Sporumuz canlansın, yeni değerler yetişsin, kalite yükselsin, yarış daha zevkli ve heyecanlı olsun. Daha iyi ürün alalım'' dedi. 
     
     MİRSAD ''TARAFTARLAR YENİ BİR MİRSAD İZLEYECEK'' 
     7 yıl aradan sonra Türkiye'ye döndüğü için çok mutlu olduğunu vurgulayan Mirsad Türkcan ise, Türk basketbolseverlere yeni bir Mirsad izlettireceği sözünü verdi. 
     Yurtdışında bulunduğu süre içinde Türkiye'yi çok iyi temsil ettiğini belirten Mirsad, şöyle konuştu 
     ''Bu sene çok renkli bir lig seyredeceğiz. Cazip teklifler aldım, ama Türkiye'ye dönmek istedim. Yurt dışında biraz yoruldum. 1.5 aydır Ülkerspor ile görüşüyordum. Türkiye'yi ve Türk sporseverleri çok özledim. Milli takım hazırlıkları da başlıyor. O da benim için çok önemli. Geçen yıl ara vermiştim. Seyirciler bundan sonra hem Ülkerspor hem de milli takımda çok değişik, yeni bir Mirsad izleyecekler.'' Ülkerspor Kulübü Genel Menajeri Hakan Artış ise, yöneticilik hayatında hep İbrahim Kutluay ile Mirsad Türkcan'ın birlikte oynayacağı bir takımı düşlediğini vurgulayarak, bu rüyasının yeni sezonda Ülkerspor'da gerçekleşecek olmasından dolayı duyduğu mutluluğu dile getirdi. 
     
</TEXT>
</DOC>
