<DOC>
<DOCNO> 394096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko50.html </URL>
<DATE> 2005/11/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Otomotivde satışlar azalırken ihracat arttı... 
</HEADLINE>
<TEXT>

     Otomotiv sektöründe, 10 aylık dönemde iç pazar satışları geçen yılın aynı dönemine oranla yüzde 3.7 azalırken, taşıt aracı ihracatı yüzde 11.7 artış gösterdi. 
     Otomotiv Sanayi Derneği OSD verilerine göre, iç pazardaki toplam taşıt aracı satışları, Ocak-Ekim döneminde 585 bin 488 adet oldu. Satışlardaki gerileme, 2004 yılı Ocak-Ekim dönemine oranla yüzde 3.7 olarak belirlendi. 
     10 aylık otomobil satışları, 2004 yılının aynı dönemine göre yüzde 9.5 azalarak 335 bin 313 adet olarak gerçekleşirken, ithalatın pazar payı yüzde 69 oldu. 
     Bu dönemde midibüs pazarı yüzde 10, otobüs pazarı yüzde 17 ve traktör pazarı yüzde 7 azaldı. Kamyon pazarı ise yüzde 9 artış kaydetti. 
     2004 yılı Ocak-Ekim dönemine göre, bu yılın aynı döneminde yerli otomobil satışları yüzde 6, ithal otomobil satışları ise yüzde 11 oranında kayıp yaşadı. 
     
     İHRACAT 
     Ocak-Ekim döneminde otomotiv ana ve yan sanayi ihracatı geçen yılın aynı dönemine göre yüzde 21 artışla 9.6 milyar doları geçti. 
     Türkiye'nin 2005 yılı Ocak-Ekim döneminde taşıt aracı ihracatı yüzde 11.7 artarak 461 bin 149 adet oldu. Bu dönemde, 7 bin 106 adetlik traktör ihracatı da eklendiğinde motorlu taşıt aracı ihracatı 468 bin 255 adet olarak hesaplandı. 
     10 aylık dönemde otomobil ihracatı yüzde 5.5 artışla 265 bin 607 adete, ticari araç ihracatı yüzde 21 artışla 195 bin 542 adete yükseldi, traktör ihracatı ise yüzde 16 azaldı. 
     Ford Otosan 136 bin 756 adet hafif ticari araç, Toyota 118 bin 919 adet otomobil, Oyak Renault 102 bin 297 adet otomobil ve Tofaş 33 bin 470 adet otomobil ile 38 bin 928 adet hafif ticari araç olmak üzere toplam 72 bin 398 araç ihraç etti. 
     
</TEXT>
</DOC>
