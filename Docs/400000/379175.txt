<DOC>
<DOCNO> 379175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/kohen.html </URL>
<DATE> 2005/09/17/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Seçimler neyi değiştirir 
</HEADLINE>
<TEXT>


Konu her türlü spekülasyona müsait Almanya'da yarın yapılacak seçimlerden çıkacak sonuç o kadar belirsiz ki, daha şimdiden işbaşına kimin geleceği ve ne biçim bir hükümetin kurulacağı üzerinde akla gelebilecek çeşitli tahminler öne sürülüyor. 
Son anketler, Hıristiyan Demokratların, Sosyal Demokratların önünde olduğunu kaydetmekle beraber, kurulması kaçınılmaz görünen koalisyon hükümetinin başına Merkel kadar Schröder'in geçmesi ihtimalini de -neredeyse eşit derecede- geçerli sayıyor. 
Neyse biz bu spekülasyonları bir yana bırakıp, seçimlerin pratikte -gerek Türkiye, gerekse genel dünya politikası açısından- neyi değiştirebileceği üzerinde duralım. 

Türkiye'nin bu seçimlerde oy hakkı olsaydı herhalde büyük çoğunluk, sandığa Schröder'in partisinin oy pusulasını atardı. Bunun başlıca nedeni özellikle Schröder'in ve genelde Sosyal Demokratların, gerek Türkiye'nin AB ile ilişkileri, gerekse Almanya'daki Türklerin durumu konusunda olumlu bir tutum sergilemiş olmasıdır. 
Schröder'in bütün hareketleri ile Türkiye ve Almanya'daki Türkler için "favori" durumuna gelmesine karşılık, Merkel'in ve Hıristiyan Demokratların beyanları ve davranışları Ankara ve "Alamancılar" için "itici" olmuştur. 
Aslında Merkel'i "Türkiye'ye karşı" olmakla suçlamak doğru değil. Yani Hıristiyan Demokrat liderin Türkiye'ye karşı bir düşmanlığından söz edilemez. Ama örneğin Türkiye'nin AB üyeliği konusunda -partisinin geleneksel çizgisine de uygun biçimde- Türkiye'nin hedeflerine ters düşen bir tavrı var. 

Şimdi mesele şu Schröder'in iktidarda kalması halinde Türkiye ile ilgili politikasının ne olacağı aşağı yukarı belli. Merkel gelirse, bu politika ne kadar değişir ve aleyhimizde gerçekleşir 
Biz doğrusu köklü bir değişiklik beklemiyoruz. Örneğin işbaşına geçtikten sonra, yeni Alman hükümetinin Türkiye'nin AB yolunu tıkayacak ya da saptıracak "imtiyazlı ortaklık" gibi bir girişimde bulunacağına pek ihtimal vermiyoruz. Bir kere yeni hükümetin -Merkel'in liderliğinde de olsa- nasıl bir koalisyon olacağı önemli. Merkel istese de koalisyon ortağından bu konuda destek görmeyebilir. Ayrıca AB içinde de bu yönde bir girişim için müsait bir ortam bulmayabilir... 
Bu nedenle şimdiden Berlin'de iktidar değişikliğinin, Türkiye'nin aleyhinde de bir hava -ve tavır- değişikliğine yol açacağı endişesine kapılmaya gerek yok... 

Türkiye'nin her şeye rağmen tercihi Schröder, ama Batı'nın eğilimi ne Bu tabii, ülkelere ve konulara göre değişiyor. Ama genel olarak ABD'nin ve İngiltere başta olmak üzere bazı Avrupa ülkelerinin Merkel'e karşı bir alerjisi veya endişesi yok. Tam aksine... Washington Schröder'in Irak savaşına karşı çıktığını unutmadı. Merkel daha çok "ABD hatta Bush yanlısı" olarak tanınıyor... İngiltere'nin de Schröder'e özel bir sempatisi yok. Hatta İngilizler, Thatcher'a benzettikleri Merkel'i daha çok tutuyorlar... Fransa'da Sarkozy, Avrupa'nın çeşitli ülkelerinde Hıristiyan Demokrat veya muhafazak r çevreler de Berlin'de şansölye olarak Merkel'i görmek isterler... Bu, belli nedenlerden ötürü Yunanistan ve Kıbrıs Rum tarafı için de geçerlidir ... 
Kısacası, Türkiye'nin seçimlere bakış açısı, birçok Batılı ülkenin tavrından farklıdır. Ama olsun. Türkiye için önemli olan, Almanya'da işbaşındaki liderin ve hükümetinin, Türkiye'yi direkt ilgilendiren konularda son dönemde izlenen politikayı değiştirmemesidir... 



</TEXT>
</DOC>
