<DOC>
<DOCNO> 382945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur09.html </URL>
<DATE> 2005/09/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Önce biz oynayacağız' kavgasında silahlar konuştu 2 ölü 
</HEADLINE>
<TEXT>

     Zafer TOKUŞ - Hakan TURHAN DHA 

      SAKARYA’nın Hendek ilçesi’nin Turanlar Mahallesi'nde dün gece yapılan sokak düğünü sırasında 2 kişinin ölümü, 10 kişinin de yaralanmasıyla sonuçlanan silahlı kavganın, oyun oynama anlaşmazlığından kaynaklandığı iddia edildi. 
     Dün saat 22.30 sıralarında Turanlar Mahallesi’ndeki roman vatandaşların düğününde, önceden aralarında husumet olduğu belirtilen iki aile üyeleri arasında oyun oynama anlaşmazlığı nedeniyle kavga çıktı. Önce bizim havamız çalacak, biz oynayacağız’ diye direten ve daha sonra kava eden taraflar, düğün kutlaması için yanlarında getirdikleri ruhsatsız tüfek ve tabancaları ateşledi. 
     Yaklaşık 5 dakika süren silahlı çatışmanın ardından, etraf yaralılarla doldu. Adapazarı’ndaki hastaneye kaldırılan yaralılardan 61 yaşındaki Fettah Holat ve 45 yaşındaki Güldane Holat, buradan sevkedildikleri Toyotasa Travmatoloji ve Acil Yardım Hastanesi’nde yapılan tüm müdahalelere rağmen kurtarılamadı. Çeşitli yerlerinden yaralanan Ferhat Mercan, Ferruh Mercan, Cemile Mercan, Suzan Mercan, Özkan Mercan, Cemile Holat, Fedai Holat, Özkan Gencer, Salih Sepetçioğlu ve Safiye Sepetçioğlu ise Sakarya Devlet ve Toyota-sa Travmatoloji Hastanesi’nde tedavi altına alındı. Yaralılardan Salih Sepetçioğlu ile Cemile Holat, sağlık durumlarının ağır olması nedeniyle istanbul Kartal Eğitim ve Araştırma Hastanesi’ne, Ferhat Mercan ile Özkan Mercan ise Kocaeli Araştırma Hastanesi’ne sevk edildi. 
     
     HASTANELERDE GÜVENLİK ÖNLEMİ 
     jandarma ve polis, yaralıların getirildiği hastanelerde önlem alarak, yaralıların yanlarına kimseyi yaklaştırmadı. Hastaneye koşan yaralıların yakınları ise, gazetecilere saldırarak görüntü almalarını engellemeye çalıştı. Çıkabilecek olaylar polis tarafından önlendi Olay sonrasında, Turanlar Mahallesi’ne polis ekipleri sevkedildi. Jandarma da ek kuvvet olarak hazır bekletildi. Polis, olaya karıştıkları belirlenen ve olayın faili olduğu belirtilen N.H. ve F.H.'nin yakalanabilmesi için çalışma başlattı. 
     
</TEXT>
</DOC>
