<DOC>
<DOCNO> 388575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy18.html </URL>
<DATE> 2005/10/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kenan Evren Sağlık durumum iyi 
</HEADLINE>
<TEXT>

     7. Cumhurbaşkanı Kenan Evren, sağlık 
     durumunun gayet iyi olduğunu söyledi. 
     Muğla’nın Marmaris İlçesinde yaşayan 7. Cumhurbaşkanı Evren, AA muhabirine, bugün basında yer alan "cilt kanseri olduğu" yolundaki iddialardan haberdar olmadığını belirterek, "Sağlık durumum, gayet iyi" dedi. 
     Bu sabah her zaman olduğu gibi erken kalkarak yürüyüş yapan Evren, daha sonra 3 ayrı bankaya giderek işlem yaptırdı. 
     Banka girişinde, sağlık durumuyla ilgili olarak AA muhabirinin sorularını yanıtlayan 7. Cumhurbaşkanı Evren, "Sabahtan beri durumumu merak eden herkes arayıp duruyor. Sağlık durumum gayet iyi. Sadece kulağımın arkasındaki bezeler alındı. Gördüğünüz gibi hiçbir şeyim yok" diye konuştu. 
     Bankalardaki işlemlerini tamamlayan 7. Cumhurbaşkanı Evren, Marmaris eski Belediye Başkanı Emekli Albay İsmet Karadinç’i işyerinde ziyaret ederek bir süre görüştü. 
     
</TEXT>
</DOC>
