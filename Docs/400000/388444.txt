<DOC>
<DOCNO> 388444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/aspo.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu havada bu kadar 1-1 
</HEADLINE>
<TEXT>


Süper Lig'in yarasını UEFA'da sarmak isteyen Beşiktaş, İngiliz rakibi önünde maça iyi başladı. Ailton'un nefis golü tribünleri umutlandırdı. Borgetti, hayalleri yıktı, ikinci tur için önemli bir avantaj kaçtı 


90 dakika 

BİLAL MEŞE 

Mehmet Ekşi, Ulvi Güveneroğlu ve Zeki Önatlı, Kartal'ı Bolton'a hazırladı. Efsanevi eski kurt Gordon Milne de dilinin döndüğünce bu üçlüye Bolton öncesinde stratejik destek verdi. 
Değişen bir şeyler vardı Kartal'da. 
Ama ellerinde sihirli değnek yok ki, ne yapsınlar 
Önce oyun sisteminde değişim yaptılar, 4-1-3-2'ye döndürdüler. Koray Avcı'yı savunmadan aldılar, ön liberoya yerleştirdiler. 
Hepsi o kadar...Eldeki kadro sınırlı, biraz rotüş yaptılar. 
Aslında Kartal maça fena başlamadı. Üstelik seyircinin desteği her zamanki dozdaydı. Nitekim kronometrenin 7.dakikayı gösterdiği sırada, İbrahim Akın'ın sol kanattaki presinin de yardımıyla Tümer topla buluştu, göbekten hareketlenen Ailton'u gördü. Brezilyalı soluyla nefis vurdu 1-0 
20'de Fadiga'nın yaklaşık 25 metreden attığı sert şut, Cordoba'nın mükemmel zamanlamasıyla üstten kornere giderken, golün habercisiydi sanki. 
Nitekim Tümer'in sol tarafta kaptırdığı, Adem Dursun'un hamlede geciktiği 29.dakikada Diouf arka direğe kesti, Borgetti gelişine Tayfur'a rağmen sert vurdu 1-1 

Tümer etkiledi 
Tümer'in 36.dakikada sakatlanarak oyundan çıkması Kartal'ın galibiyet hesaplarını da alt-üst eden en büyük faktördü. Bolton, oyun disiplinini ön planda tutarken, Kartal'ın topu sürekli havadan oynaması en büyük yanlışıydı. İbrahim Akın ile Ahmed Hassan'ın topla dripling yapmaları işin başka olumsuz yanıydı. Bu ikilinin kaptırdığı toplar Bolton'u hücumda etkili kıldı. 
Gökhan Zan'ı yedekler arasında görünce şaşırdım Bir gün önce oynaması zor dediler, yedekte çıkardılar. Sonra sahaya sürdüler, bu kez sakatlığı yineledi, oyundan almak zorunda kaldılar. Peki, sakatlığı olan bir oyuncuyu böylesi kritik maçta riske etmenin doğruluğunu bize kim anlatabilir Ne oldu Üç değişikliğin ikisini savunmada kullandınız, golün dışında pek ortalarda görünmeyen, Bolton savunmasının arasında sıkışıp kalan Ailton, zorunlu olarak doksan dakikayı tamamladı, Ahmet Dursun, kulübede çakılı kaldı 
İkinci yarıda galibiyet için yüklenen Beşiktaş, uzun toplarla pozisyon arayan bir Bolton vardı. 90 1'de önce Ailton vurdu, savunmadan döndü, sağda bu kez Kleberson buluştu, sert vurdu, yandan az farkla auta gitti. 
Gruptan üç takım üst tura çıkacak... İnönü'de kaybedilen iki ALTIN puan Kartal'ı sıkıntıya sokar. Çıkabilir de... 
Ne var ki maç bitti, yine beklenen tablo İnönü'de ortaya çıktı. 'Yönetim istifa' sesleri yükselirken, numaralı tribünün altında bulunan taraftarların yöneticilerle diyaloğa girmeleri sıkıntılı günlerin habercisiydi. 

'Yönetim istifa' 

Bolton maçının bitiminde tribündeki onbinler Demirören yönetimini istifaya davet etti, numaralıdaki taraftarlar idarecilerle tartıştı 

CENGİZ MALGIR 

Beşiktaş Yönetimi, dün ilk kez hep bir ağızdan istifaya davet edildi. Maçın bitiminin ardından İnönü Stadı'ndaki siyah - beyazlılar, "Yönetim istifa" tezahüratı yaparken, kapalı tribünde olaylar yaşandı. Numaralı tribünde bulunan taraftarlar ise şeref tribünündeki idarecilere laf atınca, tartışma meydana geldi. Bunun üzerine polis hemen numaralıyı boşaltırken, kapalı tribün yine gitmemekte direndi. 
Taraftarın bu tepkisi karşısında Beşiktaş Yönetimi acil olarak VIP bölümünde toplantıya geçti. 
Takımın başında sahaya çıkan BJK Özkaynak Düzeni Genel Koordinatörü Mehmet Ekşi, zor günler geçirdiklerine dikkat çekerek, "Biz sistemin içinde olan insanlarız ve verilen görevi yapmaya çalıştık" diye konuştu. 
Sakat futbolcuların çokluğu nedeniyle zorunlu değişiklik yaparak takımı sahaya çıkardıklarını belirten Ekşi, "Maça damgamızı vuramadık, strateji uygulayamadık. Zar zor maçı bitirebildik" ifadesini kullandı. 

H GRUBU O G B M A Y P Zenit 1 1 0 0 2 1 3 Beşiktaş 1 0 1 0 1 1 1 Bolton 1 0 1 0 1 1 1 Sevilla 0 0 0 0 0 0 0 Guimares 1 0 0 1 1 2 0 
SONUÇLAR Beşiktaş - Bolton 1-1, Zenit - Guimares 2-1 
PROGRAM 3 Kasım Sevilla - Beşiktaş, Bolton - Zenit 

MAÇTAN NOTLAR 
İlk raunt Zenit'in 
KARTAL ile aynı grupta yer alan Zenit, sahasında Guimaraes'in 2-1 yendi. Ev sahibine galibiyeti goller, penaltıdan Spivak ve Arshavin'den gelirken, Portekiz ekibinin tek sayısını Neca kaydetti. Guimaraes'ten Medeiros, Zenit'ten Radimov kırmızı kart gördü. 

Çalımbay unutulmadı 
KAYSERİSPOR maçı sonrasında istifa eden Beşiktaş'ın eski Teknik Direktörü Rıza Çalımbay için kapalı tribünde pankart açıldı. Pankartta, "Rıza Çalımbay sen bizim gururumuzsun" sözleri yer aldı. 

İbrahim'e piyango 
RIZA Çalımbay döneminde bu sezon hiç ilk 11'de görev alamayan İbrahim Akın, dün bu şansı yakaladı. Sakatlıkları bulunan Sergen, Okan ve Pancu kadroda yer almazken, sağ arka adalesinde ödem bulunan Koray maça yetiştirildi. Kaptan Tayfur da zorunluluktan sağ kanatta görev yaptı. 

Sevinci abarttı 
AİLTON'UN 7. dakikada attığı gol, statta büyük coşkuya neden oldu. Ancak bu sevinci abartan bir taraftar, yeni açık tribünden saha içine girip, Brezilyalı oyuncuyu kutlamaya kalkınca, emniyet güçlerince engellendi ve stat dışına çıkarıldı. 

Yönetimden iftar yemeği 
BEŞİKTAŞ Yönetimi, çeşitli kurullarda görev yapan üyelere iftar yemeği verdi. Borsa Restaurant'ta verilen yemeğe, 2. Başkan Murat Aksu, yöneticiler Kenan Öner, Murat Ürünsak, Bülent Deriş, Süleyman Eren, Sinan Vardar ve Hüseyin Yücel ile Divan Kurulu, Sicil Kurulu, Müze Kurulu ve Denetleme Kurulu üyeleri katıldı. 

28 yabancı gazeteci 
BEŞİKTAŞ'IN Bolton ile oynadığı mücadeleye yabancı basın da ilgi gösterdi. Karşılaşma için çoğu İngiliz 28 yabancı gazeteci akredite oldu. 

Bir avuç İngiliz 
YAKLAŞIK 200 İngiliz taraftar, Bolton'u BJK İnönü Stadı'nda yalnız bırakmadı. Ayrıca, İngiltere'den gelen 7 özel koruma görevlisi de takımın güvenliğini sağladı. 

</TEXT>
</DOC>
