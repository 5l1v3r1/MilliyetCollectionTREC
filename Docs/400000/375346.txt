<DOC>
<DOCNO> 375346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun37.html </URL>
<DATE> 2005/09/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alman Birlik 90 Yeşiller Partisi Türkçe seçim kampanyasını sürdürüyor 
</HEADLINE>
<TEXT>

     Alman Birlik 90 Yeşiller Partisi, Türk kökenli seçmenlere ulaşmak amacıyla Türkçe seçim kampanyaları sürdürüyor. 
     Seçim kampanyası için, Türkçe-Almanca yayımlanan bir gazete ülkenin her tarafında dağıtılmaya başlandı. Partinin önde gelen isimlerinin makalelerinin ve röportajlarının yer aldığı gazetede, Yeşiller'in icraatları ve seçim vaatleri Türkçe olarak anlatılıyor. 
     Yeşiller ayrıca, Almanya Dışişleri Bakanı Joschka Fischer'in Türkçe olarak çağrıda bulunduğu bir seçim afişini 6 Eylül Salı gününden itibaren Almanya'da Türklerin yoğun olarak yaşadığı bölgelere asacak. Afişte Fischer'in, ''Türkiye Avrupa'nın bir parçasıdır. Türkiye, Avrupa ve Avrupa'nın güvenliği için önemlidir'' sözü yer alıyor. 
     Yeşiller'in ayrıca, seçimlere bir hafta kala Türk televizyonlarına Türkçe seçim duyuruları vereceği bildirildi. 
     
</TEXT>
</DOC>
