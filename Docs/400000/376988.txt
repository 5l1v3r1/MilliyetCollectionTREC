<DOC>
<DOCNO> 376988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun08.html </URL>
<DATE> 2005/09/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yaşanacak en iyi ülkeler listesinde Türkiye sınıfta kaldı 
</HEADLINE>
<TEXT>

     İhsan DÖRTKARDEŞ DHA 

      ESKİ Devlet Bakanı Kemal Derviş’in başkanlık yaptığı Birleşmiş Milletler Kalkınma Programı’nın UNDP yıllık gelişmişlik raporunda, geçen yıl 177 ülke arasında 88’inci sırada bulunan Türkiye’nin bu kez 94’üncülüğe gerilediği gözlendi. 
     Amerika’nın Sesi Radyosu’nun haberine göre Derviş, yeni görevinde ilk kez yayınlanan yıllık raporu, New York’taki 2’nci Dünya Parlamento Başkanları Konferansı’na sundu. Raporda, gelişmişlik açısından 177 ülke arasında 94’üncü sırada yer alan Türkiye, ’Orta Düzeyde İnsani Gelişmeye Sahip Ülke’ olarak nitelendirildi. 
     15 yıldan bu yana düzenli olarak yayınlanan 177 ülkenin gelişmiş düzeyini yansıtan raporda Çin ve Hindistan gibi, küreselleşmenin ’başarı öyküleri’ arasında yer alan Türkiye’nin, küreselleşmenin getirdiği bazı zorluklar çerçevesinde, ’artan gelir düzeyinin, refah yaratma ve ortalama yaşam süresi ile okur yazarlık düzeyinin yükseltilmesine dönüştürülememesi’ sorunuyla karşı karşıya olduğu kaydedildi. 
     
     TÜRKİYE SONLARDA 
     Türkiye’nin, çeşitli alanlarda zorlukları bulunmasına rağmen, 1990’lı yıllardan bu yana İnsani Gelişme Endeksi içindeki yerinin ’belirli düzeyde yükseldiği’ vurgulanan raporda, geçen yıl 88’inci sırada bulunan Türkiye’nin, bu yıl 94’üncü sıraya gerilediği, ancak iki yıl öncesinin rakamlarının, teknik sebepler nedeniyle doğrudan kıyaslamada kullanılamayacağı kaydedildi. 
     Daha önce kullanılmayan ancak bu yıl değerlendirmeye katılan unsurlar olarak ortalama yaşam süresi ve AIDS hastalığı sayıldı. Türkiye’nin Kişi Başına Gayrisafi Milli Hasılası’nın arttığı, ancak Belize, Çin, Dominik, Grenada ve Ekvador gibi ülkelerin bu yılki yeni endekse göre bazı boyutlarda ilerleme kaydetmesi nedeniyle, olması gerekenden daha aşağı bir düzeyde yer aldığı bildirildi. 
     
     ORTALAMA ÖMÜR 68.7 YIL 
     Bu yılki rapora göre, Türkiye’de ortalama ömür 68.7 yıl. Bu düzey de Türkiye’yi 100’üncü sıraya koyuyor. Türkiye, okula kayıt açısından okula gidebilecek nüfusun kaydolma düzeyinin yüzde 68 olmasıyla 111’inci sırada yer alıyor. 
     Satın alma gücü paritesine göre ise 6 bin 772 dolarlık Kişi Başına Gayri Safi Milli Hasılası’yla Türkiye, 75’inci sırada bulunuyor. Yoksulluk sıralamasına bakıldığında, gelişmekte olan 103 ülke arasında 19’uncu sırada olan Türkiye, cinsiyet-yetki kategorisinde, kadınların sosyal yaşamda yer alması açısından 140 ülke arasında 76’ıncı sıraya yerleşti. 
     Raporda ayrıca, Türkiye’de kadınların Meclis’teki sandalyelerin yüzde 4.4’üne sahip olduğu, mesleki ve teknik işlerin yüzde 30’unda kadınların çalıştığı ve yine kadınların, yönetici düzeydeki işlerde yüzde 6 oranında istihdam edildiği vurgulandı. 
     
</TEXT>
</DOC>
