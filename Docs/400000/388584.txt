<DOC>
<DOCNO> 388584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy27.html </URL>
<DATE> 2005/10/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TRT En küçük bir yolsuzluğun yargıya intikal etmesinde tereddüt etmedik 
</HEADLINE>
<TEXT>

     TRT Genel Müdürlüğü, kurumun, şeffaflık ve dürüstlük ilkeleri ışığında en küçük bir yolsuzluk olayının bile bağımsız yargıya intikal etmesinde tereddüt etmediğini ve bundan sonra da etmeyeceğini bildirdi. 
     TRT Genel Müdürlüğü, eski Televizyon Dairesi Başkanı, Genel Müdür Müşaviri Muammer Göz hakkındaki soruşturmayla ilgili yazılı açıklama yaptı. 
     Göz hakkında, Genel Müdürlük makamına 20 Eylül 2005 tarihinde yapılan bir ihbar üzerine idari soruşturma başlatıldığı ve konunun Ankara Cumhuriyet Başsavcılığı’na bildirildiği anımsatılan açıklamada, şöyle denildi 
     "Türkiye’nin kamu hizmeti yayıncısı TRT kurumu, şeffaflık ve dürüstlük ilkeleri ışığında en küçük bir yolsuzluk ve usulsüzlük olayının dahi bağımsız yargıya intikal etmesinde tereddüt etmemiştir ve etmeyecektir. 
     TRT ailesi, kurumlarının adının bir yolsuzluk olayıyla gündeme gelmesinden dolayı büyük üzüntü yaşamaktadır. TRT çalışanları, bugüne kadar olduğu gibi bundan sonra da kurumlarının tarihine ve adına yakışır bir şekilde, yayınlarıyla kamu hizmeti vermeye devam edeceklerdir. 
     Bu vesileyle kurumla ilgili her türlü tasarruf ve uygulamaların kamuoyu denetimine açık olduğunu belirtirken, söz konusu münferit olayın, bizzat TRT kurumu tarafından yargıya intikal ettirildiğini basınımızın ve kamuoyunun dikkatine sunarız." 
     
</TEXT>
</DOC>
