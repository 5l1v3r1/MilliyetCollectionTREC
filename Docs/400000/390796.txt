<DOC>
<DOCNO> 390796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/spo04.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada panik 
</HEADLINE>
<TEXT>


Bordo-mavili takımı taşıyan uçak Trabzon'a inemedi, Ankara'ya gitti. Kafile başkanı Şener Yavuz, "Şimdi hayatta olmayabilirdik" dedi 


Trabzonspor, Denizlispor maçının ardından çıktığı dönüş yolculuğu sırasında korku dolu saatler yaşadı. THY'ye ait özel uçakla dönüşe geçen kafile, Trabzon'a inemeyince, rota Ankara Esenboğa Havalimanı'na çevrildi. 
Ters rüzgar nedeniyle Trabzon'a inişin gerçekleşmediği bildirilirken, Ankara'da da sorun yaşandı. 05.00'te yeniden yola çıkmak için uçağa binen bordo - mavililer, bu kez da arıza yaşanınca, başkentte kalma kararı aldılar. Geceyi Büyük Anadolu Oteli'nde geçiren Karadeniz ekibi, başka bir uçakla dün 15.30 sıralarında Trabzon'a ulaştı. 
Kafile Başkanı Şener Yavuz, "Saat 02.15'te Trabzon'a iniş sırasında uçak bir anda sarsıldı. Pilot ani bir manevrayla uçağı havalandırmayı başardı. Ankara'da bize çakılmamamızın mucize olduğunu söylediler. Herkes büyük şok yaşadı. Pilotun ustalığı olmasaydı, belki de şimdi hayatta olmayacaktık" dedi. 

Kürşat Duymuş çok mutlu 

Attığı kafa golüyle takımını Denizli önünde galibiyete taşıyan Kürşat Duymuş büyük bir sevinç yaşıyor. Geldiği günden bu yana savunmada yaptığı hatalar nedeniyle zaman zaman ağır eleştiriler alan tecrübeli oyuncu, "Üstümüzde adeta kara bulutlar dolaşıyordu. Denizlispor maçı son şansımızdı. Kazanmamız gerçekten çok güzel. Buna ihtiyacımız vardı. Bu gol hayatımda attığım en anlamlı gollerden biri oldu" diye konuştu. 

Sular duruldu 

Ligdeki Denizlispor maçı, maceralı dönüş yolculuğuna rağmen, kulüpte birçok sorun için ilaç oldu. 47 gün sonra gelen 3 puan camiaya moral aşılarken, sert eleştiriler alan Atay Aktuğ ve ekibi de rahat nefes aldı. Bordo - mavililer bu sezon ilk kez deplasmanda gülerken, Teknik Direktör Vahid Halilhodziç de galibiyetle tanıştı. Halilhodziç, futbolcuların özgüven kazanması açısından bu durumun çok önemli olduğunun altını çizdi. 


</TEXT>
</DOC>
