<DOC>
<DOCNO> 368974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy12.html </URL>
<DATE> 2005/08/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Baydemir Kahvemizi koyup Başbakanı bekleyeceğim 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, "Sayın Başbakan ile aydınlar arasında görüşme sonucunda ortaya çıkan pozitif mesajı, memnuniyet ve heyecan verici buluyoruz" dedi. Baydemir, silahlı eylemlerin ve operasyonların durdurulması çağrısında bulundu. 
     Başbakan Erdoğan’ın Diyarbakır ziyaret ile ilgili Doğu ve Güneydoğu’daki 57 belediye başkanı, Diyarbakır Büyükşehir Belediyesi Burhan Karadeniz Cep Sineması’nda basın toplantısı düzenledi. 
     Belediye başkanlarınca hazırlanan basın açıklamasını okuyan Diyarbakır Büyükşehir Belediye Başkanı Baydemir, "Bir yanda AB ile bütünleşme çerçevesinde büyüyen belirsizlikler, diğer yanda bölgede artan çatışmaların, Türkiye’de politikacı, sivil toplum örgütü ile tüm birey ve kurumlara önemli sorumluluklar yüklediğini" belirtti. 
     
     "MESAJ, HERKES TARAFINDAN DESTEKLENMELİ" 
     Başbakan Recep Tayyip Erdoğan ile bazı aydınlar arasında gerçekleşen görüşme sonucunda ortaya çıkan pozitif mesajı, memnuniyet ve heyecan verici bulduklarını belirten Baydemir, "Mevcut sorunlarımızın demokratik ve barışçıl yollarla çözülebilmesi için tartışma ve diyalog ortamı yaratması gereken bu mesajın, herkes tarafından desteklenip geliştirilmesinin son derece önemli olduğunu düşünüyoruz. Sayın Başbakan’ın Diyarbakır ziyaretinde Kürt sorununun demokrasiden taviz verilmeden çözüme kavuşturulacağı pozitif mesajının içeriği konusunda tüm yurttaşlarımız beklenti içerisindedir" diye konuştu. 
     Baydemir, Kürt sorununa salt bir güvenlik ya da ekonomik geri kalmışlık sorunu olarak yaklaşmanın sorunların çözümüne yardımcı olmadığını öne sürerek, "Bölgemizin ekonomik kalkınma sorununun olduğu açıktır. Ancak, sorunlarımız salt bir ekonomik kalkınma sorunu ile açıklanmayacak kadar çok boyutludur" dedi. 
     
     EYLEMLERİN DURDURULMASI ÇAĞRISI... 
     Toplumsal barış ve ekonomik kalkınmanın tesis edilebilmesi için sosyal kültürel siyasal ekonomik ve hukuki boyutları olan kapsamlı bir sivil projenin hayata geçirilmesi gerektiğine inandıklarını aktaran Baydemir, konuşmasını şöyle sürdürdü 
     "Bu çerçevede çatışmalarda heba edilen kaynakların demokrasi, kültürel gelişim, ekonomik ve sosyal kalkınmada kullanılması, hayati derecede öneme sahiptir. Demokratik tartışma, diyalog, empati ortamıyla güven duygusunun gelişebilmesi ve insanlarımızın yaşamlarını yitirmeyeceği bir toplumsal siyasal sürecin başlayabilmesi için kayıtsız, koşulsuz silahların susması gerektiğine inanıyoruz. Tek bir insanımızın yaşamını yitirmemesi için silahlı eylemlerin ve operasyonların durdurulması çağrısında bulunuyoruz. Güven kırıcı her türlü aktiviteden çekinmesi çağrısında bulunuyoruz. Cumhuriyeti, dedelerimiz birlikte kurdu. Bizler, birbirimizi tanıyarak birlikte yaşatacağız." 
     
     "KAHVE KOYUP, BAŞBAKANIMIZI BEKLEYECEĞİM" 
     Baydemir, gazetecilerin dün aydınların terör örgütü PKK’ya silah bırakma konusunda yaptığı çağrıya katılıp katılmadıkları ve Başbakan Erdoğan’ın Diyarbakır’daki temaslarında yer alıp almayacağı yönündeki sorularını, şöyle yanıtladı 
     "Şırnak, Tunceli, Kayseri ve Yozgat ilime cenazelerin gitmemesi lazım. 15 yıldır annelerimizin yaşadığı trajedi dramının bir daha yaşanmaması lazım. Daha önceki çağrılarımızda kayıtsız koşulsuz çatışmasızlık haline geri dönülmesi gerektiğini ifade etmiştik. Aynı çağrımızı yineliyoruz. Tek bir insanımızın yaşamanı yitirmeyeceği ortamı hep birlikte yaratmak durumundayız. 
     Sayın Başbakanımız, bütün programı boyunca belediyemizin ve benim konuğumdur. Kentin her köşesinde biz onu ağırlayacağız. Havaalanında karşılayıp bütün programlara da iştirak edeceğim. Diyarbakır’ı en iyi şekilde temsil etme konusunda elimden gelen bütün çabayı sarf edeceğim. 
     Burada benim ve Diyarbakırlıların bir beklentisinin olduğunun altını çizmek isterim. Sayın Başbakanımızı, Büyükşehir Belediyemizde de ağırlamak istiyoruz. Ben protokolü hazırlayacağım. Kahvemizi de koyup akşama kadar Sayın Başbakanı bekleyeceğim. İlk fırsatta da Başbakanı belediyemize davet edeceğim." 
     
</TEXT>
</DOC>
