<DOC>
<DOCNO> 396137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur12.html </URL>
<DATE> 2005/11/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Polise çarpıp kaçtılar 
</HEADLINE>
<TEXT>

     Beşiktaş’ta uygulama sırasında "dur" ihtarında bulunduğu alkollü bir sürücünün kullandığı cipin çarptığı polis memuru yaralanırken, olayla ilgili 4 kişi yakalandı. 
     AA muhabirinin aldığı bilgiye göre, gece saatlerinde Bebek sahil yolunda uygulama yapan polis ekipleri, durumundan şüphelendikleri Ediz Aydın’ın kullandığı 34 GAN 73 plakalı cipi durdurmak istedi. Ancak "dur" ihtarına uymadığı ve cipini uygulama yapan polislerin üzerine sürdüğü bildirilen Aydın, Asayiş Ekipler Amirliği’nde görevli polis memuru Murat Dinçer’e çarparak kaçmaya başladı. 
     Olayda yaralanan polis memuru Dinçer, meslektaşları tarafından kaldırıldığı İstinye Devlet Hastanesi’nde yapılan ilk müdahalenin ardından İstanbul Üniversitesi Cerrahpaşa Tıp Fakültesi Hastanesi’ne sevk edildi. 
     Hayati tehlikesi olmayan Dinçer’in hastaneye kaldırılmasından sonra, Aydın yönetimindeki cipin bulunması için polislerce bölgede çalışma başlatıldı. 
     Plakası alınan cipin sahibinin Emirgan Mektep Sokak’ta oturduğunu belirleyen polisler, bu adrese giderek, Aydın’ı beklemeye başladı. 
     Diğer polis ekipleri de Sarıyer ve Beşiktaş’ın çeşitli semtlerinde önlem alıp Ediz Aydın ile kullandığı cipi aramaya başladı. 
     Kısa süre sonra Maslak’tan İstinye yönüne gittiği anlaşılan cip, Sarıyer Pınar Mahallesi girişindeki İSKİ binası yakınında önlem alan polislerce durduruldu. 
     Cipteki sürücü Aydın ile yanındaki Mahmut Akman, Nur Sena Erdoğdu ve Hatice Işıl Dizanlıoğlu, gözaltına alınarak Arnavutköy Polis Merkezi’ne götürüldü. 
     Daha sonra Adli Tıp Kurumu’nda yapılan kontrolde alkollü oldukları anlaşılan 4 kişi, ardından aynı polis merkezine getirildi. 
     
</TEXT>
</DOC>
