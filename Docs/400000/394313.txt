<DOC>
<DOCNO> 394313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/kohen.html </URL>
<DATE> 2005/11/12/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Amman'daki amansız saldırı 
</HEADLINE>
<TEXT>


AMMAN'daki üç otele karşı girişilen amansız saldırıyı Ebu Musab el Zerkavi'nin üstlenmesi, Irak'ta üslenen bu Ürdün kökenli militanın, artık eylemlerini Irak sınırlarının dışına da yaymayı hedeflediğini gösteriyor. 
Uzmanlara göre, El Zerkavi'nin bu yeni stratejisi, bölge ülkelerini de "menzili" içine alıyor. 
El Zerkavi'ye bağlı intihar bombacılarının sadece Arap ülkelerinde değil, Avrupa'da da boy gösterebileceği endişesini duyanlar var. Alman dış istihbarat şefi August Hanning bu kaygıyı önceki günkü bir konferansta şöyle dile getirdi "Zerkavi şebekesinin giderek aktif hale geldiğine tanık oluyoruz. Bunu Avrupa için de büyüyen bir tehdit olarak görüyoruz. Bu tür saldırıların devam etmesini bekliyoruz"... 

EL Zerkavi ne yapmak istiyor Irak içindeki ve dışındaki eylemleri, El Kaide veya direkt olarak Usame bin Ladin ile bağlantılı mı Ürdün'ü hedef almasının nedeni ne 
Gene uzmanların görüşüne göre, El Zerkavi'nin kısa ve uzun vadeli stratejileri var. Esas nihai hedefi, ABD başta olmak üzere Batı'yı dize getirmek ve özellikle Müslüman ülkelerde kendi şeriat anlayışına uygun bir "yeni İslami düzen" kurmaktır. 
El Zerkavi bu "nihai çözüm" için, daha kısa vadede şiddet yolu ile karşısında gördüğü tüm "güçleri" bunlar sadece Irak'taki "işgalciler" değil, Iraklı yöneticileri, Irak dışında da düşman saydığı başka ülkeleri eylemleriyle yıldırmayı amaçlıyor. 

EL Zerkavi'nin kısa ve uzun vadeli hedefleri, doktrini ve yöntemleri, genel hatları ile, El Kaide'ninkiler doğrultusunda. El Zerkavi ile Bin Ladin'in hareketi arasında sıkı bir bağ bulunduğu da biliniyor. Ancak uzmanların da belirttiği gibi, çeşitli ülkelerde faaliyet gösteren militan gruplar -El Kaide ile bağlarına rağmen- daha özerk çalışabiliyorlar. Hatta bu durum ticaretteki "acente"lere veya "franschise" denilen sisteme benzetiliyor 
El Zerkavi özellikle Irak'taki "başarılı" faaliyeti sayesinde son zamanlarda iyice öne çıkmış bulunuyor. Kendisi bizzat inisiyatifini kullanarak yani El Kaide'den emir almadan da hareket etme, istediği hedefleri seçme, bunun kredisini de kendi adına kaydetme olanağına sahip. 
"Le Figaro"da dün çıkan bir analizde, son zamanlarda El Zerkavi ile Bin Ladin arasında özellikle Irak'ta Şiilere karşı girişilen eylemler nedeni ile anlaşmazlık çıktığı öne sürülüyor. Bu durumda El Zerkavi şimdi istediği şekilde eylemlerini sürdürmekte ve yaymakta kendini serbest görüyor... 

BÜTÜN bu verilerin ışığında El Zerkavi'nin Ürdün'ü neden hedef aldığını anlamak zor değil. Zaten kendisi adına yayımlanan bildiride de, Amman'daki hedeflerin "iyice seçildiği", bu otellerin "İslam düşmanları tarafından bir arka bahçeye dönüştürüldüğü" belirtildi. 
Ürdün ABD'nin sıkı dostu. İsrail ile ilişkileri var. Irak'a lojistik destek Amman'dan geçiyor. Ürdün'ün laik, parlamenter rejimi El Zerkavi'nin "yeni İslami düzen"i ile çelişiyor... 
El Zerkavi Amman'daki kanlı eylemleri ile Ürdün'ü cezalandırmak ve yıldırmak istemiştir. Ancak masum Ürdünlülerin ölmesi ve yaralanması, halkın nefretine yol açmıştır. Ne var ki -Irak'ta da görüldüğü gibi- El Zerkavi halkın bu tür tepkileri ile ilgili değil. Bu bakımdan onun yönetimindeki amansız eylemlerin yayılacağı konusundaki tahminlerin gerçekleşmesi şaşırtıcı olmayacak... 



</TEXT>
</DOC>
