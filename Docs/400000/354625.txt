<DOC>
<DOCNO> 354625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo05.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp gençlik 0-3 
</HEADLINE>
<TEXT>


20 Yaşaltı Milli Takımımız, İspanya karşısında bir varlık gösteremedi, Dünya Gençler Şampiyonası'na 2. turda veda etti. Juanfran 2 ve Robuste'nin golleri sonucu belirledi 


Hollanda'da düzenlenen Dünya Gençler Şampiyonası'na büyük umutlarla giden 20 Yaşaltı Milli Takımımız hayal kırıklığıyla dönüyor. 
Ay - Yıldızlı ekibimiz, Avrupa Şampiyonası'nda iki kez son dakikada teslim olduğu İspanya karşısında yine tutunamadı, rakibine farklı teslim olarak turnuvaya ikinci turda havlu attı. Boğalar'ın en etkili silahı Juanfran, 26'da defansımızdaki kademe yanlışını iyi değerlendirirken, 36'da da Ergün Teber'in hatasını affetmedi. Millilerimiz ikinci yarıda oyunda denge kurmaya çalışırken, 69'da Robuste'nin ayağından gelen üçüncü golle umutlarını tüketti. 

Maçın karnesi 
HAKEMLER T.Hauge, S.Holvik, H.Ole Borgan Norveç 
İSPANYA Ribas Biel 6 -Molinero 7 , Alexis 6 , Robuste 7 -Juanfran 8 Jona Dk.77 5 , Zapater 7 Raul Albiol Dk.74 5 , Llorente 7 , Gavilan 7 , Jose Enrique 6 - Fabregas 7 Silva Dk.63 7 , Markel 7 
TÜRKİYE Şener Özcan 4 -Uğur Uçar 5 , Ergun Teber 4 Sezer Sezgin Dk.38 5 , Yasin Çakmak 5 -Zafer Şakar 4 , Burak Yılmaz 4 Ergin Keleş Dk.46 4 , Sezer Öztürk 4 Ali Öztürk Dk.60 4 , Kerim Zengin 4 , Olcan Adın 4 - Murat Özavcı 4 , Gökhan Güleç 5 
SARI KARTLAR Uğur Uçar, Ergun Teber, Gökhan Güleç, Sezer Sezgin, Zafer Şakar Türkiye 
GOLLER Juanfran Dk.26 ve Dk.36 , Robuste Dk.69 

Ustaömer'in tesellisi var 

Genç Milli Takım'ın teknik patronu Şenol Ustaömer, İspanya karşısında çok kötü bir 90 dakika çıkardıklarını söyledi. Genç hoca, Boğalar'ın turnuvanın en kuvvetli takımı olduğunu belirtti, "Başka bir ekibe yenilseydik üzülürdüm" dedi. 
Kritik hatalar yaptıklarını kaydeden Şenol Ustaömer, "Başa baş oynadığımız anlarda defansta iki hata yaptık ve golleri yedik. Hücumda da organize olamadık. Devre arasında bunları düzeltmek için konuştuk, ancak ikinci yarıda üçüncü gol geldi. Şampiyonaya ikinci turdan veda ettik. Yine de bunu bir başlangıç olarak değerlendirmek lazım" ifadelerini kullandı. 
Karşılaşma öncesi Türk taraftarlar bilet sıkıntısı yaşadı. Emmen Stadı'ndaki Arjantin - Kolombiya arasındaki ilk maça büyük ilgi gösterilmesi yüzünden gurbetçilerimiz bilet bulamadı. Mücadelenin ardından Kolombiyalı taraftarların biletlerini alan bin kadar Türk taraftar tribünlerde millilerimize destek verdi. 

Arjantin çeyrek finalde 

Dünya Gençler Futbol Şampiyonası'nda milli takımımızı yenen İspanya'nın yanı sıra rakiplerini deviren Arjantin, Nijerya ve Hollanda da çeyrek finale yükseldi. Arjantin, Güney Amerika'nın diğer bir temsilcisi Kolombiya'yı 2-1'le geçerken, Nijerya, Ukrayna'yı 1-0, Hollanda'da da Şili'yi 3-0 mağlup etti. Bu sonuçların ardından çeyrek final eşleşmeleri şöyle oluştu Fas-İtalya, Almanya-Brezilya, Nijerya-Hollanda, Arjantin-İspanya. 

Neşter işe yaramadı 

Şenol Ustaömer, Ukrayna karşısındaki iki golde de hatası bulunan kaleci Serkan'ın yerine Şener'e şans verdi. Son idmanlarda da as takımda forma giyen Serkan'ın kesilmesi sürpriz olarak değerlendirildi. Savunmada ise Aytaç'ı yedeğe çeken Ustaömer yerine Yasin'i oynattı. 


</TEXT>
</DOC>
