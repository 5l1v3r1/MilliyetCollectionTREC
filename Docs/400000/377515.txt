<DOC>
<DOCNO> 377515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko05.html </URL>
<DATE> 2005/09/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
En ucuz yakıt yine doğalgaz... 
</HEADLINE>
<TEXT>

     Zeynep Akyıl 

Doğalgaz, konutlarda en ucuz yakıt olma özelliğini koruyor. 
     Sanayide en ucuz yakıt ise Organize Sanayi Bölgeleri OSB içinde katılımcıların kendi ihtiyaçları için otoprodüktör veya otoprodüktör grubu olarak kurdukları elektrik üretim tesislerinden elde edilen ''proses, buhar ve elektrik üretimi'' olarak belirlendi. 
     Doğalgaz Dergisi'nden derlenen 5 Eylül 2005 tarihli verilere göre, konutlarda saatte 1000 kilokalori kcal ısı için en ucuz doğalgazı kullanan Eskişehir ve Bursa'da 0.0570 YTL ödemek gerekiyor. 
     Konutlarda en ucuz yakıt sıralamasında Eskişehir ve Bursa'daki doğalgazı bin kilokalori üzerinden 0.0576 YTL ile Eskişehir'de kullanılan soma kömürü izlerken, Ankaralılar kullandıkları 0.0610 YTL maliyetli doğalgaz ile dördüncü, İstanbullular da 0.0613 YTL'lik doğalgaz ile ucuz yakıt kullanımında beşinci sırada yer alıyor. Söz konusu illerde doğalgaz kullanımının ortalama verimliliği ise yüzde 93. 
     Konutlarda bin kilokalorilik ısı elde etmek için İstanbul ve Ankara'da verimliliği yüzde 65 olan 0.0615 YTL'lik ithal Sibirya linyit kömürü, İzmit'te 0.0629 YTL'lik doğalgaz, Eskişehir'de verimliliği yüzde 65 olan 0.0633 YTL'lik ithal Rusya linyit kömürü, İstanbul'da verimliliği yüzde 60 olan 0.0636 YTl'lik soma kömürü kullanılıyor. 
     
     DOĞALGAZDAN YÜZDE 80 DAHA AVANTAJLI 
     Söz konusu ısı değeri için İstanbul'da 4 no'lu fuel-oil'e 0.1701 YTl, yine İstanbul'da elektriğe 0.1860 YTL, LPG-Propan Dökmegaza 0.1907 İstanbul'da kullanılan LPG'ye 12 kg-tüp 0.2357 YTL ödemek gerekiyor. 
     Konutlarda en pahalı yakıtı, İstanbul'da 0.2918 YTL'ye kullanılan motorin oluşturuyor. 
     Bu arada en ucuz yakıt sıralamasında başı çeken Eskişehir ve Bursa'da kullanılan doğalgaz, İstanbul'da kullanılan motorinden yüzde 80 oranında daha avantajlı. Buna göre, motorin, doğalgazdan 5 kat daha pahalı. 
     
     SANAYİDE DURUM 
     Sanayide en ucuz yakıt, ortalama verimi yüzde 93 ve maliyeti 0.039978 YTL olan OSB proses, buhar ve elektrik üretimi olarak belirlendi. 
     Bunu, Botaş'ın 1000 kilokalori üzerinden 0.041215 YTL ile Botaş'ın sanayilere kesintisiz sağladığı doğalgaz, 0.045035 YTL ile Eskişehir'de kullanılan Soma kömürü, 0.045180 YTL ile İGDAŞ'ın kesintisiz doğalgazı, 0.049052 ile Ankara'da kullanılan ithal Güney Afrika linyit kömürü, 0.049128 YTL ile İstanbul'da kullanılan ithal Sibirya linyit kömürü izledi. 
     Konutlarda olduğu gibi motorin 0.244364 YTL'lik kullanım maliyeti ile sanayide de en pahalı yakıtı oluşturdu. Motorine göre kıyaslandığında, sanayide ucuz yakıt sıralamasında ilk sırada yer alan OSB proses, buhar ve elektrik üretiminin yüzde 84 oranında daha ucuz olması dikkat çekti. 
     
</TEXT>
</DOC>
