<DOC>
<DOCNO> 363871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy03.html </URL>
<DATE> 2005/07/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Akdağ Bakanlar hergün hastaneyi denetleyemez, siz de sahip çıkın 
</HEADLINE>
<TEXT>

     Sağlık Bakanı Recep Akdağ, doktorların öğle tatilinde muayenehanelerine gitmelerinin yasaklandığını belirterek, ''Doktorlar, hastalarını özel muayenehanelerine yönlendiremeyecek'' dedi. 
     Bakan Akdağ, Dostluk, Eşitlik ve Barış Partisi'nin kurucusu Doktor Sadık Ahmet'in ölümünün 10. yıldönümü dolayısıyla Yunanistan'ın Gümülcine kentinde düzenlenecek törene katılmak üzere Edirne'nin İpsala Sınır Kapısı'na geldi. 
     Akdağ, burada yaptığı konuşmada, personel atama konusunun puan durumuna göre yapıldığını belirterek, artık Sağlık Bakanı'nın bile kendi isteğine göre atama yapamadığını söyledi. 
     Başhekimlere de muayenehane açma yasağı getirildiğini belirten Akdağ, şunları kaydetti 
     ''Doktorların öğle tatilinde muayenehanelerine gitmeleri yasaklandı. Vatandaşlar sağlık hizmetlerini bundan sonra hastanelerde alacaklar. Doktorlar, hastalarını özel muayenehanelerine yönlendiremeyecek. Başbakan ve bakanlar hastaneleri her gün denetleyemezler. Vatandaş olarak siz de bunlara sahip çıkın. Şikayetlerinizi başhekim ve sağlık grup başkanlarına bildirin.'' Bir vatandaşın İpsala İlçesi Devlet Hastanesi'nde 4 ambulans bulunduğu, fakat şoför sıkıntısı yaşandığını belirtmesi üzerine de Akdağ, ''Artık kamuya şoför ataması yapılmıyor. Bundan sonra araç ve şoför ihtiyacı kiralama yöntemiyle karşılanacak. Bu talimat bütün sağlık müdürlüklerine bildirildi'' diye konuştu. 
     Akdağ ve beraberindekiler daha sonra, İpsala Sınır Kapısı'ndan Yunanistan'a giriş yaptı. 
     Akdağ'ı Yunanistan'ın Kipi Gümrük Kapısı'nda Gümülcine Başkonsolosu Ümit Yardım, Yunanistan Türk Parlamentosu Milletvekili İlhan Ahmet ile Batı Trakyalı Türkler karşıladı. 
     Anma törenine Bakan Akdağ'la beraber TBMM Başkanvekili Sadık Yakut ve bazı milletvekilleri de katılıyor. 
     
</TEXT>
</DOC>
