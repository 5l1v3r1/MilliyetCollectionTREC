<DOC>
<DOCNO> 389812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko36.html </URL>
<DATE> 2005/10/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Balıkesir Tarım Müdürü Karantina önlemleri 28 Ekim'de sona erecek 
</HEADLINE>
<TEXT>

     Balıkesir Tarım İl Müdürü Bülent Sancaktaroğlu, Manyas İlçesi'ne bağlı Kızıksa Beldesi'nde ''kuş gribi'' vakasının ortaya çıkmasının ardından başlatılan karantina önlemlerinin 28 Ekim'de sona ereceğini bildirdi. 
     Sancaktaroğlu ile Manyas Tarım İlçe Müdürü Selahaddin Kökci, kuş gribinin görüldüğü Kızıksa Beldesi çevresindeki 15 köyün muhtarına yönelik bilgilendirme toplantısına katıldı. 
     Manyas Köylere Hizmet Götürme Birliği Salonu'nda yapılan, Akçaova, Şevketiye, Hamamlı, Salur, Bölceağaç, Kayaca, Eskiçatal, Haydar, Kulak, Kocagöl, Yeniköy, Eşen, Çavuşköy, Dereköy ve Kalebayır köylerinin muhtarlarının katıldığı toplantıda konuşan Sancaktaroğlu, alınan önlemler sayesinde kuş gribinin Kızıksa'daki vakayla sınırlı kaldığını söyledi. 
     Sancaktaroğlu, devletin radikal önlemler alarak kuş gribini yayılmadan önlediğini ve tehlikenin son bulduğunu belirterek, ''Bölgedeki karantina önlemleri 28 Ekim'de sona erecek'' dedi. 
     Kızıksa merkezli olarak 10 kilometre çaplık alanda sürveyans Verilerin sistematik olarak toplanması, biriktirilmesi ve elde edilen sonuçlara göre harekete geçecek kişiler ve birimlere bilgi verilmesi, verilerin değerlendirilmesi çalışmalarının devam ettiğini dile getiren Sancaktaroğlu, önümüzdeki hafta itibariyle 15 köyün her birinden 10'ar hane belirleneceğini, bu hane sahiplerinin birer kanatlı hayvanından sürveyans amaçlı kan örneği alınarak tahlil yapılacağını kaydetti. 
     Bu arada son üç haftadır düşen yumurta fiyatlarının her sene yaşandığına dikkat çeken Başmakçı Tavukçuluk Kooperatifi Başkanı Muhammet Şentürk, kuş gribi ve ramazan ayı nedeniyle zor günler yaşadıklarını söyledi. 
     En büyük pazar paylarının Rusya ve Türk Devletleri olduğunu belirten Şentürk, kuş gribi kuluçka döneminin bitim tarihi olan 28 Ekim'den itibaren ihraçlarının yeniden başlayacağını kaydetti. 
     
</TEXT>
</DOC>
