<DOC>
<DOCNO> 369859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/yasam/ayas.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilotlar dondu, uçak çakıldı 
</HEADLINE>
<TEXT>


Larnaka'dan havalanan yolcu uçağı çakılmadan önce yolculardan birinin cep telefonundan gönderdiği mesaj, korkunç gerçeği ortaya çıkardı Donuyoruz, pilotlardan biri öldü, diğeri morardı. Hoşça kal kuzen 

TAKİ BERBERAKİS Atina - SEFA KARAHASAN Lefkoşa 

Kıbrıs Rum Kesimi'nin özel havayolu şirketi Helios'un Larnaka - Atina - Prag seferi yapan Boeing 737 tipi uçağı, 115 yolcu ve 6 mürettebatı ile Atina'nın 40 kilometre kuzeyinde bulunan Gramatikos adlı dağlık bölgeye düştü. 
Kabinde aniden basınç kaybı yaşanmasıyla düştüğü tahmin edilen uçağın, çoğu Rum olduğu belirtilen yolcularından kurtulan olmadı. Uçağın düştüğü alanın yerleşim birimlerinden sadece 2 kilometre uzakta olması, daha büyük bir facianın kıl payı atlatıldığını gösterdi. 

Pilotlar kuleyi aramayınca... 
Larnaka'dan saat 09.00'da havalanan, 10.45'de Atina FIR bölgesine girmesi ve Atina Havaalanı kontrol kulesini araması beklenen uçaktan haber gelmeyince, yetkililer Yunan Silahlı Kuvvetleri'ne haber verdi. 
Girit adasından saat 11.15'de havalanan 2 adet F - 16, uçağı 11.30 sıralarında Atina yakınlarında buldu. F - 16 pilotları, yolcu uçağın pilotlarından birinin kokpitte olmadığını, diğerinin ise koltuğuna yığılmış halde bulunduğunu bildirdi. F - 16'lar eşliğinde yaklaşık bir saat otomatik pilotta seyreden uçak 12.20'de düştü. 
Nikos Petridis isimli bir yolcu, uçak düşmeden birkaç dakika önce cep telefonundan kuzenine gönderdiği kısa mesajda "Hepimiz donuyoruz, pilotlardan biri ölü, diğeri de morarmış durumda. Hoşça kal kuzen" diye yazdı. Yunan Savunma Bakanlığı yetkilileri, kabine oksijen sağlayan sistemde veya basınç sistemindeki bir arızanın uçağın düşmesine yol açmış olabileceğini kaydetti. 

Terörle ilgisi yok 
Yunan hükümet sözcüsü Theodoros Rusopulos, olayın terör eylemiyle bağlantısı olduğuna dair en ufak bir göstergenin bulunmadığını açıkladı. Uçağın pilotlarından birisinin Alman olduğu ve her iki kara kutunun da bulunduğu belirtildi. 

48 çocuk vardı 
Tatile çıkan 48 öğrencinin de kazanın kurbanları arasında olmasının, hem Yunanistan hem de Rum Kesimi'ni şoke ettiği bildirildi. Uçaktaki 115 yolcudan 67'sinin Atina'da inmesi, kalanların ise Prag'a devam etmesi öngörülüyordu. 

3 günlük yas 
Kıbrıs Rum Yönetimi, uçak kazasının ardından 3 günlük yas ilan etti. Yunanistan da ülkede genel yas ilan etti. Yunan televizyonları, uçakta İngiliz ve Alman turistlerin de bulunduğunu bildirirken, Türk yolcu olup olmadığının araştırılmakta olduğu bildirildi. Helios Havayolları'nın uçaklarının önceki seferleri hakkında da çok sayıda şik yette bulunulduğunu kaydeden televizyonlar, firmaya rezervasyon yaptıran müşterilerin büyük bölümünün rezervasyonlarını iptal ettiklerini duyurdular. 

Liderler tatili yarıda kestiler 

Kaza üzerine tatilini tamamlamadan Atina'ya dönen Yunanistan Başbakanı Kostas Karamanlis, savunma, kamu düzeni ve ulaştırma bakanları ile acil toplantı yaptı. Rum lider Tasos Papadopulos da, tatilini geçirdiği Protara'dan ayrılarak detaylı bilgi almak üzere acilen Larnaka Havaalanı'na gitti. 

Uçak daha önce de 2 kez arızalanmış 

Helios Havayolları'nın düşen uçağı, havalandırmadaki arıza nedeniyle kısa süre önce bakıma alınmış. Aynı uçak geçen yıl da basınç kaybı nedeniyle mecburi iniş yapmış 


Rum Helios Havayolları, Atina yakınlarına düşen 1998 model Boeing 737 - 300'ü 2004 yılında Alman Structured Finance şirketinden kiraladı. 

İstanbul'a da uçuyor 
Havalandırmadaki arızadan dolayı bir süre önce bakıma alınan ve seferlerine birkaç gün önce yeniden başlayan uçağın, geçen yıl da Varşova - Larnaka seferi sırasında basınç kaybı sorunuyla karşılaştığı ve çok sayıda yolcunun Larnaya yapılan mecburi inişten sonra solunum sorunları nedeniyle hastaneye kaldırıldığı ortaya çıktı. 
Larnaka - Atina arasında çok ucuza seferler düzenlen Helios Havayolları, uçuşlara 1999'da başladı. 
Dublin, Sofya, Varşova, Prag ve Strazburg'a sefer düzenleyen şirket, son dönemde Rodos üzerinden rotasını değiştirerek İstanbul'a da seferler düzenliyordu. 

Yiyecek servisi yok 
Rum kaynaklara göre, normal uçak bileti 80 - 100 Kıbrıs Lirası 240 - 300 YTL olmasına rağmen, Helios, Larnaka - Atina arasında fiyat indirerek 30 KL'ye 90 YTL bilet satıyor. Şirketin 30 KL'lik Larnaka - Atina uçuşlarında, yiyecek - içecek servisi yapılmıyor. 

Niye dondular 

Yunan uzmanlara göre, basınç sistemi arızalandığında, uçağın bulunduğu yükseklikteki sıcaklık kabinin içine de h kim oluyor ve aynı anda acilen ek oksijene ihtiyaç duyuluyor. Uzmanlar, uçağın seyrettiği 34 bin feet yükseklikteki hava sıcaklığının -50 derece olduğuna dikkat çekti. Uzmanlar, dolayısıyla cep telefonundan, "donuyoruz" şeklindeki mesajı, uçakta h kim olmaya başlayan dondurucu havaya bağladı. Nitekim yolcu uçağına yaklaşan F-16'ların pilotlarının, pilot kabinindeki oksijen maskelerini açılmış vaziyette gördükleri bildirildi. Uçakta basınç sistemi arızası, dolayısıyla oksijenin azalması durumunda, oksijen maskeleri, yolcular tarafından kullanılmak üzere bulunduğu yerden otomatik olarak açılıyor. 

'Basınç, uçağı düşürmez' 
Fransız kaza araştırmacısı Francois Grangier ise, kabindeki basınç düşüşünün uçağın düşmesine neden olmayacağını savunurken, ayrıca pilotların stok oksijenleri de bulunduğunu belirtti. Başka bir uzman da uçakta yapısal bir hasarın, örneğin pencerenin yerinden çıkıp fırlamasının içerideki sıcaklığın düşmesine yol açacağından bunun uçağın düşmesine neden olacağını kaydetti. 


</TEXT>
</DOC>
