<DOC>
<DOCNO> 393060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko11.html </URL>
<DATE> 2005/11/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özelleştirme Yüksek Kurulu, TÜPRAŞ'ın satışını onayladı 
</HEADLINE>
<TEXT>

     Özelleştirme Yüksek Kurulu ÖYK , TÜPRAŞ’taki yüzde 51 kamu hissesinin blok olarak Koç-Shell ortaklığına 4 milyar 140 milyon dolara satışını onayladı. 
     Resmi Gazete’de yayımlanan ÖYK kararıyla, TÜPRAŞ’taki yüzde 51 A grubu kamu hissesinin blok olarak satılmasına ilişkin 12 Eylül tarihinde yapılan ihale sonucunda 4 milyar 140 milyon dolar bedelle en yüksek teklif veren Koç-Shell 
     ortak girişim grubuna devredilmesini onayladı. 
     Koç-Shell ortaklığı hisse satış sözleşmesini imzalamaz ya da yükümlülüklerini yerine getirmezse teminatları gelir kaydedilerek, satış 4 milyar 120 milyon dolarla ikinci en yüksek teklifi veren Indian Oil Corporation ile Çalık Enerji Sanayi ve Ticaret A.Ş’nin oluşturduğu ortak girişim grubuna yapılacak. Eğer bu ortak girişim grubu da sözleşmeyi imzalamaz ya da yükümlülüklerini yerine getirmezse, teminatları gelir kaydedilerek, satış 4 milyar dolar bedelle üçüncü sırada en yüksek teklifi veren OYAK’a yapılacak. OYAK da sözleşmeyi imzalamaz, yükümlülükleri yerine getirmezse teminatları gelir kaydedilerek, ihale iptal edilecek. 
     ÖYK kararında, TÜPRAŞ’ın hisse satış sözleşmesi ile ilgili diğer konuların belirlenmesi ve satış sözleşmesinin imzalanması ile karar gereklerinin yerine getirilmesi hususlarında Özelleştirme İdaresi Başkanlığı’na da yetki verildi. 
     
</TEXT>
</DOC>
