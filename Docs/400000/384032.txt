<DOC>
<DOCNO> 384032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun11.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Wall Street Journal 'Irkçı, cahil, cüretk r, taşralı' 
</HEADLINE>
<TEXT>


YASEMİN ÇONGAR Washington 


Amerikan gazetesi "Wall Street Journal", Türkiye'nin Avrupa Birliği AB ile tam üyelik müzakereleri önünde son ana kadar engel çıkararak uzun süre "imtiyazlı ortaklık" formülünde direten Avusturya'yı çok sert ve alaycı ifadelerle eleştirdi. 
Gazetenin Avrupa baskısının editörlerinden Mathhew Kaminski'nin dün yayımlanan yorum yazısı, Avusturya hükümetini "ırkçı", "cahil", "taşralı" ve "oyunbozan" davranmakla suçladı. 
Kaminski, Avusturyalıların geleneksel, milli kıyafeti olan askılı, kısa paçalı deri pantolonlara atıfla "Lederhosen Lobisi" başlığını verdiği makalesinde özetle şunları yazdı 
"Aslında Avrupa'nın Türkiye'ye en son yaptığı tersliğe 'chutzpah' 'bu ne cüret' kelimesi, tıpkı vücudu iyi saran deri kısa pantolonlar gibi oturuyor. Ama bu tersleme Avusturya'dan geldiği için, Avrupa Yahudilerinin dilinden alınma bir kelime pek de uygun değil. Biz de, bu Alp ülkesinin yönetici sınıfını tanımlamak için ırkçılık, katıksız cüret ve basbayağı cehalet kavramlarıyla yetineceğiz. 
... Naçizane soruyoruz, Avusturya Avrupa'nın gelecek on yıldaki en önemli projesini bloke etmiş olmaktan kendisini nasıl sıyırıyor Avusturya Başbakanı Wolfgang Schüssel ve bakanları, dörtte üçü Türkiye'yi AB'de istemeyen 'halkı dinlediklerini' söylüyorlar. Başbakan, en son 2000'de, Nazilerin istihdam modelini öven yerel politikacı Jörg Haider ile koalisyon kurduğunda, 15 dakikalığına uluslararası üne kavuşmuştu. Avusturya Volk'unun halk takımının demokratik imtiyazlarını kullanmasını bir yandan savunurken, bir yandan da bu görüşleri yadsıyabilmek gerek. 
Avusturyalılar, bedel ödememeye gereğinden fazla alıştı. Biraz da "Neşeli Günler" Sound of Music filmi sayesinde, dünya Avusturyalıları Hitler'in milliyetini hatırlasanıza kurbanları sanmaya başladı. 
... Avusturya'nın son tutumunu savunurken propagandasını yaptığı tarihi masallar da aynı ölçüde küstahça. AP, "Avusturyalılar, Osmanlı Türkleri'nin 1683'te Viyana'yı kuşatmasından beri, kendilerini Avrupa'nın kapı bekçisi sayıyorlar" diye yazdı. 'Önde gelen bir siyasi yorumcu' Georg Hoffman-Ostenhof, International Herald Tribune gazetesine, "Avrupa'yı Türkiye'den biz kurtardık" demiş. Affedersiniz, neymiş Türkleri Viyana kapılarından çeviren Kral Yan 3. Sobieski her şeyden önce bir Polonyalıydı ve bugün olsa, AB üyeliğinden sonra da Polonya'ya istihdam kısıtlamasını sürdüren Avusturya'da çalışma izni alamazdı. 
... Avusturyalılar Avrupa'ya taşralı yüzlerini göstermeyi seçtiler. O zaman biz de onlara gerçekte oldukları gibi davranalım. Uygarlıklarını kahve kaşığıyla ölçen zıpçıktı oyunbozanlar olarak." 


</TEXT>
</DOC>
