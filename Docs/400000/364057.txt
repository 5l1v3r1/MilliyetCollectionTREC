<DOC>
<DOCNO> 364057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko08.html </URL>
<DATE> 2005/07/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Piyasalar, dış ticaret rakamları ve Hazine ihalelerini izleyecek 
</HEADLINE>
<TEXT>

     Piyasalar, DİE'nin açıklayacağı Haziran ayı dış ticaret rakamları, Hazine'nin Ağustos ayı iç borçlanma stratejisi ile 4.55 milyar YTL'lik itfası ve yapacağı borçlanmayı yakından takip edecek. 
     Gedik Yatırım'ın haftalık değerlendirmesinde, bu hafta açıklanacak olan başlıca makro verilerin DİE'nin Haziran ayı dış ticaret rakamları ve Hazine'nin Ağustos ayı iç borçlanma stratejisi olduğu belirtilerek, geçen hafta Çin'in yuanı yüzde 2.1 revalüe etmesi sonrasında bu konudaki uluslararası piyasalardaki gelişmelerin yakından izleneceği kaydedildi. 
     Hazine'nin bu haftaki 4.55 milyar YTL'lik itfası ve yapacağı borçlanmanın piyasalarca yakından izlenecek gelişmeler arasında yer alacağı ifade edilen değerlendirmede, genel olarak uluslararası piyasalarda gelişmekte olan piyasalar lehine olan havanın devam ettiği ve geçen hafta ABD Merkez Bankası Başkanı'nın açıklamalarının beklentilerden farklı ya da sürpriz bir şekilde tedirginlik yaratacak nitelikte olmamasının bunda payı olduğunun görüldüğü ifade edildi. 
     Çin'in revalüasyonu sonrasında ABD tahvillerine Çin'den gelen alımların azalacağı beklentisinin 10 yıllık Amerikan tahvillerinde faizlerin bir miktar yükselmesine yol açmış olmasının, gelişmekte olan ülkelere olan fon akımı için bir risk oluşturup oluşturmayacağının önümüzdeki haftalardaki gelişmelerle belirlilik kazanacağı kaydedilen değerlendirmede, uluslararası piyasalardan borçlanma ihtiyacındaki ülkelerin 2005 yılı borçlanma programlarını şimdiden tamamlamış olmalarının global fonların yeni yatırım için gelişmekte olan piyasalar yönündeki tercihlerine devam etmelerini sağlayabileceği belirtildi. 
     Değerlendirmede, şu görüşler dile getirildi 
     ''Yurt içinde ise geçen günlerde Merkez Bankası Başkanı'nın özellikle enflasyon eğilimlerine ilişkin temkinli açıklamaları ve sosyal güvenlik yasasının sonbahara kalmış olması gibi negatif nitelikteki konulara karşın yabancı ilgisinin devam ediyor olması yükseliş trendinin korunmasını sağlamaktadır. 
     Haftanın son günü Bankacılık Yasası'nın birkaç maddesinin Cumhurbaşkanı tarafından iade edilmiş olmasına rağmen söz konusu yasanın Meclis'ten aynen geçirileceği yönündeki hükümet kanadından gelen açıklamalar özellikle Yapı Kredi Bankası'nın Koç-Unicredito ortaklığına satışı konusundaki tedirginlikleri azaltacağını düşünüyoruz.'' 
     
</TEXT>
</DOC>
