<DOC>
<DOCNO> 365509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur59.html </URL>
<DATE> 2005/07/29/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Türkiye, protokolde atfedilen ''Kıbrıs Cumhuriyeti''ni tanımıyor... 
</HEADLINE>
<TEXT>

     Türkiye, Gümrük Birliği anlaşmasını Kıbrıs Rum kesimi de dahil 10 yeni AB üyesini kapsayacak şekilde genişletecek ek protokolü imzaladı. Dışişleri Bakanlığı’ndan yapılan yazılı açıklamada, Uyum Protokolü’nün, Türkiye ile AB Dönem Başkanlığı ve Komisyon arasında bugün mektup teatisi yoluyla imzalandığı belirtildi. 
     Açıklamada, şöyle denildi 
     "Hatırlanacağı üzere, 16-17 Aralık 2004 AB Brüksel Zirvesi’nde Türkiye, 1963 Ankara Anlaşması’nı tüm AB üyelerine genişleten Uyum Protokolü’nü, gerekli müzakerelerin tamamlanmasından sonra 3 Ekim 2005 tarihinden önce imzalayacağını açıklamıştı. 
     Uyum Protokolü, Türkiye ile AB Dönem Başkanlığı ve Komisyon arasında bugün mektup teatisi yoluyla imzalanmıştır. Bu imza vesilesiyle tarafımızdan, mektubumuz ve imzamızla hukuken bir bütün oluşturan resmi bir deklarasyon da yapılmış olup, AB tarafına iletilmiştir. Türk tarafı adına Protokolü ve deklarasyonu, AB nezdindeki Daimi Temsilcimiz imzalamış bulunmaktadır. 
     
     DEKLARASYON 

     Açıklamada, Türkiye’nin Gümrük Birliği Ek Protokol metniyle birlikte AB Dönem Başkanı İngiltere’ye gönderdiği deklarasyonda, "protokolün imzalanması, onaylanması ve uygulanmasının protokolde atıfta bulunulan Kıbrıs Cumhuriyeti’nin herhangi bir biçimde tanınması anlamına gelmediği ve Türkiye’nin 1960 Garanti, İttifak ve Kuruluş Anlaşmalarından kaynaklanan hak ve mükellefiyetlerini haleldar etmediği" kaydedildi. 
     Deklarasyonda, "protokolde kayıtlı Kıbrıs Cumhuriyeti’nin 1960 yılında kurulan ortaklık devleti olmadığı ve Türkiye’nin, Kıbrıs Rum makamlarının sadece ara bölgenin güneyinde kalan topraklar üzerinde hukuksal ve idari yetki ve kontrole sahip olduğu, Kıbrıs Türk halkını temsil etmediği yönündeki tutumunu sürdüreceği ve anılan makamların tasarruflarını buna göre muameleye tabi tutacağı" belirtildi. 
     Bakanlık açıklamasına göre, deklarasyonda, "Türkiye’nin Kuzey Kıbrıs Türk Cumhuriyeti ile mevcut ilişkilerinin aynen devam edeceğinin bir kez daha beyan olunduğu" kaydedildi. 
     Deklarasyonda ayrıca, "Türkiye’nin Kıbrıs sorununun kapsamlı bir çözüme kavuşturulmasına olan bağlılığı ile BM Genel Sekreteri’nin iki kesimli yeni bir ortaklık devleti kurulmasını hedefleyen kapsamlı çözüme ulaşma yönündeki çabalarına olan desteğinin kaydedildiği" bildirildi. 
     Dışişleri Bakanlığı açıklamasında, "Türkiye’nin, Kıbrıs’ta adil ve kalıcı bir çözümün gerçekten de bölgeye barış ve istikrar getireceğine inanmakta ve ilgili diğer tarafların da bu konuda somut adımlar atmasını beklemekte olduğu’ ifade edildi. 
     Açıklamada, "Bu çerçevede, Türkiye’nin Kıbrıs politikasında bir değişiklik olmadığı ve Türkiye’nin Kıbrıs’ta kapsamlı çözüm sonucunda yeni ortaklık devleti kurulması halinde bu devlet ile ilişkiler tesis etmeye hazır olduğu beyan edilmektedir" ifadesine yer verildi. 
     Bakanlık açıklamasında şunlar kaydedildi 
     "Uyum Protokolü’nün imzalanmasının ’Kıbrıs Cumhuriyeti’ni hiçbir şekilde tanıma anlamına gelmeyeceğini Sayın Başbakanımız esasen 17 Aralık 2004 günü AB Konseyi’nde yaptığı konuşmada kayıtlara geçirmişti. 
     Bugün imzayla birlikte yapmış olduğumuz deklarasyon, bu hususu bir kez daha resmen kayda geçirmektedir" "Mektup teatisinin devletler hukukuna uygun olarak yapılmış olup, deklarasyonun mektubun bir parçasını teşkil ettiğine" işaret edilen açıklamada, "mektup teatisi sonucunda imzalanan protokolün, ilgili belgelerle birlikte onaylanmak üzere bilahare TBMM’ye sevkedileceği" kaydedildi. 
     Dışişleri Bakanlığı açıklamasında, "Türkiye’nin, böylece AB ile tam üyelik müzakerelerine başlamak için üzerine düşeni tam olarak yerine getirdiği" vurgulandı. 
     
</TEXT>
</DOC>
