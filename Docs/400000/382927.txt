<DOC>
<DOCNO> 382927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo37.html </URL>
<DATE> 2005/09/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Galatasaray'da Sabri şoku 
</HEADLINE>
<TEXT>

     Galatasaray’da sakat futbolcular arasına Sabri de katıldı. 
     Tromsö ile yapılan UEFA Kupası 1. tur rövanş maçının son dakikasında sakatlanan Sabri’nin bugün MR’ı çekilirken, genç futbolcunun sağ diz yan bağlarında esneme tespit edildi. 
     Kulüp doktoru Murat Çevik, esnemenin ikinci derecede olduğunu kaydederek, "Normalde 3-4 hafta sahalardan uzak kalacak. Ancak, Sabri’nin tibia kemiğinde de ödem var. Bu bölgenin tomografisi çekildikten sonra oyuncunun durumu tam olarak kesinlik kazanacak" dedi. 
     Sakatlığı bulunan Orhan ve Cihan’ın tedavilerinin sürdüğünü ve bu oyuncuların takıma katılıp katılmayacağına yarın karar verileceğini anlatan Dr. Çevik, Saidou’nun da arka adalesinde hafif bir spazm bulunduğunu, buna rağmen Tromsö maçında oynadığını söyledi. 

     
</TEXT>
</DOC>
