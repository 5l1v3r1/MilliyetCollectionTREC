<DOC>
<DOCNO> 361228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/siy02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, BBC ve Reuters'ı lanetledi 
</HEADLINE>
<TEXT>


Başbakan, 2 İngiliz yayın kuruluşunu, PKK'lıları uzun süredir 'milis' diye nitelendirdikleri, bunun yanında onlara 'terörist' demekten kaçındıkları gerekçesiyle sert şekilde kınadı 


Başbakan Recep Tayyip Erdoğan, Londra'daki saldırılarda ölenler için saygı duruşunda bulunduktan sonra, İngiliz yayın kuruluşları Reuters ve BBC'yi, PKK'lılara "terörist" demekten kaçındıkları için "lanetlediğini" açıkladı. Erdoğan, yayınları bütün dünyada izlenen çok etkili 2 medya kuruluşuna yaptığı sert çıkışı, Ankara Sanayi Odası'nın meslek komiteleri toplantısında yaptı. Toplantı sürerken, İngiltere'de terör saldırılarında ölenler için, AB'ye üye ve aday ülkelerde eşzamanlı olarak "saygı duruşunda bulunulması" kararı çerçevesinde, saat 14.00'de saygı duruşuna geçildi. 

Dünyada benzeri yok 
Terörün kınandığı atmosferi, Türkiye'de kan döken PKK'lıları uzun süredir "milis" diye nitelendiren ve "terörist" ifadesini kullanmaktan kaçınan Reuters ve BBC'ye mesaj için kullanan Erdoğan, saygı duruşu sonrasındaki konuşmasına, terörün uluslararası ortak mücadeleyle üstesinden gelinebilecek insanlık dışı bir olay olduğu" sözleriyle başladı. Erdoğan, şunları kaydetti 
"Aksi takdirde, son zamanlarda görüldüğü gibi, özellikle 'benim terörüm iyi', 'senin teröristin kötü' mantığı oluşturulmaya başlandı. Bu çok ciddi bir tehlike ve insanlığı tehdit eden, bana göre çok ciddi bir olumsuz gelişme. Bu konuda özellikle insani duygusallıktan uzak, ama olgun bir şekilde dayanışma ruhunu geliştirmek zorundayız. 40 bine yakın insanımızı teröre kurban vermiş bir ülkeyiz. Dünyada bunun bir benzeri yok. Son zamanlardaki gelişmeleri yine hep birlikte izliyoruz. Ama geri adım atmak gibi niyetimiz de asla söz konusu değildir." 
Terörle mücadelede koşulların gerektirdiklerini yaparak yola devam edeceklerini vurgulayan Erdoğan, şöyle devam etti 
"Dünyadaki 2 önemli medya grubu, BBC ve Reuters, her ikisinin Türkiye'deki PKK terör örgütünü milis olarak ilan etmesini kınıyorum ve lanetliyorum. Dünya medyasını objektif bakış sergilemeye davet ediyorum. Eğer bu anlayış, bu şekilde devam ederse, bunu bilsinler ki, bugün Türkiye'yi, bu ülkenin evladını vuran bu terör, yarın onları da vuracaktır. Ve onları da acıtacaktır." 

BBC Objektif davranmalıyız 

BBC Dünya Servisi Genel Müdürü Nigel Chapman ve BBC Türkçe Servisi Müdürü Hüseyin Sükan, Erdoğan'ın sözlerinin ardından bir açıklama yaptı. Chapman, "Londra'daki saldırı sonrasında, BBC'nin 'terörist' kelimesini nasıl kullandığı konusunda, hem İngiltere basınının, hem de bazı uluslararası gözlemci ve yorumcuların yanlış anlamaları olduğunu" belirtti. "Terörist" kelimesinin BBC'de yasak olmadığını, ancak objektif kalmak için bu kelimeyi çok dikkatli kullandıklarını ifade eden Chapman, şunları söyledi "Habere konu olanların kimliği hakkında dinleyicilerin ve izleyicilerin kendilerinin karar vermesini hedefliyoruz. Ne kadar sarsıcı ve korkunç olsa da bütün olayları objektif bir tarzda yansıtmayı hedefliyoruz." Sükan da, "Herhangi bir kişiyi ya da örgütü terörist ya da milis ilan etmek BBC'nin işi değil. Bu tür tanımlamalardan uzak duruyoruz. Örneğin, İngiltere'de yıllarca bombalı saldırılar yapan İrlanda Cumhuriyetçi Ordusu IRA için 'terörist örgüt' ifadesini kullanmıyoruz" dedi. 


</TEXT>
</DOC>
