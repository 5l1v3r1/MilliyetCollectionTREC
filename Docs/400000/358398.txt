<DOC>
<DOCNO> 358398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo10.html </URL>
<DATE> 2005/07/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bıçakcı yeni havuzu açıkladı 
</HEADLINE>
<TEXT>

     Futbol Federasyonu Başkanı Levent Bıçakcı, 6 aylık bir çalışmayla yeni bir havuz sistemi oluşturduklarını belirterek, "Bir takıma gelirini yüzde 200 kadar artırma imkanı veren yeni bir havuz sistemi yarattık" dedi. 
     Bıçakcı, Ataköy Olimpiyatevi’nde gerçekleştirilen basın toplantısında, futboldaki pastayı büyüttüklerini ve her kulübe yarışma imkanı tanıdıklarını, amaçlarının futbolun kalitesini yükseltmek ve futbolu tabana yayıp, güzelleştirmek olduğunu söyledi. 
     Süper Lig isim hakkının sponsorluk geliri, yayın gelirlerindeki artış ve Türkiye Kupası isim ve yayın haklarının satılması sonucunda 27 milyon dolar civarında ek gelir getirdiklerini anlatan Levent Bıçakcı, "Yeni yaratılan kaynaklar ve yeni oluşturulan havuz dağıtım modeli uygulamasında 2005-06 sezonunda Süper Lig ve Türkiye Kupası havuz gelirleri, 2004-05 sezonundaki Süper Lig havuz gelirlerinin altında kalan kulüplere destek olmak üzere bütçemizde 2 milyon YTL fon ayırdık. Ama buna gerek kalacağını sanmıyorum. Ayrıca yeni havuz sistemiyle şike ve teşvik büyük oranda ortadan kalkacak." Soruları da yanıtlayan başkan Bıçakcı, kulüp başkanlarıyla yeni sistemi teker teker paylaştıklarını, 7 Temmuz Perşembe günü kulüplerle İstanbul’da yapacakları toplantıda bu konuyu görüşeceklerini söyledi. 
     Bir soru üzerine Bıçakcı, Süper Lig’in isim hakkı ve yayın konusunda Digitürk’ten 10 milyon dolarlık teklif aldıklarını kaydetti. 
     Levent Bıçakcı, toplantıdan sonra bir televizyona yaptığı açıklamada, 4 büyüklerin bu sisteme tepki göstereceğini düşünmediğini belirterek, "Onlar ’4 büyüğüz’ diyorlar. İlk 4 sırayı paylaştıkları taktirde eski alacaklarından daha fazla parayı alacaklar. Büyük olmanın da mutlaka bir çalışması var. Onu da gösterecekler" diye konuştu. 
     
</TEXT>
</DOC>
