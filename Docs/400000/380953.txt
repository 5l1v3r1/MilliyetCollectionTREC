<DOC>
<DOCNO> 380953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur09.html </URL>
<DATE> 2005/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüfeğini temizlerken kız kardeşini vurdu 
</HEADLINE>
<TEXT>

     Halife YALÇINKAYA DHA 

SİVAS’ın Şarkışla İlçesinde yaşayan Cihan Tuncer, evlerinde kendisine ait otomatik av tüfeğini temizlerken, silahın ateş alması sonucu kız kardeşini öldürdü, kayınbiraderinin oğlunu ağır yaraladı. Olayın ardından şoka giren Cihan Tuncer hastanede tedavi altına alındı. 
     Şarkışla ilçesi Kale Mahallesinde meydana gelen olayda, ilçede marangozluk yapan 33 yaşındaki Cihan Tuncer, evinde av tüfeğini temizlemek istedi. Amatör avcı olan Cihan Tuncer, kendisine ait ruhsatlı tüfeği temizlerken, otomatik olan tüfek bir anda ateş aldı. 3 el art arda ateşlenen tüfekten çıkan saçmalar, aynı odada bulunan kız kardeşi 24 yaşındaki Badem Tuncer ile kayınbiraderinin oğlu 13 yaşındaki Emre Arı’ya isabet etti. 
     Sırtından yaralanan, Cumhuriyet Üniversitesi İktisadi ve İdari Bilimler Fakültesi Mühesebe Bölümü 3’üncü sınıf öğrencisi Badem Tuncer, hastaneye kaldırılmak istenirken yolda hayatını kaybetti. Yaralı Emre Arı’nın tedavisi kaldırıldığı Sivas Sultan 1’inci İzzettin Keykavus Devlet Hastanesi’nde sürüyor. Olayın ardından soka giren Cihan Tuncer de Şarkışla Devlet Hastanesi’nde tedavi altına alındı. Polis yetkilileri, olayla ilgili soruşturmanın sürdüğünü, Cihan Tuncer’in hastanede gözaltına alındığını açıkladı. 
     
</TEXT>
</DOC>
