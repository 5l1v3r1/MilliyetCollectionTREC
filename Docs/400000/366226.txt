<DOC>
<DOCNO> 366226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/dunya/dun02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudiler yas tutmuyor 
</HEADLINE>
<TEXT>


DIŞ HABERLER SERVİSİ 


Pek çok Arap ülkesi ölen Kral Fahd için yas ilan ederken, katı Vahabi kurallarına göre yönetilen Suudi Arabistan'da, ölenlerin ardından yas tutulması caiz görülmediğinden böyle bir uygulamaya gidilmedi. Üzerinde, yeşil zeminde Kelime-i şahadet yazan Suudi bayrağı da bu yüzden yarıya indirilmeyecek. 
Suudiler, krallarının ölümüne gelenekleri ve inançları gereği sessiz bir yasla tepki verirken, camilerden, radyo ve televizyonlardan sürekli Kur-an'ı Kerim okunuyor. Kamu binaları ve iş merkezlerinin açık olduğu, petrol pompalama işleminin sürdüğü belirtiliyor. 
Ürdün'de 40 günlük, Filistin, Mısır, Suriye, Lübnan ve Arap Birliği'nde ise 3 günlük yas ilan edildi. 
Bu arada, AP'nin haberine göre, bazı internet sitelerinde kökten dinciler, Fahd'ın ölümüne sevindiklerini belirten ifadeler kullandılar. 

Bush'tan başsağlığı ve tebrik 
Bush, Suudi Arabistan Kralı Fahd'ın ölümü dolayısıyla yerine geçen yeni Kral Abdullah'ı arayarak başsağlığı diledi ve kendisini de kutladı. 
Beyaz Saray Sözcüsü Scott McClellan, yaptığı açıklamada, bir ABD heyetinin Kral Fahd'ın cenaze törenine katılacağını bildirdi. 
Heyetin kimlerden oluşacağının henüz belirlenmediğini belirten Sözcü, Bush'un cenazeye katılmayacağını kaydetti. 

Türkiye'yi Gül temsil edecek 
Kral Fahd'ın ölümü dolayısıyla bugün Türkiye'de bayraklar yarıya indirilecek. Fahd'ın cenaze törenine ise, Türkiye'yi temsilen Başbakan yardımcısı ve Dışişleri Bakanı Abdullah Gül'ün katılacağı açıklandı. 


</TEXT>
</DOC>
