<DOC>
<DOCNO> 390296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/ekonomi/eko08.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Göltaş'ta varlık değil hisse satışı 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu TMSF , Demireller'in el konan halka açık şirketi Göltaş A.Ş'deki küçük hissedarlarını rahatlatmasına yönelik bir açıklama yaptı. 

TMSF açıklaması 
Uzun süredir İMKB' deki işleme kapalı bulunan Göltaş'ın tahtasının açılması için kendisinden istenen hazırlıkları yapan TMSF, el konan dokuz şirket ile birlikte Göltaş'ta da varlık değil hisse satışı yapılabileceğini açıkladı. 
İMKB'nin tahtaların işleme açılması için istediği şartlardan birisi olan bu açıklamada Egebank'ın yönetimini doğrudan veya dolaylı olarar elinde bulunduran Şevket Demirel, Neslihan Demirel ve diğer kişilerden talep edilen 259 trilyon 722 milyar TL'nin 259 milyon 722 bin YTL banka kaynağının tazmini için, adı geçen şahısların sair mal, hak ve alacakları ile şirketlerdeki hisselerinin de haczedileceği ve şirketlerdeki hisselerinin satışının gündeme gelebileceği hatırlatıldı. 
İMKB'den gelen talep üzerine dün bir açıklama yapan TMSF, bu açıklamasını teyit ederken, Fon alacaklarının tahsilinde doğrudan şirket varlıklarının satışının düşünülmediğini bildirdi. 


</TEXT>
</DOC>
