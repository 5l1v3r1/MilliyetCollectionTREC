<DOC>
<DOCNO> 393307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun08.html </URL>
<DATE> 2005/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Avrupa başkentleri endişeli 
</HEADLINE>
<TEXT>

     DIŞ HABERLER SERVİSİ 

Fransa'da göçmenlerin yaşadığı yoksul banliyölerde başlayan şiddet eylemlerinin durdurulamaması, göçmen nüfusu yoğun olan diğer Avrupa kentlerinde de endişeye yol açıyor. 
     Paris'teki isyan hareketinden esinlendiği belirtilen gençlerin araçları ateşe verdiği Belçika ve Almanya'da yetkililer, ülkelerindeki olayların Fransa'daki durumla ilişkilendirilmemesi gerektiğini söylüyor. Ancak Avrupalı liderler ve uzmanlar, birçok kentte göçmenlerin durumunun Fransa'dan farksız olduğunu, benzer olayların bu kentlere de yayılabileciğini belirtiyor. 
     İtalya'da gelecek yıl yapılacak seçimlerde başbakanlığa aday olacak Romano Prodi, ülkesinde yaşam koşullarının kötü olduğu bölgeler olduğunu belirterek, "fakirlik ve işsizliğin İtalya'da da şiddet eylemlerinin başgöstermesine yol açabileceğini" söyledi. 
     Avusturya'da sağcı Özgürlük Partisi lideri Heinz-Christian Strache, hükümeti göçü durdurmaya çağırarak, ülkede "Fransa'daki koşulların" oluşmasının engellenmesini istedi. 
     Rus Komünist Parti Başkanı Gennady Zyuganov, Rusya'da da "etnik gerginlik" yaşandığını söyledi ve burada da benzer bir isyanın başlayabileceği uyarısında bulundu. 
     İtalya'nın başkenti Roma'daki La Sapienza Üniversitesi'nden sosyolog Domenico De Masi ise, Fransa'daki olayların diğer Avrupa kentlerinde de görülmesine yol açacak nedenlerin, şiddetin buralara sıçramasını engelleyecek unsurlardan daha fazla olduğunu belirtti. 
     İsveç'te yayımlanan Expressen gazetesi ise, Fransa'daki olayların tüm Avrupa'yı ilgilendirdiğini yazdı. Gazete, Avrupa'da "Herkes yerini bilsin" şeklinde bir kolektif düşünce yapısının bulunduğunu, Avrupalıların göçmenleri topluma kabul etmekte zorlandığını iddia etti. 
     
</TEXT>
</DOC>
