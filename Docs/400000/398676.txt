<DOC>
<DOCNO> 398676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy07.html </URL>
<DATE> 2005/11/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'Özkök söylentisi demokrasiye saygısızlık' 
</HEADLINE>
<TEXT>

     Başbakan Recep Tayyip Erdoğan, hükümet-ordu ilişkileriyle ilgili haberleri üzücü bulduğunu söyledi. 
     Erdoğan, İspanya'ya giderken uçakta yaptığı açıklamada, "Orgeneral Büyükanıt'ın Genelkurmay Başkanı olması bugünün konusu değil. Aralık ve ağustosta Yüksek Askeri Şura var. Ayrıca ordunun yerleşmiş teamülleri var" dedi. 
     Erdoğan, Genelkurmay Başkanı'nın adaylığı söylentilerini demokratik sürece saygısızlık addettiğini de ifade etti. 
     Başbakan, cumhurbaşkanlığı seçiminin gündemlerinde olmadığını da belirtti. 
     Erdoğan, bunu tartışmanın bir buçuk yıl görev süresi olan Sezer'e saygısızlık olacağını vurguladı. 
     
     "Birleştirici unsur din" 
     Başbakan Erdoğan, Türkiye'deki birleştirici unsurun din olduğunu belirtti. 
     Şemdinli olaylarına da değinen Erdoğan "kim kalkar da Kürdüm demeyeceksin ha derse orada isyan başlar. Şemdinli'ye gittiğimde halk ilgi gösterecek mi diye endişem vardı. Ama bir gittim ki durum tam tersi" dedi. 
     Erdoğan, "Şemdinli olaylarıyla ilgili olarak oradaki vatandaştan tanık olarak istifade edemezsiniz. Orada bölücü örgütün istemediği bir şey söylerse yanmıştır. Çünkü tehdit altındadır" diye konuştu. 
     Erdoğan, akıl hocasına ihtiyacı olmadığının da altını çizdi. 
     
     Özkök "Beklentim yok" 
     Genelkurmay Başkanı Orgeneral Hilmi Özkök, görev süresinin bir yıl uzatılması yönünde bir beklentisinin olmadığını açıklamıştı. 
     Genelkurmay Başkanlığı Genel Sekreterliği'nden yapılan açıklamada, 'Genelkurmay Başkanlığı görev süresinin yaş haddini aşmamak kaydıyla dört yıl olduğu, Orgeneral Özkök'ün görev süresinin 30 ağustos 2006'da sona ereceği ve kendisinin bu sürenin uzatılması yönünde ne bir düşünce, ne de beklenti içinde olduğu' belirtilmişti. 
     Genelkurmay açıklamasında, Özkök'e Cumhurbaşkanlığı vaat edildiği yönündeki iddialar da yalanlanmıştı. 
     
</TEXT>
</DOC>
