<DOC>
<DOCNO> 364592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/yasam/ayas.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün acı yüzü 
</HEADLINE>
<TEXT>


Mısır'da bomba kurbanı Türk gençleri toprağa verildiler. Bilgehan Yalçın'ın babasının 'Tabut sana yakışmıyor', Erhan Divlecen'in sevgilisinin 'Böyle mi sarılacaktım' haykırışları yürekleri yaktı 

HASAN KIRMIZITAŞ, MEHMET BULUT Gaziantep DHA - HÜSEYİN TÜCCAR, BÜLENT CİVANOĞLU Bursa DHA - GÖKHAN KARAKAŞ İstanbul 

Mısır'ın tatil cenneti Şarm el Şeyh'teki bombalı saldırıda can veren Bilgehan Yalçın ve Erhan Divlecen'in cenazeleri, memleketlerinde büyük acıyla karşılandı. 
İstanbul'daki bir ilaç şirketinin mümessili olan Bilgehan Yalçın'ın 28 cenazesi, dün memleketi Gaziantep'e getirildi. Yalçın, kısa süre önce Sakarya Üniversitesi'nden mezun oldu. Yüksek endüstri mühendisi çıkan Yalçın, hem başarısını kutlamak, hem Mısır'ı görmeyi çok isteyen eşi İngilizce öğretmeni Çağla Yalçın'a 26 jest yapmak için, tatile gitmek üzere bu ülkeyi seçti. 
Ancak 11 ay önce evlenen çift, Mısır'da terörün hedefi oldu. Bilgehan Yalçın yaşamını yitirirken, eşi Çağla Yalçın ağır yaralandı. 

Ayakta duramadılar 
Yalçın'ın cenazesini Gaziantep Havaalanı'nda ailesi ve yakınları karşıladı. Teröre isyan eden 5 çocuk babası Kemal Yalçın, oğlunun tabutuna sımsıkı sarıldı. 
Ayakta durmakta güçlük çeken Kemal Yalçın 55 , "Güzel oğlum seni böyle mi karşılayacaktım Tabut sana yakışmıyor, kalk oradan oğlum" diyerek gözyaşı döktü.Yalçın'ın kız kardeşi Damlagül ile halası Mine Yalçın'ı dostları teselli etmeye çalıştı. Sık sık bayılıp, sinir krizleri geçiren anne Hayriye Yalçın ise havaalanına getirilmedi. 
Vücudunun büyük bölümü yanan, sağ bacağı kesilen Çağla Yalçın'ın tedavisi ise, Ankara Gülhane Askeri Tıp Akademisi'nde sürüyor. 

Türk bayrağına sarıldı 
Şarm el Şeyh'teki bombalı saldırılarda yaşamını yitiren Erhan Divlecen 29 de, memleketi Bursa'da gözyaşları arasında toprağa verildi. 
Tatile sevgilisi Sevil Gücük'le birlikte giden Divlecen'in Türk bayrağına sarılı cenazesi, önce Ortabağlar Mahallesi'ndeki evine, ardından da Ulucami'ye getirildi. Sevgilisini bulabilmek için hastane hastane dolaştıktan sonra acı haberi alan Gücük, bu sırada sinir krizi geçirdi. 

Çelenklere bomba kontrolü 
Gücük, Divlecen'in tabutuna sarılarak "Sana böyle mi sarılacaktım Beni de onunla götürün. Bırakın son kez sarılayım" diyerek gözyaşı döktü. 
Tabuttan güçlükle uzaklaştırılan, ayakta durmakta zorlanan Gücük, ardından cemaatin arasına katılarak sevgilisinin cenaze namazını kıldı. 
Divlecen'in annesi Fahriye, babası Yusuf, kardeşleri Ayhan ve Kenan Divlecen de tören sırasında gözyaşlarını tutamadı. Polis tören sırasında geniş güvenlik önlemi alırken, çelenkler de bomba uzmanlarınca kontrolden geçirildi. 

Güler'in masasına son fotoğrafı konuldu 

GÖKHAN KARAKAŞ İstanbul 

Mısır'daki patlamalardan sonra haber alınamayan Safiye Güler Yavuz ve Bülent Adalı'nın öldükleri kesinleşti. Şarm El Şeyh'teki morgları gezen Safiye Güler Yavuz'un ailesi, cesetlerden birinin Yavuz'a ait olduğunu teşhis etti. 
İş Bankası Üsküdar Altunize Şubesi'nde 6 yıldır memur olarak görev yapan Yavuz'un masası, arkadaşları tarafından güllerle süslendi. Yavuz'un masasına, Mısır'a gitmeden önce, pasaport işlemleri için çektirdiği son fotoğrafı konuldu. 
Arkadaşlarının anlattığına göre, Yavuz Mısır tatilini çok istiyor, hatta arkadaşlarını da oraya tatile gitmeleri için ikna etmeye çalışıyordu. 

Mısır'dan acı haber 
Yavuz'la tatile giden mahalle arkadaşı Bülent Adalı'nın evindeki umutlu bekleyiş, Mısır'a giden ağabey Murat Adalı'dan gelen acı haberle son buldu. 
Murat Adalı, dün ailesini arayarak kardeşinin cesedini teşhis ettiğini söyledi. Şeker ve kalp hastası Adalı'nın anne ve babası, kötü haberi aldıktan sonra rahatsızlandı. Adalı'nın cenazesi bu sabah Türkiye'ye getirilecek. 


</TEXT>
</DOC>
