<DOC>
<DOCNO> 353444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sondun11.html </URL>
<DATE> 2005/06/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
30 yıl sonra ilk kez bir Vietnam Başbakanı ABD'ye gidiyor 
</HEADLINE>
<TEXT>

     Vietnam Başbakanı Phan Van Khai, ülkesi ile ABD arasında diplomatik ilişki kurulmasının 10. yılında ABD'ye gitti. 
     İki ülke arasında 30 yıl önceki savaştan bu yana ABD'ye giden ilk Vietnam başbakanı olan Khai, Salı günü Beyaz Saray'da Başkan George Bush ile görüşecek. 
     Vietnamlı yetkililer, ziyaretin, iki ülke arasında 10 yıl önce diplomatik ilişki kurulmasından sonra gelişen ilişkileri daha ileriye götürmeyi amaçladığını söylediler. 
     Başbakan Yardımcısı Vu Khoan, yaptığı açıklamada, ''10 yılın kısa bir süre olduğunu, ancak iki ülke ilişkilerinin gözle görülür şekilde geliştiğini'' ifade etti. 
     ABD ile Vietnam arasında ilişkilerin normalleşmesi, 1994 yılında dönemin ABD Başkanı Bill Clinton'ın Vietnam'a yönelik ticaret ambargosunu kaldırmasıyla başlamış ve 1995'de iki ülke diplomatik ilişki kurmuştu. 
     Clinton, 2000 yılında, savaştan sonra Vietnam'ı ziyaret eden ilk ABD başkanı olmuştu. 
     
</TEXT>
</DOC>
