<DOC>
<DOCNO> 351770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun32.html </URL>
<DATE> 2005/06/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gazze'den çekilme video oyunu oldu 
</HEADLINE>
<TEXT>

     İsrail'in, ağustos ayının ikinci yarısından itibaren başlatmayı öngördüğü Gazze Şeridi ve Batı Şeria'dan çekilme uygulaması, geri çekilmeyi destekleyenler tarafından video oyununa dönüştürüldü. 
     Oyun esas itibariyle bu bölgelerdeki yerleşimcilerin karavan ve evlerini yok ederek, işgal altındaki bölgelerin boşaltılması üzerine kuruldu. 
     Yedioth Ahronoth gazetesinin haberine göre, çekilme uygulamasını destekleyenler, 17 Haziran'daki ''İşgale Son ve Demokrasi Günü'' nedeniyle oyunu hazırlayarak, ''oyunculara, yerleşimcileri yerlerinden çıkartan İsrail askeri olma rolünü'' verdiler. 
     Oyunun ana sayfasında, çekilmenin, ''yerleşimcileri çıkartarak, İsrail'e, işgal altındaki toprakları boşaltması için verilen bir fırsat'' olduğu kaydediliyor. 
     ''Vahşi Batı'' Şeria sahnesiyle başlayan oyunda, karavanları yok etmek için üzerine bir kez tıklamak yeterli oluyor. Ancak karavanların yok edilememesi halinde, karavanlar evlere dönüşüyor ve oyun da giderek zorlaşarak, onları yok etmek için daha fazla çaba harcamak gerekiyor. Yine askerler tarafından korunan yerleşimleri ortadan kaldırmak için de askerleri tutup, İsrail'in Yeşil Hat sınırının gerisine sürüklemek gerekiyor. 
     Oyuncunun oyunu kaybetmesi halinde ise ekranda ''Bir yerleşimin daha olması halinde, ülke elden gider'' mesajı veriliyor. 
     
</TEXT>
</DOC>
