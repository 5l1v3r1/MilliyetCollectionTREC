<DOC>
<DOCNO> 387664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy10.html </URL>
<DATE> 2005/10/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Başbakan Erdoğan'dan PKK uyarısı 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Kuzey Irak’taki terörist unsurlarla etkin şekilde mücadele edilmesi konusunda Türkiye’nin sabırlı ve dirayetli bir tavır içinde olduğunu belirterek, "Ancak her gün başka bir şehrimizde al bayrağa sarılı şehit cenazeleri kaldırılırken, Türkiye’den kimse, bu noktada artık sabır isteme hakkına sahip değildir, olamaz" dedi. 
     Partisinin grup toplantısında konuşan Erdoğan, Irak’taki gelişmelere değindi. "Ülke olarak bizim dostluğumuza, desteğimize, kardeşliğimize ve insanlığımıza dünyanın neresinde ihtiyaç duyulursa, biz orada da olmak durumundayız" diyen Erdoğan, Türkiye’nin bu sorumluluklarından kaçmamaya, son 3 yılda önem verdiğini kaydetti. 
     AB ile müzakere sürecine girilmesiyle, tarihi ve coğrafi sorumlulukların bilincinde olarak çalışacaklarını belirten Erdoğan, bu kapsamda komşularla ilişkilere büyük önem atfettiklerini söyledi. Komşuluk hukukunun gereklerine azami dikkat göstererek sıcak, dostane ve kazançlı ilişkiler geliştirmek için büyük gayret sarf ettiklerine dikkati çeken Erdoğan, bu gayretlerin sonucu olarak, komşu ülkelerle yaşanan "pozitif değişimi" herkesin bildiğini vurguladı. 
     Başbakan Erdoğan, "Türkiye, artık komşularına sağır, bölgesel problemlere ilgisiz, kendi içine kapalı bir ülke değil. Türkiye, artık dünyaya özgüvenle bakabilen, dış sorunlarının üstüne cesaretle gidebilen ve bölge için barış umutlarını güçlendiren bir güç, bir ülke konumuna gelmiştir" dedi. 
     
     IRAK ANAYASASI 

     Irak’ta öngörülen takvim doğrultusunda Anayasa referandumu yapıldığını hatırlatan Erdoğan, Sünnilerin yoğun yaşadığı 1-2 ilde "hayır", diğer yerlerde ise "evet" oylarının çoğunlukta olduğunu kaydetti. Bu sonucun, Irak’ın geleceği ve Iraklılar için hayırlı olması dileğinde bulunan Erdoğan, şöyle konuştu 
     "Anayasa’nın, bugünkü haliyle Iraklıların tümünün iradesini yansıttığı kanaatinde değilim. Irak’ın birlik ve bütünlüğünü korumaktan ziyade, ülkede ayrışmanın önünü açan, merkezi yönetimin yetkilerini sınırlandırırken, federe bölgelere güçlü yetkiler tanıyan, hatta daha vahim olarak bu yöndeki maddelerin değiştirilemeyeceğine hükmede n Anayasa, zaman içinde bazı değişikliklere uğramıştır. 
     Ancak sağlanan uzlaşma sonucunda 15 Aralık seçimlerinden sonra oluşacak Parlamento’nun, Anayasa’yı bir defaya mahsus olmak suretiyle kapsamlı bir değişiklikle tadil edecek olması, umutlarımızı canlı tutmaktadır. Parlamento’nun, yapacağı tadilatla, dengesizlikleri önemli ölçüde telafi etmesini bekliyoruz." 
     
     "YAKIN İLGİYLE TAKİP EDİYORUZ" 

     Erdoğan, Irak’taki referandumun, ülke genelinde önemli bir olay meydana gelmeden, nispeten güvenli bir ortamda yapılmasının memnuniyet verici olduğunu belirterek, Anayasa’nın Parlamento tarafından tadil edilmesi konusunda varılan mutabakat sayesinde Iraklı Sünnilerin bir bölümünün de referanduma katılmış olmasının olumlu olduğunu söyledi. 
     Erdoğan, Irak’ta demokrasinin, tüm kesimlerin katılımıyla tesis edilmesi ve Irak Anayasası’nın, tüm Iraklıları temsil edecek ortak bir iradeden doğmasını istediklerini kaydetti. 
     Anayasa’ya verilen destek, referandumun, üzücü şiddet tablolarının gölgesinde kalmaması ve Iraklıların yapıcı bir işbirliği ruhuyla hareket etmeleri halinde, bu süreçten birlik ve bütünlüklerini koruyarak çıkacaklarını anlatan Erdoğan, şöyle devam etti 
     "Anayasa’nın tadili konusunda vücut bulan bu yaklaşımın, önümüzdeki dönemde sürmesini samimiyetle arzuluyoruz. Güney komşumuzun, bugün yaşanan sıkıntılardan arınarak düze çıkması, Irak halkının demokrasi ve barış içinde geleceği inşa etmesi, en büyük dileğimizdir. Bunun için şartların, Irak halkının tamamını dikkate alan eşit, adaletli, hakkaniyetli şekilde oluşturulması, büyük önem arz ediyor. Sanıyorum ki Irak’ta herhangi bir kesimin dönemsel avantajlarına dayanarak ortak mutabakatı yansıtmayan kazanımlar elde etmesi ve bunu diğer taraflara empoze etmesi, kalıcı çözüm önündeki en büyük engel olacaktır. 
     Bununla birlikte biz, iyi niyetimizi, ümidimizi koruyoruz. 15 Aralık seçimlerinden sonra oluşacak Parlamento’nun, kabul edilen Anayasa’nın gerekirse tamamının değiştirebileceğini bir kez daha hatırlatmak isterim. Esasında bu referandumda kabul edilen Anayasa, kendi başına bir sonucu ifade etmemektedir. Dileğimiz, 15 Aralık seçimlerinde ortaya çıkacak Parlamento’nun, Anayasa’da tüm kesimlerin iradesini yansıtacak şekilde hayata geçmesidir. Böyle bir durumun ortaya çıkması için Irak’taki tüm kesimlerin seçimlere aktif olarak katılmaları ve seçimlerin uluslararası gözetim altında yapılması şarttır. Iraklı gruplara, daha önce sandığa gitmeleri yönünde tavsiyede bulunduk. Seçimler konusunda da aynı telkinlerimizi sürdüreceğiz. Başta ABD ve BM yetkilileri ve uluslararası toplum temsilcileriyle konuyu değerlendirmeye devam ediyoruz, edeceğiz." Irak’ta yaşanan bütün gelişmeleri yakın ilgiyle takip ettiklerini, Türkiye’nin, her aşamada üstüne düşeni yerine getirdiğini ifade eden Erdoğan, "Bu ülkenin menfaatlerinin, ülke sınırlarına kilitlenmiş dar bir vizyonla korunamayacağının bilincindeyiz. Türkiye adının yankı bulduğu her yerde barış, dostluk, insanlık adına varolmaya devam edecektir" dedi. 
     
     TÜRKMENLERİN DURUMU VE KERKÜK... 

     Başbakan Erdoğan, sadece tarihi dost ve komşu olarak değil bölgede önemli bir güç olması nedeniyle Irak’ın birlik ve bütünlüğü içinde demokratik bir geleceğe kavuşmasına yardımcı olmayı arzu ettiklerini, muhataplarıyla bunu her fırsatta ele almayı sürdürdüklerini söyledi. 
     Bu süreçte Türkmenlerin durumu ve Kerkük konusundaki gelişmeleri yakından takip ettiklerini belirten Erdoğan, şöyle devam etti 
     "Türkmen toplumunun Irak içerisindeki konumuna ve haklarına ilişkin hassasiyetlerimizi koruyoruz. Türkmenlerin, Irak’ın yeni yapısında layık oldukları yeri almaları için güçlü bir siyasi hareket oluşturmalarına desteğimiz tamdır. Kerkük’ün geleceğinin belirlenmesi sürecinde BM’nin etkin rol oynaması yönünde girişim ve temaslarımız yoğun olarak devam ediyor" diye konuştu. 
     
     KUZEY IRAK’TAKİ TERÖRİST UNSURLAR 

     Kuzey Irak’taki terörist unsurlarla etkin şekilde mücadele edilmesi gerektiğinin, muhataplarıyla görüşmelerde vurgulanan başlıca unsurlar arasında olduğuna dikkati çeken Erdoğan, şöyle konuştu 
     "Türkiye bu konuda bugüne kadar sabırlı ve dirayetli tavır içerisinde oldu. Ancak her gün başka bir şehrimizde al bayrağa sarılı şehit cenazeleri kaldırılırken, analar ağlarken, bebeler yetim kalırken, Türkiye’den kimse bu noktada artık sabır isteme hakkına sahip değildir, olamaz. Şu gerçek herkes tarafından, özellikle bölgede sorumluluğu olanlar tarafından iyi bilinmelidir Milletimiz bölgedeki terörist odaklardan temizlenmesi için etkin adımların atılmasını sizden bekliyor. Bunu da açık ve net olarak, gereğini yerine getirme noktasında bizler de hatırlatmak isteriz. Bu konuda bizler gereğinin vaktinde, zamanlamasını iyi yapmak kaydıyla yerine getirilebileceğinin bilinmesini tekrar burada hatırlatıyoruz." Ege’deki depreme değinen Erdoğan, can kaybının olmamasının sevindirici olduğunu vurguladı. Erdoğan, Her türlü senaryoya karşı gerekli tüm tedbirlerin alındığını ve alınmakta olduğunu belirtti. 
     
</TEXT>
</DOC>
