<DOC>
<DOCNO> 362693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun32.html </URL>
<DATE> 2005/07/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Orman yangını, İspanya'da siyasi krize yol açtı 
</HEADLINE>
<TEXT>

     İspanya'nın orta kesimindeki Guadalajara kenti çevresinde geçen Cumartesi günü başlayan orman yangını siyasi krize yol açtı. 
     Hala devam eden, 11 orman görevlisinin ölümüne, bugüne kadar 13 bin hektarlık alanın yanmasına neden olan yangınla ilgili olarak iktidardaki Sosyalist İşçi Partisi PSOE , kendi partisinin yönetimindeki Castilla La Mancha Özerk Yönetimi'ni yardım istemekte geç kalmakla suçladı. 
     Çevre Bakanlığı'ndan yapılan açıklamada, 11 kişinin öldüğünün öğrenilmesinden sonra Pazar günü saat 22.00'de hükümetten yardım istendiği belirtilirken, Castilla La Mancha Yönetimi, saat 20.00'de yardım istediğini açıkladı. 
     Ana muhalefet Halk Partisi PP de, hükümeti, koordinasyon eksikliği ve yeterli önlem almamakla suçlayarak, çevre bakanının istifasını istedi. 
     Başbakan Jose Luis Rodriguez Zapatero'nun yangınla ilgili herhangi bir açıklama yapmaması ve bölgeye gitmemesi, ayrıca eleştiri konusu oldu. 
     Bu arada, mangalını iyi söndürmeyerek yangına sebep olduğu gerekçesiyle yakalanan Marcelino Herche, hapis cezası istemiyle yargılanmak üzere cezaevine konuldu. 
     Yangında ölen 11 kişinin naaşları bugün düzenlenen cenaze töreninin ardından defnedilecek. 
     
</TEXT>
</DOC>
