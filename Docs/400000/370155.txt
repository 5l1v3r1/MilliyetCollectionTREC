<DOC>
<DOCNO> 370155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton aşka geldi 
</HEADLINE>
<TEXT>


Beşiktaş'ın Brezilyalı forveti, Başkan Yıldırım Demirören'e gol krallığı sözü verdi. Sambacı, "Werder Bremen'de 28 golle zirveye ulaşmıştım. Bu sezon 25 golün üzerine çıkarak aynı mutluluğu yaşamak istiyorum" dedi 

ORHAN YILDIRIM 


Siyah - Beyazlı formayı giydiği ilk maçta Denizlispor ağlarını sallayarak, İnönü Stadı'nı tıklım tıklım dolduran taraftarları golle selamlayan Golcalves Ailton, gözünü krallığa dikti. 
Karşılaşmadan hemen sonra, kaldığı Swiss Otel'e giderek Başkan Yıldırım Demirören'le buluşan Brezilyalı yıldız, sezonu gol kralı olarak bitireceğini iddia etti. Almanya Ligi'nde 2 sezon önce fırtına gibi esip, kral olan sambacı, "Werder Bremen'de 28 golle krallık unvanını yakalamıştım. Bu sezon en az 25 gol atarak aynı mutluluğu bir kez daha yaşamak istiyorum" diye konuştu. 

'Gol senin işin' 
Başkan Demirören'e, Denizlispor maçında giydiği formayı hediye eden Ailton, taraftarlara övgü yağdırdı. Ünlü forvet, "Öncelikle beni böylesine büyük bir camiaya getirdiğiniz için size çok teşekkür ederim. Böyle ateşli bir taraftar topluluğu daha önce görmemiştim. Takım arkadaşlarımın özelliklerini daha bilmiyorum. İstediğim pasları alabilirsem hedeflerime ulaşırım" dedi. Demirören bunun üzerine Ailton'dan gol attığı maçlarda giydiği formasını kendisine vermesini isteyerek, "Gol senin işin yeni Kral. Sana güvenimiz tam" ifadesini kullandı. 

Okan Abartmayın 

Son haftalarda sergilediği müthiş performansla tüm dikkatleri üzerine çeken Okan Buruk, sadece görevini yaptığını vurguladı. Vaduz deplasmanında Beşiktaş'ı galibiyete taşıyıp, Denizlispor'a karşı nefis bir futbol ortaya koyan tecrübeli krampon, "Taraftarın sevgi gösterisi ve övgüler sevindirici ama bunun abartılmaması lazım. Bana verilen görevi en iyi şekilde yerine getirmeye çalışıyorum" ifadesini kullandı. Hedeflere ulaşmak için istikrarı yakalamak zorunda olduklarını kaydeden Siyah - Beyazlı oyuncu, "Öyle 1-2 maç kazanmakla kupa alınmaz. Takım halinde istikrar yakalamalıyız. Bunu devam ettirmeyi başarabilirsek amaçlarımıza ulaşırız" dedi. 

Sambacılara övgü yağıyor 

Asbaşkan Kıvanç Oktay, Rıza Çalımbay ve A. Hassan Ailton ile Kleberson'u göklere çıkardı 


Beşiktaş'ın Brezilyalı yıldızları Ailton ile Kleberson, Denizlispor maçındaki performanslarıyla teknik heyet ve yönetimden tam not aldı. Asbaşkan Kıvanç Oktay, sambacı yıldızların henüz gerçek kalitelerini sahaya yansıtmadıklarını söyledi. Oktay, "Birkaç hafta sonra çok daha etkili futbol oynayacaklar. Çünkü henüz takıma uyum süreci yaşıyorlar. Takım olarak istikrarı yakalamalıyız. Bunu başarırsak başarı kendiliğinden gelir" dedi. Teknik Direktör Rıza Çalımbay ise iki yıldıza da çok güvendiğini belirtti. Tecrübeli hoca, "Ailton ve Kleberson herkesin yakından tanıdığı oyuncular. Ailton, Schalke'de ağır bir sakatlık geçirmişti ancak çok güçlü bir fiziği var. Bu nedenle çabuk toparlandı. Kleberson ise daha hazır durumda. Adaptasyon sorunu yaşamaması da sevindirici" diye konuştu. 
Denizlispor maçında Ailton'a yaptığı şık asist ve attığı akıl dolu golle alkışlanan Ahmed Hassan da, Brezilyalı yıldızların takıma büyük katkı sağladığını vurguladı. Mısırlı krampon, "Özellikle Kleberson'un orta alana girmesi ile oyun sistemimiz değişti. Ben en sevdiğim ve başarılı olduğum serbest adam rolünü üstlendim. Attırdığım ve attığım golde benim kadar Kleberson'un da payı var" diyerek sambacıya tam not verdi. 

Ayrılık rüzg rı 

Teknik Direktör Rıza Çalımbay, Ümit Aydın'ı Ankaraspor'a kiraladıklarını açıkladı. Çalımbay, "Emre Aşık, Tayfun ve Berkant'ın da başka takımlarda oynamalarını istiyoruz. Ama onların niyeti yok" diye konuştu. Kiralık düşünülen diğer isimlerin kaleci Ramazan, Çağdaş ve Güven olduğu öğrenildi. Rıza Çalımbay, Kürşat'la arasında hiçbir sorun bulunmadığını da vurguladı, "Tabii ki oynamak istiyor. 'Ben gideceğim' derse 'gitme' demem. Çünkü oynayacak durumda ve iyi bir oyuncu" dedi. 

Mesai başlıyor 

Beşiktaş'ta, Teknik Direktör Rıza Çalımbay'ın, Denizlispor maçı ardından futbolculara verdiği 1 günlük izin sona erdi. Dünü dinlenerek geçiren Siyah - Beyazlı takım, bugün Ümraniye Nevzat Demir Tesisleri'nde yapacağı antrenmanla, Gençlerbirliği ile hafta sonu Ankara'da oynayacağı zorlu maçın hazırlıklarına başlayacak. Çalışmaya, milli takım kamplarına giden oyuncular katılmayacak. 


</TEXT>
</DOC>
