<DOC>
<DOCNO> 393513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur10.html </URL>
<DATE> 2005/11/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İstanbul'da son 2 yılın kaçak bilançosu... 
</HEADLINE>
<TEXT>

     İstanbul’da son 2 yılda yasadışı yollardan giriş yaptıkları Türkiye üzerinden Avrupa ülkelerine gitmek isteyen ve büyük bölümü Afganistan, Pakistan, Irak ve Bangladeş uyruklu olan 12 bin 257 kaçak yakalandı. 
     AA muhabirinin İstanbul Emniyet Müdürlüğü Yabancılar Şubesi’nden aldığı bilgiye göre, son 2 yılda jandarma ve polis tarafından İstanbul’da yapılan uygulamalarda, yasadışı yollardan girdikleri Türkiye üzerinden Avrupa ülkelerine gitmeye çalışan ve çoğunluğu Afganistan, Pakistan, Irak ve Bangladeş uyruklu 12 bin 257 kişi gözaltına alındı. 
     Şubede işlemleri tamamlanan bu kişiler, daha sonra sınır dışı edildiler. 
     Kentte aynı dönem içinde fuhşa yönelik operasyonlarda da yabancı uyruklu 1711 kadın yakalandı. 
     Bu kişiler arasında bulunan ve alıkonularak para karşılığı erkeklerle birlikte olmaya zorlanan 80 kadın, polisin yaptığı operasyonlarla kurtarıldı. 
     Sağlık kontrolünden geçirilen söz konusu kadınların 33’ünün HIV virüsü taşıdığı, 621’inde de çeşitli hastalıklar bulunduğu tespit edildi. 
     Polisteki işlemleri tamamlanan yabancı uyruklu 1711 kadın, daha sonra sınır dışı edildi. 
     Yine aynı dönemde çeşitli gerekçelerle gözaltına alınan yabancı uyruklu 3 bin 769 kişinin de sınır dışı edildiği bildirildi. 
     İnsan kaçakçılığı, fuhuş ve yabancılarla ilgili değişik suçlara karıştıkları için yakalanan ve adliyelere sevk edilen 134 kişinin ise tutuklanarak cezaevine konulduğu kaydedildi. 
     
</TEXT>
</DOC>
