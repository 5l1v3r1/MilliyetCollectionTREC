<DOC>
<DOCNO> 373700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/yas04.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galakside otostop çekmek isteyenlere 
</HEADLINE>
<TEXT>


Komedi - bilimkurgu alanının en önemli yazarlarından Douglas Adams'ın "Otostopçunun Galaksi Rehberi" isimli kült eserinin 5 cildi tek kitap formatında yayımlandı. Kitabın filmi de gösterimde 

Yasemin Bay 

Bir sabah uyandığınızda evinizin otoyol yapımı nedeniyle yıkılacağını öğrenirseniz nasıl bir tepki verirsiniz Peki ya yaşadığınız gezegenin, tam tamına 12 dakika sonra bir otoyol yapımı için yok edileceğini öğrenseniz Arthur Dent şanslıydı. Her ne kadar evinin yıkılmasına engel olamadıysa da, sonradan uzaylı olduğunu öğrendiği arkadaşı Ford Perfect sayesinde bir uzay gemisine otostop çekerek dünyanın yok edilmesine saniyeler kala kurtuldu. Tüm bunlar Douglas Adams'ın kült bilimkurgu eseri "Otostopçunun Galaksi Rehberi"nden... 
Şu sıralar hem sinemalarda, hem de edebiyatta 'otostopçu' fırtınası yaşanıyor. Yurtdışında beğeni toplayan ve olumlu eleştiriler alan Garth Jennings'in yönettiği "Otostopçunun Galaksi Rehberi" geçtiğimiz hafta vizyona girmişti. 

Dizisi de var 
Filmin vizyona girmesinin ardından da Kabalcı Yayınevi tarafından bu ünlü komedi-bilimkurgu eserinin 'toplu' versiyonu yayımlandı. Toplu diyoruz çünkü 5 ciltlik bu kitap bir arada okuyucuyla buluşuyor bu kez. 
Douglas Adams'ın 1978'de BBC için radyo oyunu olarak hazırladığı "Otostopçunun Galaksi Rehberi", beğeni kazanmasının ardından ilk kez 1979 yılında roman olarak yayımlandı. Eser o kadar sevildi ki, televizyon dizisi, bilgisayar oyunu, çizgi roman gibi çok çeşitli biçimlerde hayranlarının karşısına çıktı. 
Kitap, Arthur Dent ile arkadaşı Ford Perfect'in - ki kendisi Otostopçunun Galaksi Rehberi'nin güncellenmesi için bilgi topluyor- dünyanın yok edilmesiyle birlikte başlayan maceralarını anlatıyor. 
Arthur ve Ford'un galaksideki yolculuğunu renkli bir dille anlatan kitap, galakside otostop çekeceklere tavsiyelerde de bulunuyor. Tabii diğer yandan da depresif robot Marvin, maceracı, keyfine düşkün, sahtek r, süper egosu yüksek Galaksi Başkanı Zaphod Beeblebrox ve paylaşılamayan zeki kadın Trillian'ı da hayatımıza sokuyor. 

Beşi bir yerde 
'Otostopçunun Galaksi Rehberi'nin 20 yıllık yapım sürecinden sonra hazırlanan, 50 milyon dolara mal olan film versiyonu da şu sıralar gösterimde. 
Douglas Adams'ın bu kült eserinin 'beşi bir yerde' versiyonunun tadı damağınızda kalacak 

Fikir, tarlanın ortasında geldi 

Komedi-bilimkurgu alanının en usta ismi olarak nitelendirilen yazar Douglas Adams, hik yeyi filme çekme projesi için çalıştı, ancak hayalinin gerçekleştiğini göremeden, 49 yaşında kalp krizi sonucu yaşamını yitirdi. 
Adams, 'otostopçu rehberi' fikrinin nasıl doğduğunu şöyle anlatıyordu "Fikir aklıma ilk kez 1971'de Avusturya'da bir tarlanın ortasında sarhoş halde yatarken gelmişti. Yanımda 'Otostopçunun Avrupa Rehberi' adlı bir kitap vardı ve şöyle düşündüm Birisi oturup Otostopçunun Galaksi Rehberi'ni yazsa hemen vınlar giderdim. Bu düşünceyle uykuya daldım. Ardından mevzuyu 6 yıl unuttum." 


</TEXT>
</DOC>
