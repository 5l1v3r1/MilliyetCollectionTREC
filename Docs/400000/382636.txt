<DOC>
<DOCNO> 382636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo26.html </URL>
<DATE> 2005/09/29/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Taraftarlardan Galatasaray yöneticilerine tepki 
</HEADLINE>
<TEXT>

     Galatasaray'ın UEFA Kupası'nda Norveç'in Tromsö takımı ile 1-1 berabere kalarak elenmesine, taraftarların tepkisi büyük oldu. 
     Karşılaşma sonrası taraftarlar, yönetimi istifaya davet ederken, kulüp başkanı Özhan Canaydın ve ikinci başkan Ergun Gürsoy hedef oldu. Stat çıkışında basın mensuplarına ''Çok kötü bir sonuç. Futbolda bunlar oluyor. Biz önümüzdeki Trabzonspor maçına bakacağız'' diyen başkan Canaydın, stadın yanındaki kulüp binasına yürüyerek gitmek isteyince taraftarlarla karşı karşıya geldi. Başkan Canaydın'a tepki gösteren ve ''Yönetim istifa, bunun hesabını kim verecek'' diye bağıran taraftarlar, kulüp binasına kadar başkan Canaydın'ın peşinden gittiler ve tepkilerini burada da sürdürdüler. 
     
     GÜRSOY DA HEDEF OLDU 
     Galatasaray Kulübü İkinci Başkanı Ergun Gürsoy da maç sonrası sarı-kırmızılı taraftarların tepkilerine hedef oldu. 
     Maçı naklen yayınlayan NTV'nin canlı yayınına katıldığı sırada bir taraftarın ''Ergun ağabey rezil olduk. Anlatacak bir şey yok'' demesine sinirlenen Ergun Gürsoy, yayını bırakarak taraftarın peşine düştü. Çevresindekiler tarafından yatıştırılan Gürsoy geri çevrildi. Sakinleşmek için tekrar protokol tribününe yönelen Gürsoy, daha sonra stattan çıkarken medya mensuplarına yaptığı açıklamada, şunları söyledi 
     ''Futbolda her şey var, ama bu bizim takımımız. Ligde şampiyonluk yolunda ilerleyen bir takım. Şimdi oyuncuların morali bozuk. Herkesin onlara sahip çıkması lazım. Bir maç kaybettik diye futbol şubesini mi kapatalım Herkes bilmeli ki Galatasaray'da yönetimler seçimler gelir, seçimle gider.'' Açıklaması sonrası, başkan Canaydın gibi Ergun Gürsoy da yürüyerek kulüp binasına gitmek isteyince, taraftarların içinde kaldı. Bu sırada bazı taraftarların Gürsoy'a fiziki müdahalede bulundukları gözlendi. Çok sayıda taraftar, kulübe doğru yürüyen Gürsoy'a tepkilerini toplu halde dile getirirken, bazılarının pet şişe ve bozuk para attığı görüldü. 
     Kulüp binası önünde toplanan ve yönetim aleyhine tezahürat yapan taraftarlar, daha sonra polisin müdahalesiyle buradan uzaklaştırıldı. 
     
</TEXT>
</DOC>
