<DOC>
<DOCNO> 397487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li başkanın inadı bitmedi 
</HEADLINE>
<TEXT>


Tekirdağ'ın kurtuluş resepsiyonunda içki servisi yaptırmayan AKP'li Belediye Başkanı Aygün, ADD'nin belediyenin salonunda düzenleyeceği yemekteki içki servisine de karşı çıktı 

UĞUR ADUTALP Tekirdağ DHA 

RAKI ve şaraplarıyla ünlü Tekirdağ'ın düşman işgalinden kurtuluş yıldönümü nedeniyle 13 Kasım'da düzenlenen resepsiyonda içki servisi yaptırmayan AKP'li Belediye Başkanı Ahmet Aygün'ün, tepkilere rağmen alkollü içki konusundaki tutumunu değiştirmediği ortaya çıktı. Aygün, Atatürkçü Düşünce Derneği'nin ADD belediyeye ait salonda düzenleyeceği geleneksel Cumhuriyet yemeğine içki servisi yapılacağı gerekçesiyle izin vermedi. 
ADD Tekirdağ Şubesi, cumartesi akşamı düzenlenecek yemek için salonu 100 YTL'ye kiraladı. Yemeğin içkili olacağını haber alan Aygün, ADD Tekirdağ Şube Başkanı Necdet Mercenoğlu'na bunun mümkün olmadığını belirterek, "Orasının içki ruhsatı yok. İçkisiz olması koşuluyla salonu kullanabilirsiniz" dedi. 

Aynı salon 
Mercenoğlu, yedi yıldır Cumhuriyet yemeği düzenlediklerini belirterek, "Sadece geçen yıl ramazana denk geldiği için düzenlemedik. Daha önceki başkanlar döneminde yemeği aynı salonda düzenliyorduk ve içki servisi yapılıyordu. Bu yılki yemek öğretmenevinde olacak" dedi. 
Aygün, kentin kurtuluş yıldönümü resepsiyonunda da "Şehitler için kadeh kaldırtmam" diyerek içki servisi yaptırmamıştı. Aygün ayrıca, "Tekirdağ rakı fabrikasının yaydığı anason kokusu bebekleri zehirliyor" demişti. 



</TEXT>
</DOC>
