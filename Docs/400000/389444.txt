<DOC>
<DOCNO> 389444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun19.html </URL>
<DATE> 2005/10/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Saddam'ın avukatları BM'den koruma istedi 
</HEADLINE>
<TEXT>

     Devrik Irak lideri Saddam Hüseyin'in avukatları, savunma grubunda yer alan avukat Sadun Canabi'nin öldürülmesinin ardından BM'den koruma talebinde bulundu. 
     Avukatlardan İsam El Gazzavi, Amman'dan AFP'ye telefonla yaptığı açıklamada, ''Savunma avukatları BM'den koruma istiyorlar ve bu taleplerini BM nezdinde yapmaktalar. Tehditler aldılar, bir avukat öldürüldü, korunmaları konusunda hükümete ve Amerikalılara güvenmiyorlar'' dedi. 
     ''Bu şartlarda dürüst bir dava beklemediklerini'' belirten El Gazzavi, bununla birlikte, ''müvekkillerini savunmayı bırakmayacaklarını ve bu dava için ölmeye hazır olduklarını'' kaydetti. 
     El Gazzavi, Sadun Canabi'nin öldürülmesiyle ilgili olarak da, ''BM'nin yönetiminde bağımsız ve tarafsız bir soruşturma açılmasını'' istediklerini belirtti. 
     Saddam Hüseyin ile birlikte Duceil davasında yargılanan 7 sanıktan Avad El Bender'in avukatı olan Canabi, kaçırıldıktan sonra ölü bulunmuştu. 
     Görgü tanıkları, Canabi'yi kaçıran kişilerin kendilerini İçişleri Bakanlığı görevlisi olarak tanıttıklarını söylemiş, bakanlık iddiaları reddetmişti. 
     
</TEXT>
</DOC>
