<DOC>
<DOCNO> 357241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yasam/ayas.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bakan uyuyorsa bürokratı da uyur' 
</HEADLINE>
<TEXT>


Topkapı Sarayı'ndaki hırsızlığı bu espriyle yorumlayan Bakan Koç, "Değersiz parçaların çalınması dikkat çekici. Umarım bazı resimler değiştirilmemiştir" dedi 

LATİF SANSÜR Aydın DHA 

Türk-Yunan Turizm Forumu'na katılmak üzere geldiği Kuşadası'nda dün gazetecilerle kahvaltı yapan Kültür ve Turizm Bakanı Atilla Koç, Topkapı'daki hırsızlığın başka amaçla yapılmış olabileceğini belirterek, "İşe yaramaz parçaların çalınması dikkat çekici. Dikkatler başka yöne çekilmek isteniyor olabilir. Tam öyledir demiyorum ama umarım resimlerden bazıları yer değiştirmemiştir. Resimlerin sahtesiyle değiştirilip değiştirilmediği konusunda araştırma yapmak üzere bir heyet kurduk" dedi. 

'İdari hata görülüyor' 
Koç, ilk izlenimlerine göre olayda bürokratların ihmali olduğunu kaydederek, şöyle konuştu 
"Yanılırsam, bürokratlarımdan özür dilemesini de bilirim. İdari hata görülüyor. Bu suçlama olarak algılanmasın. Aldığım raporlar bu yönde. Bakanı uyuyorsa, bürokratları da uyuyordur herhalde. Sayımlar sürecek. Bu eserler çalınmaya veya yerine konmaya değer eser değil. Bu nedenle hata yapılmış. Eğer bu işler yapılmışsa 1. derece eserlerde veya resimlerde de yapılır. Ona rağmen ben resim konusunda kuşkuluyum. İnşallah, doğru çıkmaz. Ama kontrolünü yapacağız. İçerden orjinal bir resim alınıp yerine sahtesi konulmuş olabilir. Öyledir demiyorum ama kaygım var." 

Sayımlar sürecek 
Kısa bir süre önce Topkapı Sarayı'nda sayım yapılmasını istediğini belirten Koç, şöyle konuştu "Sayın Başbakanımızın emri var. Sayımlar devam edecek. Bu sayım teşebbüsleri daha önce bir kaç defa olmuştu. Ama hepsi sonuçsuz kalmıştır. Yalnız bu sayım işini, Türkiye'de daha önce yapılanlar gibi yapmıyorum. Şimdiye kadar bir heyet tarafından bu işler yapılmıştır. Bu heyetin ekspertiz olup olmadığına dikkat edilmemiştir." 
Bu arada Yunanistan'ın Sisam Adası'ndaki eğlenceler sırasında kendisi ve eşinin uyurken görüntüleyen gazetecilere sitem eden Bakan Koç, uyumadığını öne sürerken, eşi Şadiye Koç da tepki göstererek, "Çok ayıp edildi. Basına güvenimi yitirdim" diye konuştu. 

'Bazı eserler önce çalınmış olabilir ' 

Hırsızlık olayının ardından oluşturulan komisyon, 8 eserin daha önceden kayıp olup olmadığını da araştırıyor. Bir müze yetkilisi, şu iddialarda bulundu "Yıllardır Topkapı Sarayı'nda sayım yapılmadı. En son memur Neriman Sınar'ın emekliliğini istedikten sonra üzerindeki zimmeti devrederken, biri pirinç, ikisi bronz üç şamdanın kayıp olduğu ortaya çıkmıştı. Bu eserler bulunamadı. Bu depoda da benzer bir olay yaşanmış olabilir. Hırsızların tam olarak ne aldıklarını bilmek çok zor. Ayrıca İstanbul DÖSİM Müdürlüğü'nce alınan geçici işçilerin güvenlik soruşturmaları yok. Önüne gelen işe alınıyor." 

Yanıtsız sorular 
Büyük bir parça olan ahşap panoyla birlikte 8 eser kimse görmeden saray dışına nasıl çıkarıldı Soyulan depoda sigara izmariti bulundu. Hırsızlar nasıl bu kadar rahat haraket ediyordu Kavuk Odası'nın dar pencerelerinden ahşap pano nasıl geçirildi Depodaki envanter sayımıyla ortaya çıkan eksik eserler acaba daha önce tam mıydı 

Tuğra en az 25 bin dolar 

ÖMER ERBİL İstanbul 
Bağdat Köşkü'nün arkasındaki mühürlü depodan çalındığı belirtilen 9 parça eser biri, dün bir depoda bulundu. Eserlerden 4'ünün envanter fotoğrafları ortaya çıktı. Kültür Bakanlığı'nın eserler için "harap durumda ve önemsiz" nitelenmesine katılmadığını belirten antikacı Turgay Artam, tuğra ve levhanın müzeyedelerde en az 25'er bin dolardan satışa çıkabileceğini söyledi. 
Envanter Numarası 5 8 olan, 330 x 143 ile 315 x 139 ölçülerindeki şalların harap olduğu açıklanmıştı. Yine 44 cm. yükseklikte ahşap üzerine kumaş kaplı olup ahşap çerçevesi bulunan, üzerinde tuğra şeklinde Fetih Suresi'nden bir ayetin yazılı olduğu tuğralı levha için, "Çerçevesi çürümeden dolayı kırık, kenarındaki usta adı kopmuş, zemininde solma ve lekeler vardır" denilmişti. K ğıt üzerine I. Abdülhamit'in tuğrası için de "Ahşap çerçevesinde yer yer kurtlanmalar vardır" ifadesi yer almıştı. 

Önemsiz denemez 
Eserlerin fotoğraflarını inceleyen Artam, "Şalların durumu çok harap görünmüyor. Buradaki levha ve tuğra müzayedelerde en az 25 bin dolardan satışa sunulur. Önemsiz denebilmesi mümkün değil. Fotoğraflarda kötü durumda görünmüyorlar" dedi. 


</TEXT>
</DOC>
