<DOC>
<DOCNO> 393582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/ekonomi/eko02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gururluyuz, 100 yıl daha buradayız' 
</HEADLINE>
<TEXT>


Danone, 52.5 milyon euro yatırımla kurulan Lüleburgaz fabrikasını, uydu bağlantısıyla Çırağan'da açtı. Grubun Başkan Yardımcısı Vincent, '100 yıl için buradayız' dedi 


Groupe Danone Başkan Yardımcısı ve COO'su Jacques Vincent, Türkiye'nin Danone'nin yatırımda öncelikli 5 ülkesi arasında olduğunu belirterek, "Önümüzdeki 100 yıl için buradayız" dedi. 
Danone'nin Lüleburgaz fabrikasının açılışı Lüleburgaz'la uydu bağlantısı kurularak Çırağan Sarayı'nda yapıldı. Başbakan Recep Tayyip Erdoğan'ın temsili olarak hazırlanan kürsüdeki butona basarak sembolik şekilde Danone Lüleburgaz fabrikasının açılışını yapmasıyla, süt alım süreci de başlamış oldu. 
52.5 milyon euroluk fabrikayla birlikte, Danone'nin Türkiye'de toplam 250 milyon euro yatırım yaptığını belirten Groupe Danone Başkan Yardımcısı ve COO'su Jacques Vincent, "Yaptıklarımızdan ve yapacaklarımızdan gurur duyuyoruz. Sayın Başbakan Türkiye'yi ileriye götürme, Türkiye'nin başarılı olması ve AB'ye girmesi konusunda çok kararlı. Bizler önümüzdeki 100 yıl için buradayız" dedi. 

'12'nci sıradayız' 
Probiotik yoğurt Activia'yı ABD'den önce Türkiye'de üretmeye başladıklarını söyleyen Vincent, Başbakan'a hitaben, "Bir şirketi kurarken, bu şirketin işleyişine imk n tanıyan yönetmeliklerin olması gerekir. Lütfen karar ve yönetmelikler konusunda bize yardımcı olun. Ben hayatımda ilk defa bir Başbakan'ın bu konuda özen gösterdiğini gördüm" diye konuştu. 
Danone Tikveşli Gıda ve İçecek Sanayi Genel Müdürü Serpil Timuray ise Danone Türkiye'nin dünya ciro sıralamasında 2004'te dünyanın en fazla büyüyen şirketi unvanı ile 15'inci sıraya yükseldiğini ve Ekim 2005 itibariyle de 12'nci sıraya ulaştığını söyledi. Türk şirketlerinin 2010 yılında ciro büyüklüklerini, iki misline katlayarak ilk 7 ülke arasına girmeyi planladıklarını anlatan Timuray, önümüzdeki dört yıl içinde aynı şekilde yatırımlara devam ederek, kapasitelerini de 7 katına ulaşacaklarını söyledi. 


</TEXT>
</DOC>
