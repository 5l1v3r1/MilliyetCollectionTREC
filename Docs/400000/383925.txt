<DOC>
<DOCNO> 383925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy30.html </URL>
<DATE> 2005/10/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gül, gerilim dolu saatleri anlattı 
</HEADLINE>
<TEXT>

     Saadet ORUÇ LÜKSEMBURG, DHA 

DIŞİŞLERİ Bakanı ve Başbakan Yardımcısı Abdullah Gül, Türkiye ile Avrupa Birliği arasında tam üyelik müzakerelerinin resmen başladığı Lüksemburg’da düzenlediği basın toplantısında, bu yeni gelişmeyle Türk insanının hayat standardının düzeleceğini söyledi. 
     
     ’AB BİZİM İÇİN ZAMANI DURDURDU’ 

     40 saat süren ve kendi ifadesiyle ’zaman zaman herşeyin durma noktasına geldiği’ diplomasi trafiği sırasında devreye ABD, BM ve NATO’nun da girdiğini kaydeden Gül, Başbakan Recep Tayyip Erdoğan’ın, İngiltere Başbakanı Tony Blair, Almanya Başbakanı Gerhard Schröder ve AB Komisyonu Başkanı Jose Manuel Barroso ile telefon görüşmesi yaptığını belirtti. Çabalarından övgüye söz ettiği İngiltere Dışişleri Bakanı Jack Straw ile 20 - 30 kez görüştüklerini belirten ve "AB bizim için zamanı durdurdu" diyen Gül, teknolojik gelişmeler sayesinde anında belgelerin iletildiğini ve sonunda mutabakata varıldığını aktardı. 
     Bu çalışmayı Lüksemburg’da değil de makamında yapmış olmaktan duyduğu memnuniyeti gizlemeyen Dışişleri Bakanı Gül, mutabakatın ardından Cumhurbaşkanı, Genelkurmay Başkanlığı ve CHP Genel Başkanı’nın "onay almak amacıyla değil, siyasi nezaket gereği" bilgilendirildiğini belirtti. 
     
     AB SINAVDAN GEÇTİ 

     AB’nin Türkiye ile üyelik görüşmelerine başlamaya ’Evet’ diyerek büyük bir sınavdan geçtiğini söyleyen Gül, çokkültürlülüğün AB’ye getireceği katkılara dikkat çekti. 
     Abdullah Gül, Devlet Bakanı ve Başmüzakereci Ali Babacan’ın üzerine çok görev düştüğünü söylerken ’ihtiyatlı bir strateji izleyip herşeyi kamuoyuyla paylaşmaktan’ kaçındıkları mesajını verdi. Müzakerelerin inişli çıkışlı geçeceğini söyleyen Gül, Türkiye’nin tutumunun belli olduğunu ve çözüm zemininin BM olduğunu kaydetti. 
     Sadece AB yetkililerinin değil ABD, BM ve NATO’ya kadar pek çok uluslararası gücün devreye girdiği diplomasi trafiğinin ardından üyelik müzakerelerine resmen başlama kararının alınması ile Lüksemburg’a dün geceyarısı ulaşan Gül başkanlığındaki Türk heyetinde kutlama havası egemendi. Heyette, Başmüzakereci Ali Babacan ile Dışişleri Bakanlığı’nın üst düzey bürokratları tam kadro yer aldı. 
     
</TEXT>
</DOC>
