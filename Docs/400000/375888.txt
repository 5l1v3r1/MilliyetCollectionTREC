<DOC>
<DOCNO> 375888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas17.html </URL>
<DATE> 2005/09/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Letonya’da ’geneleve düşürülen’ Sinderella kurtarıldı 
</HEADLINE>
<TEXT>

     Eda BERKBAYRAK LİTVANYA, DHA 

      LETONYA’nın başkenti Riga’da Letonya Milli Operası’nda temmuz ayında sahnelenen Sinderella Balesi, ancak 2 kez seyirciyle buluşabildi. 
     Sinderella masalından uyarlanan ve dünyaca ünlü Rus besteci Sergey Prokofyev’in 1948 yılında bestelediği bale şimdiye kadar bir çok ülkede sahne aldı, ancak Letonya’da Moldovya asıllı Rus koreograf Radu Polektaru tarafından koreografisinde değişiklik yapılarak sahnelenmek istendi. Balenin yeni düzenlemesinde hikaye tamamen değişti. Buna göre Sinderella genelevde temizlikçi olarak çalışan bir kız rolünde. Üvey kardeşleri genelevde fahişe olarak çalışırken, üvey annesi de genelevin patroniçesi olarak seyircinin karşısına çıktı. 
     Oyun 2 kez sahne aldı. Baledeki değişiklikleri internet aracılığıyla öğrenen Prokofyev Fonu’na bağlı olan Prokofyev Arşivi Danışmanı Noelle Mann olaya el koydu. Orjinal müzik ve yeni konu arasında bir uçurum olduğunu dile getiren Mann, Letonya Milli Opera Müdürlüğü’ne başvurarak oyunun kaldırılmasını istedi. Prokofyev ailesi adına konuşan Mann, "Bu oyun Prokofyev ailesinden gerekli izin alınmadan sahnelendi. Böyle bir konuyu sahnelemek istiyorlarsa yeni bir müzik yapmaları da gerekir" diye konuştu. 
     Letonya Milli Operası tarafından ise oyun biletlerinin satışının durdurulduğu ve 2 taraf arasında bir anlaşmaya varılana kadar oyunun sahnelenmeyeceği yönünde açıklaması yapıldı. 
     
</TEXT>
</DOC>
