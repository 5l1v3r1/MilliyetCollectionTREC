<DOC>
<DOCNO> 360410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko20.html </URL>
<DATE> 2005/07/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Pınar'dan organik süt... 
</HEADLINE>
<TEXT>

     Pınar, doğal ve sağlıklı yaşam alanı sağlanmış ineklerden elde edilen organik sütü piyasaya sundu. 
     Yaşar Holding Yönetim Kurulu Başkan Vekili İdil Yiğitbaşı, düzenlediği basın toplantısında, Pınar Süt'ün her gün 35 bin üreticiden süt alarak işlediğini, sözleşmeli çiftlik modeliyle de 200'e yakın çiftlikle anlaşmalı olarak çalışmalarını sürdürdüğünü bildirdi. 
     Yiğitbaşı, Pınar Süt ürünlerinin üretimden tüketiciye ulaşana kadar 132 kez kontrolden geçtiğini ifade ederek, ''Pınar Süt, yılda ortalama 250 bin ton çiğ süt işliyor. İçme sütünde tartışmasız pazar lideri'' dedi. 
     Organik ürün tüketmeye önem veren tüketiciler için Pınar organik sütü piyasaya sunduklarını belirten Yiğitbaşı, Pınar organik sütün Doğan Organik Ürünler ile Pınar Süt arasında yapılan işbirliği sonucu ortaya çıktığını kaydetti. 
     Yiğitbaşı, Doğan Organik'in Gümüşhane'nin Kelkit ilçesinde kurulu organik süt ve besi işletmesinden temin edilen ve özel olarak sertifikalandırılmış, Pınar Süt fabrikalarında işlenen organik sütün, başlangıçta büyük marketlerde, A tipi yerel ve A tipi şarküteriler ile organik ürünler satan marketlerde yer alacağını bildirdi. 
     Organik sütü İzmir ve Eskişehir fabrikalarında şok ısıtma tekniği ile üreterek uzun ömürlü olarak satışa sunduklarını anlatan Yiğitbaşı, ''Pınar Süt'ün organik sütü piyasaya sunmasıyla organik süt üreten çiftlik sayısında da bir artış olacağına inanıyoruz'' dedi. 
     Yiğitbaşı, satış hedeflerinin günde 7.5-10 ton, ayda ise 300 ton olduğunu belirterek, ''Uzun vadede ihracat da olabilir'' dedi. 
     
     ÜRÜNÜN MALİYETİ 4-4.5 MİLYON AVRO 
     Pınar Süt Genel Müdürü Ergun Akyol da Türkiye'nin en modern çiftlikleriyle çalıştıklarını ve Pınar Süt'ün 90 noktada toplandığını bildirdi. 
     Akyol, Türkiye'nin organik süt üretme yetkisine sahip tek işletmesi olduklarını belirterek, yeni ürünün sadece kendi şirketlerine maliyetinin 4-4.5 milyon avro civarında olduğunu söyledi. 
     İç piyasayı doyurduktan sonra dışarıyı düşünebileceklerini ifade eden Akyol, yeni ürünün fiyatının normal sütten yüzde 30 fazla, 500 ml için raf fiyatının 1 milyon 300 bin lira olarak belirlendiğini bildirdi. 
     Doğan Holding'in şu anda Kelkit'te üretmekte olduğu sütün tamamını kendilerinin satın aldığını ifade eden Akyol, ''Önümüzdeki dönemde Kelkit'te üretimi ikiye katlayıp birtakım yeni ürünler de düşünüyoruz'' dedi. 
     Akyol, organik sütün, tamamen doğal ve sağlıklı yaşam alanı sağlanmış ineklerden elde edilerek, ürünün nakledilmesi ve işlenmesi sırasında da organik niteliğini koruyacak tüm tedbirlerin alındığını söyledi. 
     Doğan Organik Ürünler Sanayi ve Ticaret A.Ş. Genel Müdürü İhsan Başaran ise bölgenin ciddi bir organik süt üreticisi olacağını vurgulayarak, ''Hedefimiz 2010 yılına kadar yıllık 20 bin ton süt üretilmesi. Bu, Türkiye'de satılan ambalajlı süt pazarının yüzde 5'i demek'' diye konuştu. 
     
</TEXT>
</DOC>
