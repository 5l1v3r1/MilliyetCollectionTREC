<DOC>
<DOCNO> 381006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonyas08.html </URL>
<DATE> 2005/09/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Üniversiteli kızlar, soyadından vazgeçmiyor... 
</HEADLINE>
<TEXT>

     Üniversite öğrencileri arasında yapılan bir araştırmada, her 10 kız öğrenciden 9’unun evlendikten sonra kendi soyadını kullanmak istediği, erkek öğrencilerin yüzde 61.7’sinin ise böyle bir durumu kabullenemediği ortaya çıktı. 
     Hacettepe Üniversitesi Öğretim Üyeleri Prof. Dr. Aylanur Ataklı, Doç. Dr. Canan Yertutan ve Araştırma Görevlisi Sebahat Ekinci Hacettepe Üniversitesi, Ankara Üniversitesi ve Gazi Üniversitesi’nde öğrenim gören öğrenciler arasında, "Bir Grup Üniversite Öğrencisinin Çağdaş Kadın Üzerine Görüşleri" konulu bir araştırma yaptı. 
     Başbakanlık Aile Araştırma Kurumu Başkanlığı Aile ve Toplum Dergisi’nde de yayınlanan araştırmada, her 10 öğrenciden 9’unun kadınların çalışmasını onayladığı anlaşılırken, kızların yüzde 92.1’inin, erkeklerin ise yüzde 74.5’inin kadınların çalışmasının 
     evliliğe olumlu etki yapacağını düşündüğü saptandı. 
     Kadınlar hangi durumlarda çalışmalıdır sorusuna ise kız öğrencilerin yüzde 81.3’ü ’her koşulda’ yanıtını verirken, erkeklerde bu oranın yüzde 38.2’ye düştüğü belirlendi. Araştırmaya katılan erkek öğrencilerin yüzde 19.6’sının ’ailenin ekonomik sıkıntısı varsa’, yüzde 12.7’sinin ’anne oluncaya kadar’, yüzde 8.8’inin ise ’eşi izin verirse’ kadının çalışmasına olumlu baktığı anlaşıldı. 
     
     KADINLARIN ERKEKTEN YÜKSEK KARİYERE SAHİP OLMASI 
     Araştırmada, öğrencilerin büyük çoğunluğunun, kadınların erkekten yüksek kariyeri olmasının evliliği etkileyeceğini düşündüğünü ortaya çıkardı. Öğrencilerin yüzde 71’i böyle bir durumun evliliği etkileyeceğini belirtirken, kız öğrencilerin yüzde 47’si erkeklerin bundan hoşlanmayacağını, erkek öğrencilerin yüzde 32.3’ü ise böyle bir durumda kadınların kendisini erkekten üstün görebileceğini söyledi. 
     
     SOYADIMI DEĞİŞTİRMEM 
     Her 10 kız öğrenciden 9’unun evlendikten sonra kendi soyadını kullanmak istediğinin belirlendiği araştırmada, erkek öğrencilerin yüzde 61.7’si ise böyle bir durumu kabul etmediklerini bildirdi. 
     Araştırmaya katılan öğrenciler kadın ve erkeklerde ideal evlenme yaşının büyük çoğunlukla 25-29 arası olması gerektiğini düşünürken, kız öğrencilerin yüzde 74.5’inin, erkek öğrencilerin de yüzde 60.7’sinin ailede ideal çocuk sayısının 2 olmasını istedikleri 
     belirlendi. 
     Araştırmada, ne tür evlenme şeklini seçersiniz şeklindeki soruya, kız öğrencilerin yüzde 75.4’ü, erkek öğrencilerin yüzde 59.8 ise ailesinin onayını alarak eşini kendisinin seçmek istediğini belirtti. Ayrıca, öğrencilerin yaklaşık yüzde 60’ı öğretmenlik mesleğinin kadınlar için en ideal olduğunu bildirdi. 
     
     KADINLARIN EV İÇİ HAKLARI 
     Evlilikte kadınların ev içi hakları konusunda da saptamalarda bulunulan araştırmada şu sonuçlara ulaşıldı 
     -Kız öğrencilerin yüzde 95’i, erkeklerin yüzde 69.6’sı kadınların ev içi kararların tümünde söz sahibi olmaları gerektiği görüşünü benimsiyor. 
     -Kızların yüzde .9’u, erkeklerin yüzde 41.1’i eş bir nedenle il dışına çıktığında kadının kendi evlerinde kalmasının doğru olacağı görüşünü taşıyor. 
     -Eşlerin sorumluluk paylaşımı konusunda kızların yüzde 68.6’sı, erkeklerin yüzde 44.1’i her işin ortak yapılmasından yana olduklarını belirtiyor. 
     -Kızların yüzde 99’u, erkeklerin yüzde 86.2’si kadınların gerektiğinde boşanabileceği görüşünü paylaşıyor. 
     -Erkeklerin yüzde 81.3’ü, kızların yüzde 98’i kadına karşı asla şiddet uygulanmamalı görüşünde birleşiyor. 
     -Kız öğrencilerin yüzde 47’si, erkek öğrencilerin yüzde 86.2’si kadınların akşamları sıkça dışarı çıkmalarını doğru bulmuyor. 
     
     ÖNERİLER 
     Araştırmanın sonuç bölümünde, yeni bir nesil yetiştirecek olan eğitimli Türk gençlerinin çağdaş kadın hakkında hem fikir olmalarının, AB’ye girme hazırlığında olan Türkiye’yi olumlu etkileyeceğine dikkat çekilirken, şu önerilerde bulunuldu 
     "Kadın-erkek eşitliği, evde sorumluluk paylaşımı, erkek çocuğunun da ev işleri yapması gerektiği konuları insan ilişkileri dersi içinde ilk ve orta öğretimde verilmelidir. Kadına şiddeti, kayınvalide-kayınpeder baskısını kınayan, halkın erkek çocuk isteğini sağlıklı çocuk isteğine dönüştürebilen, kadının evlendikten sonra kendi soyadını kullanmasının doğal karşılanması gerektiğini vurgulayan televizyon programları hazırlanmalıdır. Kadınların siyasal yaşamda etkin görev almaları sağlanmalıdır." 
     
</TEXT>
</DOC>
