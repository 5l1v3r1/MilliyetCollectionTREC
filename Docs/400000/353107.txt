<DOC>
<DOCNO> 353107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas21.html </URL>
<DATE> 2005/06/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Almanya'daki ilk 'ağaç evi oteli'ne büyük ilgi... 
</HEADLINE>
<TEXT>

     Almanya'nın Görlitz kenti yakınlarındaki Zentendorf kasabasında bulunan Einsiedel adlı bir adada ilk ''Ağaç Evi Oteli'' açılacak. 
     Polonya sınırına yakın bir eğlence parkında bulunan otelin sahibi Jürgen Bergmann, ağaçların üzerinde yerden yaklaşık 10 metre yükseklikte kurulan kulübelere ilginin çok fazla olduğunu söyledi. 
     Bergmann, otelin resmi açılışını, 18 Haziran Cumartesi günü düzenleyecekleri ''Açık Ağaç Evi Kapısı Günü'' kapsamında yapacaklarını kaydetti. 
     Oteline olan yoğun ilgiye şaşırmadığını ifade eden Bergmann, ''Bir ağaç evinde oturmak çoğu kişinin çocukluk hayalidir. Yetişkinler bile ağaç evlerini çocukları için yaptıklarını söylerler, ancak bu yalandır. Aslında kendileri için yaparlar'' dedi. 
     Bergmann, 1990 yılında kurulan ve tahtaları değişik figürler olarak sanatsal biçimde şekillendiren bir işletmenin sahibi. 
     Ziyaretçilerin ahşap merdivenlerle ulaşabildikleri ve kalın ağaç gövdeleri üzerine kurulan toplam 5 kulübenin arasında dar tahta köprüler bulunuyor. 
     Köprülerin kesiştiği yerde ise otel müşterilerinin buluştuğu ve bavulların konulduğu bir platform yer alıyor. Kulübelerin bazılarında da balkon var. 
     Duş yapma imkanı olan kulübelerde, ağaçtan inmeye vakit bulamayanlar için bir de ''acil tuvalet'' bulunuyor. Elektriğin de ulaştırıldığı kulübelerin manzarası Polonya sınırına kadar uzanıyor. 
     Yaklaşık 73 bin kişinin her yıl ziyaret ettiği eğlence parkında bulunan ''Ağaç Evi Oteli''nde kulübe fiyatları bir gece için 160 ile 220 avro arasında değişiyor. 
     
</TEXT>
</DOC>
