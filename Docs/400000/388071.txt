<DOC>
<DOCNO> 388071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur35.html </URL>
<DATE> 2005/10/19/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Topbaş 3. köprünün yapılmasını mimar olarak doğru bulmuyorum 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul Boğazı'ndaki iki köprü arasında karayolu taşımacılığı yapacak 3. köprünün yapılmasını bir mimar olarak doğru bulmadığını bildirdi. 
     Topbaş, belediyede, gazetecilerin, 14 Ekim'de İstanbul Büyükşehir Belediye Meclisi'nce onaylanan ''İstanbul Boğazı Raylı Sistemli 3. Karayolu Geçişi''ne ilişkin sorularını yanıtladı. 
     Bayındırlık ve İskan Bakanlığı ile Büyükşehir Belediyesi arasında, 2002 yılında, E-5 Karayolu'nun belediyeye devri karşılığında 3. Boğaz Köprüsü projesinin Büyükşehir Meclisi'ne getirilmesi konusunda bir protokol yapıldığını anlatan Topbaş, bu protokolün gereği olarak geçmiş yönetim tarafından onaylanmayan köprü projesinin Meclis'ten geçtiğini söyledi. Topbaş, ''Meclis'in aldığı kararı, 1 25.000 nazım planları çerçevesinde yeniden değerlendirmek üzere dün Meclis'e iade ettim. Meclis'in bunu dikkate alacağına inanıyorum. Meclis'in, 3. Boğaz Köprüsü'yle ilgili sayın Başbakan'ın geçmişte düşündüğü Kuzey'deki yerle karıştırmış olacağını tahmin ediyorum. İki köprü arasında karayolu taşımacılığı yapacak bir 3. köprünün yapılmasını mimar olarak doğru bulmuyorum'' diye konuştu. 
     Arnavutköy ve Vaniköy arasına 3. köprünün yapılıp yapılmayacağına ilişkin kararın Meclis'e ait olduğunu ve Meclis'in yetkilerini tartışmak istemediğini belirten Topbaş, ''Ben Meclis'in kararını bir gerekçeyle iade ettim. Takdir Meclisindir. Değerlendirmeyi buna göre yapacaktır. Eğer tekrar onaylarsa orasını uygun gördüğü anlamına gelir'' dedi. 
     Topbaş, köprüyü Bayındırlık ve İskan Bakanlığı'nın yapacağını ve bunun diğer onay safhaları ile uygulama safhalarının bulunduğunu, bu sürecin de uzun olacağını ifade etti. 
     İstanbul'un bütün ulaşım master planlarında geçmişte öngörülen bu hattı ön plana çıkaracak bir çalışma olmadığını vurgulayan Topbaş, ''Zannediyorum Bakanlık da vazgeçmiştir veya geçer. Israrcı olmayacaktır'' diye konuştu. 
     Topbaş, eğer bu konu Meclis'e getirilmemiş olsaydı E-5 Karayolu'nun Bakanlığa iadesinin söz konusu olacağını, o takdirde de E-5 üzerinde yapılan yol genişletme çalışmaları ve kavşakların da yasal olmayacağını vurgulayarak, bunun da kendilerini sıkıntıya sokacağını kaydetti. 
     İstanbul'un benzer diğer kentlerle karşılaştırıldığında bazı kentlerde 5, 6, 7 köprü bulunduğunu belirten Topbaş, İstanbul'da yaşamın iki kıta arasında olduğunu, bu yaşamı birbirine bağlamak için asrın projesi olan Marmaray'ın trafik sorununu büyük ölçüde çözeceğini söyledi. 
     Kadir Topbaş, şu an yapılmakta olan 60 kilometre uzunluğundaki raylı sistem hattının, Marmaray da bittiğinde günde 3.5 milyon insan taşıma kapasitesine ulaşacağını bildirdi. 
     Kent içi köprüsü haline gelmiş iki boğaz köprüsünde, kentlerarası ve uluslararası taşımacılığın ciddi problemler oluşturduğunu dile getiren Topbaş, 3. köprünün Doğu Karadeniz hattını da içine alan transit bir yolla daha kuzeye kaydırılarak İstanbul'un rahatlatılabileceğini söyledi. 
     
     ''GELECEKTE BAŞKA KÖPRÜLER DÜŞÜNÜLEBİLİR'' 
     Gelecekte belki bu köprülerin de yetmeyeceğini ve başka köprülerin de düşünülebileceğini ifade eden Topbaş, ''Doğru olan bunların uygun yerlerde tasarlanmasıdır. Birinci köprüye zamanında karşı çıkıldı. İkinci köprü bile yetmedi. Şimdi üçüncü köprüyü konuşuyoruz. Belki yarın 5. köprüyü konuşacak insanlar gelecek. İstanbul'un siluetini etkilemeyen, bozmayan, estetiği olan, çevreye saygılı, yaşamı tehdit etmeyen köprüler her zaman için yapabiliriz'' diye konuştu. 
     Topbaş, üçüncü köprünün yeri konusunda Başbakan Recep Tayyip Erdoğan ile zaman zaman müzakerelere katıldığını, ancak rant oluşturacağı için yerini söyleyemeyeceğini kaydetti. Topbaş, şöyle konuştu 
     ''Özellikle Doğu Karadeniz yolunu Gebze'den itibaren daha kuzeyde İstanbul'u etkilemeyecek bir ulaşım aksı olması doğru bir düşüncedir. Belki bugün için çok az nisbette bir karayolu taşımacılığı düşünülebilir, ama bu gelecekte çok daha yoğunlaşacaktır. İstanbul doğu-batı arasında önemli bir köprü olmuştur. Sadece ulusal veya kent ölçeğinde değil, bölgesel ve uluslararası ölçekte olaya bakmak lazım. Onun için böyle bir aksın gerekliliği var. Daha kuzeyde, arazileri tehdit etmeyen ulaşım ana akslarına oturan bir sistemin oluşturulmasını hedefledik.'' 
     
     KÖPRÜ KONUSUNUN MECLİS'E GELMESİ 
     İstanbul Büyükşehir Belediye Başkanı Kadir Topbaş, bir gazetecinin, ''Bu konunun Meclis'te görüşüleceği konusunda bilginiz var mıydı'' sorusunu şöyle yanıtladı 
     ''Köprü konusunun Meclis'e geldiğini bilmiyorum. Bunu bilmem de mümkün değil. Şunu açıkça söyleyeyim. Farklı değerlendirmeler yapılmakta. Şu anda Meclis gündemi olduğu hafta içerisinde her gün 500'ün üzerinde dosya görüşülüyor. Bir başkan sabah saatlerinden gece geç saatlere kadar imza atmak durumunda kalır ki, bu doğru değildir. Geçmiş dönemlerde de başkanlar bunu vekilleri vasıtasıyla yapmakta idiler. Başkan da İstanbul'un çok önemli diğer projeleriyle ilgili çalışma yapmaktadır. Bundan dolayı tabii ki her projeye bizzat müdahil olmak doğru değil. Ama benim özellikle bizzat imzaladığım, akçeli işler, paralı işlerin tamamı bendedir. İhalelerin onayı, ihaleye çıkmasını öngörmek, bunların tamamına ben imza atıyorum. Bu güvensizlik değil, ama ita amiri olarak bu tür büyük projeler sorumluluğumdadır. Önemli, etkili olan bütün projeler mutlaka bana gelir.'' Belediye Meclisi'nde 250 AK Parti üyesi bulunduğunu hatırlatan bir gazetecinin, ''Sanki Meclis bir karar alıyor ve siz bunun dışındaymışsınız gibi bir durum var. Bir iletişim sorunu mu var'' sorusu üzerine de Topbaş, şunları söyledi 
     ''Olur mu böyle şey Meclis kararlarına bakın, Meclis'e katılımımı geçmiş dönemlerle mukayese edin. Gruplara en çok giren, Meclis'e en çok gelen başkan benim. Ama bu dönemde o kadar çok dosya var ki, Meclis çok yoğun çalışıyor. İstanbul 3,5 kat daha fazla büyüdü. Biz İstanbul ve Türkiye için çok farklı, çok ağırlıklı adımlar atmak durumunda olduğumuzun bilinciyle hareket ediyoruz. Tabii bu arada dikkatten kaçabilir, yanlış değerlendirilebilir. Bunların hepsi, üzerinde tekrar görüşülebilecek kararlardır.'' 
     
</TEXT>
</DOC>
