<DOC>
<DOCNO> 359055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo22.html </URL>
<DATE> 2005/07/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rüşvet alan IOC üyesinin görevine son verildi... 
</HEADLINE>
<TEXT>

     Rüşvet aldığı televizyon görüntüleriyle tespit edilen Uluslararası Olimpiyat Komitesi'nin IOC Bulgar üyesi Ivan Slavkov'un görevine son verildiği bildirildi. 
     Slavkov ile Sırp spor yetkilisi Goran Takach, geçen yıl, dün yapılan oylamayla Londra'ya verilen 2012 Yaz Olimpiyat Oyunları organizasyonuyla ilgili olarak, işadamı kılığına giren 2 muhabir ile görüşüp, pazarlık yaparken gizli kameraya alınmış ve görüntüler İngiliz BBC Televizyonu'nda yayınlanınca skandal ortaya çıkmıştı. 
     IOC'den yapılan açıklamaya göre, geçen yıl sadece Atina Yaz Olimpiyat Oyunları'ndaki akreditasyonu elinden alınan Slavkov, şimdi de komiteden ihraç edildi. 
     Cezalı olduğu için dün yapılan oylamada da görev almayan Slavkov, 114 üyesi bulunan komisyonun 3'de 2'sinin onayıyla komisyondan çıkarıldı. 
     Yapılan açıklamaya göre, komisyonda görevli olan Goran Takach, Gabor Komyathy, Mahmood El Farnawani ile Asya Olimpiyat Komisyonu Genel Müdürü Muttaleb Ahmad da, benzer suçlar nedeniyle kınandı ve ''istenmeyen adam'' ilan edilerek olimpiyat akreditasyonları ellerinden alındı. 
     2012 Yaz Olimpiyat Oyunları'nın organizasyonu, dün yapılan oylamada 54 oy alarak 50 oy toplayan Paris'i geçen Londra'nın oldu. 
     
</TEXT>
</DOC>
