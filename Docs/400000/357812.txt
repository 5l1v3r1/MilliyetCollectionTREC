<DOC>
<DOCNO> 357812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun15.html </URL>
<DATE> 2005/07/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Focus Türkiye'yi kapak yaptı Büyüleyici ülke... 
</HEADLINE>
<TEXT>

     Alman Focus dergisi, Türkiye turizmini ''Büyüleyici Türkiye'' başlığıyla kapak yaptı. 
     Haberde, Türkiye'nin dünyanın en büyük turizm merkezlerinden biri haline geldiği belirtilerek, ''Ziyaretçi sayısının yüzde 20 artması dünya turizm çevrelerinde rekor sayılır. Ancak bu rakam burada normal karşılanıyor'' denildi. 
     Madrid'deki Dünya Turizm Örgütü'nün Türkiye'nin çok yakında dünya turizm ülkeleri sıralamasında ilk 10'a gireceğini açıkladığı hatırlatılan haberde, Şampiyonlar Ligi ve Formula 1 gibi etkinliklerin de Türkiye'yi ziyaret edecek turistlerin sayısını artırdığı vurgulandı. 
     Ege Denizi'nin Avrupa'nın en hızlı büyüyen yat limanı haline geldiği belirtilen haberde, ''mavi yolculukların'' Türkiye'de sunulan hizmetler arasında bir ''klasik'' haline geldiği ifade edildi 
     
     KAPADOKYA VE İSTANBUL 

     Kapadokya'nın da ayrıntılı şekilde tanıtıldığı haberde, ''Kapadokya her geçen gün daha fazla turistin ilgisini çekiyor'' denildi. 
     Bölgenin yılda 1 milyondan fazla turist tarafından ziyaret edildiği kaydedilen haberde, turist sayısının geçen yıla göre iki kat arttığı bildirildi. 
     Kapadokya'nın ''Hayaletler ve Masallar'' kenti olarak nitelendirildiği haberde, Derinkuyu ve Kaymaklı yeraltı şehirlerinin gizem ve heyecanı sevenler için çok ilginç olduğu belirtildi. 
     Dergide ''Modern Yaşamlar'' isimli bölümde de İstanbul'a yer verildi. 
     Türkiye'nin son 3 yıldaki yüzde 7'lik büyüme hızına dikkat çekilen haberde, bu büyümenin motorunun İstanbul olduğu kaydedildi. 
     
</TEXT>
</DOC>
