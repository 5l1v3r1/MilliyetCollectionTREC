<DOC>
<DOCNO> 352562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko25.html </URL>
<DATE> 2005/06/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İspanya ve Portekiz, AB fonlarından daha fazla para istiyor... 
</HEADLINE>
<TEXT>

     Şenhan Bolelli AA 

İspanya ve Portekiz, AB fonlarından daha uzun süreli ve daha fazla para almak istiyor. 
     25 ülkeye genişleyen AB'ye yeni katılan ve ekonomik koşulları diğerlerine nazaran daha kötü olan 10 ülkenin durumu, 2007-2013 bütçesi tartışılırken, bu zamana kadar AB'den en büyük katkıları alan İspanya ve Portekiz'i zor durumda bıraktı. 
     AB dönem Başkanı Lüksemburg'un Başbakanı Jean Claude Juncker, birlik fonundan İspanya'ya 2006-2008 yılları arasında 2 milyar avro verilmesini önerirken, İspanyol Hükümeti sürenin 5 yıl daha çıkarılıp, paranın artırılmasını talep etti. 
     İspanya Başbakanı Jose Luis Rodriguez Zapatero, Juncker'in yaptığı önerinin yetersiz olduğunu, 2013'e kadar AB fonundan yardım almayı hedeflediklerini söyledi. 
     AB'den sorumlu Devlet Sekreteri Alberto Navarro da, halen üzerinde tartışılan 2007-2013 bütçesi sonrasında, 2014 yılından itibaren net katkıda bulunan ülkeler arasına girmek istediklerini, ancak AB'nin 2010 yılından itibaren İspanya'yı katkıda bulunan ülke durumuna soktuğunu öne sürdü. 
     
     PORTEKİZ'DEN İTİRAZ 
     Öte yandan AB'den aldığı yardımların yüzde 80'ini birlik fonundan alan Portekiz, tartışılan 2007-2013 bütçesinde kendilerinden yüzde 25'lik kesinti yapılmasına itiraz etti. 
     Ortak Tarım Politikası Fonu'ndan yardım almadığını kaydeden Portekiz yetkilileri, yürürlükteki 2000-2006 bütçesinde 25 milyar avro yardım alırken, 2007-2013 bütçesinde bunun 18.5 milyar avro'ya düşmesini engellemeye çalışıyor. Yapılan müzakerelerde AB'nin yardım payını, 21 milyar avro'ya kadar çıkarttığı söyleniyor. 
     Portekiz Dışişleri Bakanı Diogo Freıtas do Amaral ise ''sadece oy birliği olursa anlaşma olacak. Eğer biz hayır dersek bu hayırdır'' diyerek veto tehditinde bulundu. 
     
</TEXT>
</DOC>
