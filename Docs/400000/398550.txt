<DOC>
<DOCNO> 398550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/yasam/yas04.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkembecide gürültü cinayeti 
</HEADLINE>
<TEXT>


Ortaköy'de bir işkembecide çalışan Deniz Çakmak, nişanlısıyla tartıştı. Gürültüden rahatsız olan bir müşteri Çakmak'ı öldürdü 

MUSTAFA KURTARAN, OSMAN KARA İstanbul 

İstanbul Ortaköy'de Hasan Derya Soy'a ait Şah İşkembe Salonu'nda çalışan Deniz Çakmak, önceki akşam nişanlısıyla tartışırken müşteri olarak bulunan ve rahatsız olduğunu söyleyen gruptaki bir kişi tarafından öldürüldü. 
Yaklaşık 10 kişilik grup, otomobilleriyle Muallim Naci Caddesi'ndeki işkembeciye geldi. Bu sırada işyerinde kasaya bakan Çakmak 32 ile nişanlısı Hande Akel 27 arasında tartışma çıktı. Lokantaya gelen gruptaki bazı kişiler ise çifti gürültü yapmamaları konusunda uyardı. İki tarafın sözlü başlayan tartışması dışarıda kavgaya dönüştü. Çakmak ve arkadaşlarınca darp edildiği öne sürülen müşterilerden biri, tabancayla Çakmak'ı kalçasından iki kurşunla vurdu. Çakmak, kaldırıldığı hastanede öldü. 

Saldırganlar kaçtı 
Saldırganlar işyerinin otoparkında bir minibüsle otomobili bırakarak plakası alınamayan bir otomobille kaçtı. Olay yerinde incelemelerde bulunan polis işyerinin yaklaşık 20 metre ilerisinde "Glock" marka silah buldu. 
Yaklaşık 15 gün sonra evleneceği nişanlısının öldüğünü öğrenen Akel sinir krizleri geçirdi. Saldırganları gördüğünü söyleyen Akel, nişanlısını öldürenlerin hayatta kalamayacağı tehdidinde bulundu. 


</TEXT>
</DOC>
