<DOC>
<DOCNO> 377291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun12.html </URL>
<DATE> 2005/09/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rum kesiminden İngiltere'ye suçlama 
</HEADLINE>
<TEXT>

     Kıbrıs Rum kesimi, Avrupa Birliği Dönem Başkanı İngiltere'yi, Türkiye'nin AB'ye üyelik müzakereleri öncesinde Kıbrıs Rum kesimini tanımayı reddetmesini görmezden gelmekle suçladı. 
     İktidar ortaklarından, Rum yönetimi lideri Tasos Papadopulos'un başkanı olduğu Demokratik Parti Başkan Yardımcısı Nikos Kleantus, düzenlediği basın toplantısında, "İngiltere'nin davranışının kışkırtıcı ve açıkça Avrupa karşıtı olduğunu" iddia etti. 
     Kleantus, "İngiltere, Avrupa'nın yasallığını ve AB ilkelerini savunmada AB'nin dönem başkanı bir ülke olarak davranmak yerine, yükümlülüklerini ve taahhütlerini tam olarak yerine getirmekten kaçınan Türkiye'yi rahatlatmak için çabalıyor gibi görünüyor" dedi. 
     
     Eleştiriler Straw'la başladı 

     Rum hükümetinin sözcüsü Kipros Hrisostomidis de dün yaptığı açıklamada, Türkiye'nin AB üyeliğinin, Avrupa ve uluslararası toplumun geleceği açısından büyük önem taşıdığını söyleyen İngiltere Dışişleri Bakanı Jack Straw'u elşeştirerek, "anlaşıldığı kadarıyla İngiltere, diğer ülkelerin çekincelerini dikkate almadan ülkesinin, ayrıca belki de Türkiye'nin çıkarlarını savundu" demişti. 
     Ankara'nın, Kıbrıs Rum yönetimi ile ilgili olarak AB'nin bütününe karşı tutum ortaya koyduğunu iddia eden sözcü, "Türkiye ile ilgili sorun Rum yönetiminin tutumundan değil, Türkiye'nin AB'nin bütününe karşı ortaya koyduğu tutumdan kaynaklanmaktadır" görüşünü savunmuştu. 
     
     ABD, Türkiye için devrede 

     İngiliz 'The Independent' gazetesinde, Türkiye'nin AB ile müzakerelere başlaması konusunda yer alan bir haberde, 3 ekim öncesi Türkiye'nin Güney Kıbrıs'ı tanımaması nedeniyle Türkiye ile AB arasında çıkacak bir krizi ortadan kaldırmak için ABD ile İngiltere'nin diplomatik atak başlattığı belirtildi. 
     Haberde, İngiltere Dışişleri Bakanı Jack Straw'un Türkiye ile müzakerelerin başlamaması halinde bu durumun İslamcı radikallerin elini güçlendireceği ve kültürlerarası bir çatışmanın çıkmasına neden olacağı uyarısına yer verildi. 
     The Independent'ın haberinde, ABD Dışişleri Bakanlığı'ndan bir yetkilinin Brüksel'deki temaslarından sonra yaptığı açıklamada, müzakerelerin başlamasının Türkiye, Avrupa Birliği ve ABD'nin yararına olacağını belirttiği vurgulandı. 
     
     Rehn'den Türkiye'ye destek 

     AB Komisyonu Genişlemeden Sorumlu Üyesi Olli Rehn ise dün Avusturya'nın Der Standart gazetesine verdiği demeçte Türkiye ile müzakerelerin hedefinin hala tam üyelik olduğunu ve sürecin sonunun açık bırakılacağını belirtti. 
     İmtiyazlı ortaklık önerisine üyelerin karar vermesi gerektiğini belirten Rehn, "çerçeve belgesine ilişkin komisyon önerisinde, konseyin aralıkta vardığı sonuçlara bağlı kaldık. Hedef tam üyelik. Ancak sürecin sonu açık bırakılacak" dedi. 
     "Türkiye ile müzakere sürecini herhangi bir ülkenin veto ile bloke etmesi beklenebilir mi" sorusuna Rehn, bir atasözüyle yanıt verdi "Tükürdüğünü yalamak zorunda kalacaksan, önceden boş boğazlık etme." Rehn, "üye ülkelerin çerçeve belgesi konusunda görüş birliğine varmalarını ve müzakerelerin 3 ekimde başlamasını bekliyorum" ifadesini kullandı. 

     
</TEXT>
</DOC>
