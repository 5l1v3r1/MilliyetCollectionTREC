<DOC>
<DOCNO> 360560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko04.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Sabancı'dan Düzce'ye yatırım 
</HEADLINE>
<TEXT>


Elindeki yüzde 4.95'lık Sabancı Holding hisselerini 328.8 milyon YTL'ye satan Demir Sabancı Düzce'de plastik enjeksiyon ve polimer üretimi yapacak 

ERCAN YILDIZ Düzce DHA 

On ay önce Sabancı Holding yönetiminden ayrılan ve holdingdeki yüzde 4.95 hissesini 328.8 milyon YTL'ye satan Demir Sabancı, Düzce Beyköy Beldesi'nde altyapı çalışmaları süren organize sanayi bölgesinde plastik enjeksiyon ve polimer yatırımı yapacak. 
Düzce Valisi Halil Nimetoğlu'nu ziyaret eden Demir Sabancı, 20 dönümlük arazi için hazırlanan protokole imza attı. İlk etapta 37 işçinin istihdam edileceği fabrikanın inşaatına en kısa sürede başlanacağını belirten Demir Sabancı, Düzce'nin sanayi kültürünü yakından takip ettiklerini, yatırım yapmak için bu nedenle Düzce'yi tercih ettiklerini söyledi. 

Sırada turizm var 
Teknoloji ağırlıklı olacak fabrika tamamlandığında işçi sayısının artacağını söyleyen Demir Sabancı, "Protokolde işçilerin yüzde 80'inin Düzceli olma şartı var" dedi. Demir Sabancı, turizm yatırımları yapmak için de incelemelerinin devam ettiğini belirterek, şöyle konuştu "Türkiye'de turizm yatırımları ile ilgili çalışmalarımız da sürüyor. Fakat bu yatırımların, yurtdışı ortaklı ve en az dört ortak olarak yapılmasını planlıyoruz, çalışmalarımız sürüyor." 
1996'da babası Özdemir Sabancı öldürüldüğünde 24 yaşında olan ve 2001 sonlarında Sabancı Holding'de Perakende Grup Başkan Yardımcılığı'na getirilen Demir Sabancı, TEKNOSA'yı kurmuş, CarrefourSA ve DiaSA'nın sorumluluğunu üstlenmiş, daha sonra Perakende Grup Başkanı olmuştu. 


</TEXT>
</DOC>
