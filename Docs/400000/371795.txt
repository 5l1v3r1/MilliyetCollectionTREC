<DOC>
<DOCNO> 371795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yazar/uras.html </URL>
<DATE> 2005/08/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Üniversiteye giremeyenlere 'iş ve uğraş' bulmaya mecburuz 
</HEADLINE>
<TEXT>


Bu yıl 1 milyon 851 bin gencimiz üniversite başvurusu yaptı. Bunların 691 bini liseyi bu yıl bitiren gençlerimizdi. 851 bini önceki yıllarda üniversiteye giremeyenlerdi. 264 bini üniversitede okuyan ama üniversitesinden memnun olmayanlar, 63 bini daha önce okuma şansı elde etmiş gençler idi. 
Üniversiteler gençlere 3 farklı eğitim imkanı sağlıyor 1 Genelde üniversite eğitimi olarak kabul edilen en az 4 yıl süreli eğitim ki buna 'lisans eğitimi' deniliyor. 2 En çok 2 yıl süreli eğitim ki, buna 'ön lisans' eğitimi deniliyor. 3 Üniversiteye devam etmeden , mektupla yapılan eğitim ki, buna da 'açık eğitim' deniliyor. Gerçek üniversite eğitimi olarak kabul edilen en az 4 yıl süreli eğitim veren devlet üniversitelerine bu yıl 168 bin, vakıf üniversitelerine 20 bin, Kıbrıs'daki ve başka ülkelerdeki üniversitelere ise 9 bin olmak üzere 198 bin öğrenci alınacak. 184 bin ön lisans öğrencisi devlet üniversitelerinde, 8 bini vakıf üniversitelerinde okuyacak. 229 Bin öğrenci de 'açık eğitim' mektup ile eğitim görecek. 

Kızlarımız üniversite istiyor 
Şimdi bu rakamları değerlendirelim 
Bizde 'erkeklerin subay olmak için' üniversiteye girmek istediklerine inanılır. Üniversite mezunlarına yedek subaylık hakkının kaldırılması halinde hücumun azalacağı söylenir. Yerleştirmelerde kızların payının yüzde 43 olması, başvuruların fazlalığının tek nedeninin askerlik olmadığını ortaya koymaktadır. Bütün gürültülerine rağmen vakıf üniversitelerinin 20 bin yeni öğrenciye fırsat yaratabildiği, devlet üniversitelerinin 168 bin yeni öğrenci kabul edebildiği görülmektedir. Ön lisans ve açık eğitim bir yana, en az 4 yıllık üniversite eğitimi için bu yıl devlet ve vakıf üniversitelerinin toplam 188 bin genci kabul edebilecekleri anlaşılmaktadır. Üniversite için başvuran 1.8 milyon gencin gönlünde yatan bu 188 bin şanslıdan biri olabilmek idi. Lisans, ön lisans, açık eğitim programları için, devlet ve vakıf üniversiteleri ile Kıbrıs'daki ve diğer ülkelerdeki üniversitelere bu yıl 607 bin gencin kaydını yaptırması bekleniyor. Bunların 266 bini kız, 341 bini ise erkek. 

Giremeyenlerin sorunu büyük 
Şimdi geliyoruz en önemli soruna üniversiteye giremeyen gençlerimiz ne olacak 
Bu yıl lise son sınıftan 691 bin genç üniversite sınavı için başvuru yapmış. Üniversiteye girmek için bekleyen 831 bin genç sınava girmiş. Bırakınız diğer işsizleri, güçsüzleri sadece bu iki rakama bakınız. Demek ki, milyonu aşan sayıda lise mezunu üniversiteye giremediği için sokakta. Bunlar ile kim ilgilenecek Bunlara iş ve uğraş bulmaya mecburuz. Hani 'ekonomik ve sosyal politikalar' diye bir şeylerden söz edilir ya işte o sözü edilen politikalar bu tür sorunlara çözüm getirir. Cahilin de işsiz kalması kötüdür ama okumuşun, hele hele genç okumuşun işsiz kalması sadece ona ve ailesine zarar getirmez. Ülkeye de zarar getirir. Girenler ne olacak Eğitimleri süresince giderleri nasıl karşılanacak Bunlar da önemli ama, şimdilik girenleri unutunuz. Geliniz biraz da giremeyenlerin sorunlarına çözüm arayalım. 



</TEXT>
</DOC>
