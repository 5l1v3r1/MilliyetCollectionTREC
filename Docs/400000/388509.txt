<DOC>
<DOCNO> 388509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun20.html </URL>
<DATE> 2005/10/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ermenistan lideri, Belçika'daki sözde soykırım anıtına çelenk koydu 
</HEADLINE>
<TEXT>

     Belçika'da temaslarını sürdüren Ermenistan Devlet Başkanı Robert Koçaryan, Brüksel'deki sözde Ermeni soykırımı anıtına, Belçika Senato Başkanı Anne-Marie Lizin ile birlikte çelenk koydu. 
     Brüksel'in Ixelles Belediyesi bölgesinde yer alan anıtta ''ilk resmi tören'' olarak nitelendirilen törene, Ermenistan Dışişleri Bakanı Vartan Oskanyan ve Meclis Başkan Yardımcısı Tigran Torosyan ile sosyalist Ixelles Belediye Başkanı Willy Decourty, sosyalist senatör Pierre Galand ve Senato'nun Liberal Grup MR lideri Christine Defraigne de katıldılar. 
     Belçika'da çeşitli temaslarda bulunan Koçaryan, dün Senato Başkanı Lizin ile görüşmesinde, Türkiye-AB ilişkilerine ve sözde soykırım iddialarına geniş yer vermişti. 
     Belçika Senatosu'nda, sözde Ermeni soykırımı iddialarını reddedenlerin cezalandırılmasını hedefleyen yasa tasarıları geçen yaz geri çevrilmişti. 
     Daha önce Federal Meclis'ten geçirilerek Senato'nun onayına sunulan yasa değişiklik tasarılarında, sözde Ermeni soykırımı iddiaları gündeme taşınıyor ve bu iddiaları reddedenlerin 8 gün ila bir yıl hapis, 26 ila 5 bin avro para cezasına çarptırılmaları hedefleniyordu. 
     Senato Adalet Komisyonu, aylarca süren tartışmaların ardından, Haziran ayında, Nazi soykırımını inkar edenleri cezalandırmayı öngören 1995 tarihli yasayı değiştirerek, sözde Ermeni soykırımı iddialarını da bu yasanın kapsamına sokmayı hedefleyen tasarıların tamamını geri çevirdi. Mevcut yasa, içeriğinde değişiklik olmadan yürürlükte kaldı. 
     Valon Liberal Parti ''Mouvement Reformateur'' MR ve Valon Yeşiller ECOLO girişimleriyle sunulan tasarılara ilişkin tartışmalar sırasında yoğun çaba harcayan, kulis yapan ve siyasetçiler üzerinde baskı kuran Ermeni lobisi, basından da büyük destek bulmuştu. 
     Ermeni lobisi, özellikle MR üyesi bazı siyasetçileri kullanarak konuyu tekrar politika gündemine taşıma çalışmalarını yoğun olarak sürdürüyor. 
     Koçaryan'ın, Belçika temasları sırasında, bu girişimlere büyük destek verdiği gözlemleniyor. 
     Belçika Senatosu, 1998'de, genel siyasette yaptırım gücü olmayan bir kararla sözde soykırımı tanımıştı. 
     
</TEXT>
</DOC>
