<DOC>
<DOCNO> 396399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/dunya/axdun01.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana'nın arkadaşı, Fransız solunun zirvesine yürüyor 
</HEADLINE>
<TEXT>


Zana ve arkadaşlarına 1994'teki tutuklanmalarından beri verdiği destekle tanınan Segolene Royal'in adı, 2007'deki cumhurbaşkanlığı seçimi için Sosyalist Parti'nin en güçlü aday adayı olarak geçiyor 

SABETAY VAROL Paris 


Segolene Royal adı, 2007'deki cumhurbaşkanlığı seçiminde Sosyalist Parti'nin cumhurbaşkanı adayı olarak ön plana çıkıyor. Royal, 1994'te eski DEP milletvekili Leyla Zana ve arkadaşlarının dokunulmazlıklarının kaldırılarak tutuklanmaları olayına eski Cumhurbaşkanı Mitterrand'ın gözlemcisi olarak tanıklık etmiş, Zana ve arkadaşlarının cezaevinde birkaç kez ziyaretine gitmiş ve tüm duruşmalarını izlemişti. 
Haftalık L'Express dergisinin son sayısında yayımlanan, Sosyalist Parti'nin seçmenleri arasında yapılmış bir ankete göre, Royal, cumhurbaşkanlığı adaylığı yarışında biri hariç tüm erkek rakiplerini geride bırakarak yükselişini sürdürüyor. 
Eski başbakanlardan Laurent Fabius yüzde 6, yıllar boyu Fransa'nın en popüler politikacısı seçilen eski Kültür ve Eğitim Bakanı Jack Lang yüzde 12, özellikle ekonomi konularında ülke çapında otorite sayılan eski Ekonomi Bakanı Dominique Stauss-Kahn yüzde 17 destek toplarken Segolene Royal yüzde 22'ye ulaşıyor. Royal'i sadece bir puan farkla geçebilmeyi başaran kişi ise eski Başbakan Lionel Jospin. Ancak, daha önce politikadan çekildiğini açıklamış bulunan Jospin'in aday olma olasılığı zayıf. 
Önceki gün Le Mans kentinde başlayan Fransız Sosyalist Partisi Kongresi'nde esen hava, 2007'deki seçimde partiyi ilk kez bir kadının, yani Royal'in temsil etmesi fikrinin zemin kazandığını gösteriyor. Liberation gazetesi kongreyle ilgili haberinde, "Royal, ilk 24 saatin kraliçesi" başlığını kullandı. 
51 yaşındaki 4 çocuk annesi Royal, Sosyalist Parti'nin bir numarası François Hollande'ın eşi. 


</TEXT>
</DOC>
