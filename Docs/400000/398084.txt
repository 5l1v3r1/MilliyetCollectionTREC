<DOC>
<DOCNO> 398084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/ekonomi/eko10.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece 'bir şapkadan' gelen paradan 3 bin 400 kitap çıktı 
</HEADLINE>
<TEXT>


EKONOMİ SERVİSİ 

Uluslararası Perakende Günleri'nin bu yıl beşincisini düzenleyen Soysal Danışmanlık'ın Genel Müdürü Suat Soysal, konferans kapsamında geçen yıl düzenledikleri açık arttırmada sadece 10 milyar lira gelir elde ettiklerini hatırlatarak, "Bu yıl ise 131 milyarı bulduk" dedi. 
Soysal, "Milliyet'in 'Baba Beni Okula Gönder' eğitim kampanyasına 26 bin kitap bağışlandı. Sadece Mustafa Taviloğlu'nun şapkasının satışlarından 3 bin 400 kitap alınacak" dedi. 
Konferansın çok olumlu geçtiğini söyleyen Soysal, "Bir önceki konferansa 2 bin 170 kişi katılmıştı. Bu yıl ise 2 bin 590 kişi bizi takip etti. Bu rakam çok önemli. Biletlerimiz bile bir hafta önceden tükenmişti" diye konuştu. 

'Perakendeci çıldırmış' 
Özellike katılımcıların Santo Versace'ye büyük ilgi gösterdiğini dile getiren Soysal, Versace'nin de perakendenin bu kadar canlı olmasını hayranlıkla izlediğini ifade etti. Versace'nin kendisinden, açık artırmaya çıkan tabağının 300 eurodan az bir fiyata satılmamasını istediğini söyleyen Soysal, tabak 7.5 milyar liraya alıcı bulunca Versace bana, "Bu perakendeciler gerçekten çıldırmış olmalı" dedi. 

Taviloğlu'na ödül 
Etkinlik kapsamında 'Perakende Güneşi Ödülleri' de sahiplerini buldu. Maksimum Özel Ödülü, Migros CRM uygulamalarından dolayı Kına Demirel'e verildi. 
Yaşam Boyu Başarı Ödülü'nü, Mustafa Taviloğlu alırken, En Başarılı Profesyonel Yönetici Ödülü Tepe Home Genel Müdürü Hanifi Arabacı ve Olivium Genel Müdürü Orhan Murat İzci'nin oldu. Perakendeye katkı ödülünü Boyner Holding Yöneticisi Serdar Sunay aldı. 




</TEXT>
</DOC>
