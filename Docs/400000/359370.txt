<DOC>
<DOCNO> 359370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy14.html </URL>
<DATE> 2005/07/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Özel otolar iki yılda bir egzoz gazı emisyon ölçümü yaptıracak 
</HEADLINE>
<TEXT>

     "Trafikte Seyreden Motorlu Kara Taşıtlarından Kaynaklanan Egzoz Gazı Emisyonlarının Kontrolüne Dair Yönetmelik", Resmi Gazete’nin bugünkü sayısında yayımlanarak, yürürlüğe girdi. 
     Taşıtlarından kaynaklanan egzoz gazlarının neden olduğu hava kirliliğinden ve tehlikelerden, canlıları ve çevreyi korumayı amaçlayan yönetmeliğe göre, TS 12047 Yetkili Servisler-Motorlu Araçlar İçin Kurallar Standardı’nı sağlayan sabit istasyonlara veya TS-EN 45004 Çeşitli Tipteki Muayene Kuruluşlarının Çalıştırılmaları İçin 
     Genel Kriterler Standardı’nı sağlayan araç muayene istasyonlarına Çevre ve Orman Bakanlığı’nca egzoz gazı emisyon ölçüm yetki belgesi verilecek. Bu istasyonlara ait mobil taşıtlar egzoz gazı emisyon ölçümü yapmak için kullanılamayacak. 
     TS 12047’ye uymayan yetkili servislerin veya TS-EN 45004’e uymayan araç muayene istasyonlarının da egzoz gazı emisyon ölçüm yetki belgeleri Bakanlıkça iptal edilecek. 
     Hususi otomobiller ilk üç yaş sonunda ve devamında her iki yılda bir, resmi otomobiller ilk iki yaş sonunda ve devamında yılda bir, diğer motorlu taşıtlar ilk bir yaş sonunda ve devamında yılda bir, trafikte seyreden tüm motorlu taşıtlar on yaş sonunda yılda bir kez egzoz gazı emisyon ölçümü yaptıracak. 
     Taşıtın trafiğe çıkışından sonraki muafiyet süresinin bitim tarihinden itibaren bir ay içerisinde egzoz gazı emisyon ölçümü yaptırılması zorunlu olacak. Takip eden emisyon ölçümleri ise taşıtın trafiğe çıkış tarihi esas alınarak uygulanacak. 
     Egzoz gazı emisyon ölçüm yöntemleri ve sonuçları Yönetmelikte tanımlanan standartlara ve sınır değerlere uygun olacak. Egzoz gazı emisyon ölçüm sonucu uygun olan taşıt sahibine, sadece Bakanlık tarafından bastırılan egzoz gazı emisyon ölçüm pulu ve egzoz gazı emisyon ruhsatı verilecek. Egzoz gazı emisyon ölçümü yapılmayan ve sınır değerleri sağlamayan hiçbir araca egzoz gazı emisyon ölçüm pulu verilmeyecek, motorlu taşıt egzoz gazı emisyon ruhsatı onaylanmayacak. 
     Egzoz gazı emisyon ölçüm yetki belgesi verilen ölçüm istasyonlarına egzoz gazı emisyon ölçüm pulu ve motorlu taşıt egzoz gazı emisyon ruhsatı Bakanlıkça verilecek. 
     
     ÖLÇÜM BEDELİ 
     Egzoz gazı emisyon ölçüm bedeli, Maliye Bakanlığı’nca her yıl bir önceki yıla ilişkin olarak Vergi Usul Kanunu uyarınca tespit edilen yeniden değerleme oranı dikkate alınarak Bakanlıkça belirlenecek. 
     Taşıtın el değiştirmesi durumunda egzoz gazı emisyon pulunun geçerlilik süresi değişmeyecek. 
     Egzoz gazı emisyon ölçüm yetki belgesi, istasyondan ayrı olarak tek başına devredilemeyecek. 
     Egzoz gazı emisyon ölçüm yetki belgesi iptal edilen ölçüm istasyonlarına Bakanlıkça yeniden yetki belgesi düzenlenemeyecek. 
     Egzoz gazı emisyon ölçüm yetki belgesinin geçerlilik süresi düzenlendiği tarihten itibaren üç yıl olacak. Talep halinde yeterlilik koşulları devam ediyorsa egzoz gazı emisyon ölçüm yetki belgesi yenilenecek. 
     Ölçüm cihazlarının Türkiye Bilimsel ve Teknik Araştırma Kurumu, Ulusal Meteoroloji Enstitüsü ve benzeri yetkili kuruluşlarca verilen "Kalibrasyon Sertifikaları"nın bulunması ve bu sertifikaların geçerlilik süresi bitiminden önce yenilenmesi gerekecek. 
     
     ÖNCEKİNİ İBRAZ ZORUNLU 
     Taşıt işleteni, içinde bulunulan yılın egzoz gazı emisyon ölçümünü yaptırabilmek için bir önceki yılın egzoz gazı emisyon ölçümünü istasyon işletenine ibraz etmek zorunda. Eğer ibraz edemiyorsa, bir önceki döneme ait egzoz emisyon ölçüm bedelini yasal gecikme faizi ile birlikte ödedikten sonra içinde bulunulan yıla ait egzoz emisyon ölçümünü yaptırabilecek. 
     Egzoz gazı emisyon ölçüm işlemi sonucu sınır değerlere uygun çıkmayan taşıt işleteni, taşıtının gerekli bakımını ve egzoz emisyon ölçümünü bir ay içerisinde yaptırmakla yükümlü olacak. Taşıt işleteni bir ay içerisinde aynı istasyonda yapılacak yeniden ölçüm için herhangi bir ücret ödemeyecek. 
     Çift yakıt kullanan motorlu taşıtlarda egzoz gazı emisyon ölçümü her iki yakıta göre de yapılacak, ancak tek bir ölçüm ücreti alınacak. 
     
     CEZALAR VE ÖNLEMLER 
     Hava kirliliğinin kritik değerlere ulaşması halinde, kritik meteorolojik şartların oluştuğu veya kirliliğin artış gösterdiği bölgelerde, en büyük mülki amirlikçe trafik geçici veya sürekli olarak sınırlandırılabilecek ya da yasaklanabilecek. 
     Trafik zabıtalarınca yapılacak denetimlerde, görüşü engelleyecek ve çevredekileri rahatsız edecek derecede duman veya gürültü çıkaran taşıtları kullanan sürücüler, para cezası ile cezalandırılacak. 
     Belirlenen şartlara uymayan ve uyumsuzluğu trafik emniyetini tehlikeye düşürmeyecek nitelikte olan taşıtların şartlara uygun duruma getirilmesi için tutanak tutulacak ve bir aylık süre verilecek. Süre bitiminden itibaren uygun duruma getirilmemesinin tespiti halinde taşıt trafikten men edilecek. 
     Egzoz gazı emisyon ölçüm sonuçlarının Yönetmelikte belirtilen sınır değerleri aştığının tespiti halinde, taşıt işletenine taşıtının bakım ve onarımını ve egzoz gazı emisyon ölçümünü yaptırması için bir aylık süre tanınacak ve bu durum tutanakla tespit edilecek. Tutanağın düzenlenmesinden sonra egzoz gazı emisyon ölçümü için tanınan bir aylık süre içinde taşıt işleteni, gerekli ölçümleri yaptırır ve bu süre zarfında olabilecek denetimlerde denetim tutanağını ibraz ederse ceza uygulanmayacak. Bu süre sonunda bakım ve egzoz ölçümünü yaptırmayan ve bunu belgeleyemeyen taşıt işletenine 2872 sayılı Çevre Kanunu’na istinaden idari para cezası uygulanacak. 
     Taşıtlarda egzoz emisyon ölçüm pulunu bulundurmayan ile Yönetmelikte belirtilen sıklık ve süre içinde egzoz gazı emisyon ölçümü yaptırma yükümlülüğünü yerine getirmeyen taşıt işletenlerine, yine Çevre Kanunu uyarınca idari para cezası uygulanacak. 
     
     İSTASYON DENETİMİ 
     Egzoz gazı emisyon ölçüm yetki belgesi verilen istasyonların bu hizmeti veren bölümleri Bakanlıkça veya il çevre ve orman müdürlüğünce denetlenecek. Denetimlerde, yasal düzenlemelere uymadığı belirlenen istasyon işleteni yazılı olarak uyarılacak ve bir aylık süre tanınarak kusurun düzeltilmesi istenecek. Devamı halinde egzoz gazı emisyon ölçüm yetki belgesi tek taraflı feshedilecek. 
     
     TSK ARAÇLARI 
     Türk Silahlı Kuvvetleri TSK , envanterinde bulunan motorlu kara taşıtlarının egzoz gazı emisyon ölçümlerini kendisine ait cihazlarla yapacak. Egzoz gazı emisyon ölçüm bilgileri, ölçümü yapılan her taşıt için il çevre ve orman müdürlüklerinden bedelsiz olarak temin edilen motorlu taşıt egzoz emisyon ruhsatına işlenecek. Ayrıca, egzoz gazı emisyon ölçüm pulu verilmeyecek. 
     1 Ocak 2005 tarihinden itibaren yeni egzoz emisyon ölçüm yetki 
     belgesi için yapılan müracaatlarda, egzoz gazı emisyon ölçüm istasyonlarının sabit olması ve TS 12047’yi veya araç muayene istasyonlarının TS-EN 45004’ü sağlaması şartı aranacak. Bu tarihten önce sabit ve mobil istasyonlara verilen olan egzoz gazı emisyon ölçüm yetki belgeleri il çevre koruma vakıflarının devrettiği şirketlere verilen yetki belgeleri ve Milli Eğitim Bakanlığı’na bağlı eğitim kurumlarına verilmiş olan izinler dahil 31 Aralık 2006 tarihine kadar geçerli olacak. 1 Ocak 2007 tarihinden itibaren bütün egzoz gazı emisyon ölçüm istasyonlarının sabit olması ve TS 12047’yi sağlaması, araç muayene istasyonlarının ise TS-EN 45004’ü sağlaması gerekecek. 
     
</TEXT>
</DOC>
