<DOC>
<DOCNO> 358256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/yazar/guclu.html </URL>
<DATE> 2005/07/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İnternet asalakları 
</HEADLINE>
<TEXT>


İnternet, çağımızın en önemli buluşlarından biri. Olmasa nasıl olurdu diye düşünmek bile istemiyorum. Hele bizimki gibi sürat gerektiren mesleklerde önemi kat be kat artıyor. 
Ama her şey gibi internetin de suyunu çıkarmakta üstümüze yok. Bilgi sitelerinden çok, oyun ve porno sitelerine giriyormuşuz. Elektronik haberleşme konusunda ise işin tadı iyice kaçtı. Oysa müthiş bir iletişim sağlıyordu. 
Mail kutularını ayıklamak artık eziyet haline geldi. Her dönemde birileri çıkıyor. Akıllarınca tepkilerini ortaya koyuyorlar. Aynı metni, üzerinde virgül oynatmadan aynen gönderiyorlar. 
Sanki karşı tarafı etkileyip kamuoyu yaratacaklar. Bu yöntem, başkalarını bilmem ama ben de hep ters tepiyor. 
Elektronik posta kutularındaki, son dönemin çöplük malzemesi ise yabancı dile karşı olup Türkçenin bayraktarlığını yapanlar. Çok ulvi bir işe soyunmuşlar. Kendilerini kutlamak gerekir. Ama artıları ve eksileri birbirinden çok iyi ayırmaları gerekiyor. Dahası, işi sıkıntı verir noktaya getirmekten vazgeçmeliler. En komiği de Türkçemizin gelişmesi için kampanya yapanların, üç kelimelik protesto metni bile yazmaktan üşenip hazır metinleri oradan oraya göndermeleri. 
Her biri farklı bir içerik taşısa, eleştiriyle birlikte yeni duygu, düşünce ve bilgi de içerse, oturup okuyalım. Ama şimdi, birbirinin aynı olduğu için hiç açmadan çöpe atıyoruz. Bu bile fazlasıyla zaman kaybına neden oluyor. Gönderenlerin amacı bu ise, çok başarılılar. Muhtemeldir ki Türkçeye hiçbir katkıları olmayacak ama bizim zamanımızı ve kendi zamanlarını boşuna harcama konusunda oldukça başarılılar. Kendilerini kutlarız .. 

Süper bilgisayar 
Dünyanın ilk bilgisayarı ENIAC ile 1946'da tanıştık. İşlem kapasitesi saniyede 5 bin 248'di. Şu anda sayıları 500'ü bulan süper bilgisayarların işlem hacmi ise saniyede 100 trilyon ile 340 trilyon arasında değişiyormuş. 
Süper bilgisayarlar, öyle dünyanın her yerinde yok. Dünyanın en iyi üniversiteleri, araştırma laboratuvarları ve bazı askeri komuta merkezlerinde bulunuyormuş. 
Süper bilgisayarlardan Türkiye'de henüz yok. Ama eğer kayıkçı kavgalarını bir kenara itip, dünyanın en iyi 500 üniversitesi arasında bizimkilerden de olsun diyorsak, gerisi gelecektir. 
ODTÜ bu konuda kararlı gözüküyor. Çin Hua Üniversitesi'nden konunun uzmanı profesörlerin de katkısıyla, en kısa zamanda, çok büyük çapta olmasa da, küçük bir süper bilgisayara sahip olma peşindeler. 
Rektör Ural Akbulut, bu amaçla harıl harıl para arıyor. Başlangıç için birkaç milyon dolar yeter diyor ve ekliyor 
"Bizi dünyanın en iyi 500 üniversitesi arasına niye giremiyorsunuz diye eleştirenler, keşke başka ülkelerde olduğu gibi taşın altına elini koysalar... 
Bilim ve teknolojik üretkenlik sadece iyi yetişmiş, yaratıcı insan gücü ile olmuyor. Altyapı çok daha önemli. AR-GE'ye ayrılan kaynaklar ortada. AB ülkelerinde bunu oranı GSMH'nin asgari yüzde 2-3'ü iken, bizde binde 6. 
Kırk yıl öncesine göre elbette daha iyi noktadayız. Ama daha iyi olmamız için bir engel yok. Batık bankalara, hortumculara, borç faizlerine, lüks tüketim maddelerine milyarlarca dolar harcayan bir ülke olarak bilime ve AR-GE'ye de kaynak ayırmak zorundayız. 
Özetin özeti Tek tek konuştuğunuzda hemen herkes aynı duygular içerisinde. Ama bir araya gelindiğinde ya da polemiğe girildiğinde aynı düşüneni bulmak çok zor. Çoğu zaman da en çok eleştirilen konular, bir anda en çok savunulan konular haline gelebiliyor... 



</TEXT>
</DOC>
