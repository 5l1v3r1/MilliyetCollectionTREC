<DOC>
<DOCNO> 399481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun06.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik aşkına altın madalya 
</HEADLINE>
<TEXT>


ANKARA Milliyet 

Gençlik yıllarından itibaren ilgi duyduğu klasik müzik alanında önemli atılımlara imza atan Bilkent Üniversitesi kurucusu ve eski YÖK Başkanı Prof. Dr. İhsan Doğramacı, Sevda-Cenap And Müzik Vakfı Onur Ödülü Altın Madalyası'na değer bulundu. 
Sevda - Cenap And Müzik Vakfı'nca her yıl çok sesli müziğe katkı yapan kurum veya şahsa verilen ödüle bu yıl Doğramacı'nın layık görüldüğü bildirildi. Doğramacı'ya ödülü, 6 Aralık'ta Milli Eğitim Bakanlığı Şura Salonu'nda düzenlenecek törenle sunulacak. 
Işın Metin'in kaleme aldığı "İhsan Doğramacı ve Müzik" adlı esere göre Doğramacı, 3 Nisan 1915'te Erbil Kalesi'ndeki bir evde Osmanlı İmparatorluğu Meclis-i Mebusan Kerkük Azası Mehmet Ali Bey'in torunu, Irak Ayan Meclisi Azası ve bu mecliste Irak Türkmenlerini temsil eden Doğramacızade Ali Paşa ile İsmet Hanım'ın oğlu olarak dünyaya geldi. 
Doğramacı, Mimar Sinan Üniversitesi Konservatuarı'nın Müzikoloji Bölümü'nün kurulmasını sağladı. Adnan Saygun ile sık sık mektuplaşan Doğramacı, Bilkent Üniversitesi'nde de müzik dalını geliştirmek için bizzat öncülük yaptı. 
Başta Saygun olmak üzere ünlü kompozitörler, Doğramacı'ya ithafen besteler yaptı. Saygun'un "Orkestra İçin Çeşitlemeler" ve "Sonat", Arif Melikov'un "7.Senfoni", Emil Tabakov'un "7 no'lu Senfoni" ve Muammer Sun'un "Yurt Rehberi" Doğramacı'ya adandı. 



</TEXT>
</DOC>
