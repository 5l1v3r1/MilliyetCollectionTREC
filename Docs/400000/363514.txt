<DOC>
<DOCNO> 363514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur48.html </URL>
<DATE> 2005/07/22/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Kalp krizinden ölen Çiğdem'in, anneside aynı yaşta öldüğü ortaya çıktı 
</HEADLINE>
<TEXT>

     Alanya’da dün kalp krizi geçirerek ölen 26 yaşındaki Çiğdem Güzel ve geride bıraktığı 6,5 aylık oğlu Ramazan Efe, anneleriyle aynı kaderi paylaştı. 
     Alınan bilgiye göre, Çiğdem Güzel’in annesi Sultan Güzel, 26 yaşındayken tüberküloz hastalığına yakalanarak öldü. Sultan Güzel öldüğünde, Çiğdem 10 aylık bir bebekti. 
     Çiğdem Güzel, 11 yaşına kadar babasının, daha sonra da akrabalarının yanında kalmaya başladı. Babasının yeniden evlenmesi üzerine akrabalarıyla yaşamaya başlayan Çiğdem Güzel, iki yıl önce Alanya’da fırıncılık yapan Durmuş Ali Güzel ile evlendi. 
     Bir bebek sahibi olan Çiğdem Güzel, bebeğine, kocasının iki yıl önce ölen ağabeyi Ramazan ve yine iki yıl önce ölen dayısının adı olan Efe isimlerini verdi. Kocası Durmuş Ali Güzel, dün işten eve döndüğünde karısı Çiğdem’i yatağında ölü buldu. 
     Alanya Devlet Hastanesi’nde yapılan otopsi sonucunda Çiğdem’in, kalp krizinden öldüğü belirlendi. Annesi öldüğünde, 10 aylık bir bebek olan Çiğdem, geride 6,5 aylık Ramazan Efe adlı bir bebek bıraktı. 10 aylıkken 26 yaşındaki annesini kaybeden Çiğdem ve bebeği Ramazan Efe’nin kaderindeki bu benzerlik, yakınlarının üzüntüsünü daha artırdı. 
     Durmuş Ali Güzel’in ağabeyi Hasan Güzel, AA muhabirine yaptığı açıklamada, Çiğdem Güzel’in, annesinin ölümü nedeniyle uzun süre akrabalarında kaldığını ve tam 15 yıldır babasıyla görüşmediğini belirterek, "Ne yazık ki Çiğdem’in babası, 15 yıldır görmediği kızını bu olaydan sonra tabutta gördü. Yaşanan bu acı olaylar bizleri daha da üzdü" dedi. 
     Çiğdem’in babası Nazif Baz’ın, kızının ölümü nedeniyle Alanya’ya geldiğini ifade eden Hasan Güzel, "Çiğdem çok acı çekmiş iyi bir kızdı. Kardeşimle evlendiğinde sanki bizim kendi kızımız gibi olmuştu. 
     Ailesine uzak olmasından dolayı bizimle daha bir samimi ilişki içindeydi. Duygusal bir kızdı, ama hiçbir sağlık sorunu yoktu. Ani ölümü hepimizi üzdü. Bugün onu toprağa verirken kardeşim fenalık geçirdi" diye konuştu. 
     
</TEXT>
</DOC>
