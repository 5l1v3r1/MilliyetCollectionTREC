<DOC>
<DOCNO> 399874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/oztrak.html </URL>
<DATE> 2005/12/02/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dış ticaret açığında fren tutmuyor 
</HEADLINE>
<TEXT>


Bu hafta açıklanan dış ticaret rakamları ekim ayında ihracatın geçen yılın aynı ayına göre yüzde 9 artarak 6,4 milyar dolara, ithalatın yüzde 22,3 artarak 9,9 milyar dolara ulaştığını gösteriyor. 
Bu gelişmeler sonunda dış ticaret açığı da yüzde 57,4 artarak 3,5 milyar dolara çıkıyor. Aylık dış ticaret açığındaki artışın ekim ayında bu yıl kaydedilen en yüksek seviyeye ulaşması dikkati çekiyor. 
Buna rağmen ekim ayında ithalatın piyasalarda beklenen seviyenin altında gerçekleştiğini görüyoruz. Bunun sonucunda son üç yılda yüzde 10-12 arasında dalgalanan ithalattan alınan KDV'nin ithalata oranının ekim ayında bu bandın üstüne sıçradığını görüyoruz. Ne vergi mevzuatında, ne de ithalatın bileşiminde radikal bir değişim olmadığına göre bu izaha muhtaç. 



Ekim ayında dış ticaret rakamlarının ulaştığı 12 aylık seviye ve bunun henüz TBMM'de tartışılan program ve bütçede yer alan 2005 yıl sonu tahminiyle karşılaştırması tabloda yer alıyor. 
2005 Ekim 2005 Tah. 12 AYLIK İhracat 71,7 72,4 İthalat 114,1 115,0 Açık 42,4 42,6 

Bu yılın son iki ayında ortalama ithalat ve ihracat artışları ekim ayınınkilerle aynı seviyede olursa, dış açık yıl sonunda resmi tahmini önemli ölçüde aşarak 45 milyar dolara ulaşıyor. 
Bu sene başından beri düşen 12 aylık dış açıktaki artış hızı ekim ayında yeniden artmaya başlamış. Bunu finanse ediyoruz diyerek, dünyada dış açık seviyesi ve yaratacağı sorunlarla ilgili paradigmaların değiştiği savına sığınarak veya yatırımlar arttığı için açık artıyor diyerek geçiştiremeyiz. 
Kaldı ki ekim ayında 12 aylık ithalattaki artış son bir yılda 22,1 milyar dolar olmuş. Bunun sadece 3,1 milyar doları yatırım malı ithalatındaki artıştan geliyor. Yatırım malı ithalatı aynı dönemde 9,8 milyar dolar olan dış ticaret açığındaki artışın da ancak üçte birini açıklıyor. Ayrıca ekim ayında en yüksek artışın yüzde 34,9'la tüketim malı ithalatında yaşanması da dikkat çekiyor. 

Önemli bir nüans 
Hükümet de yüksek dış açığın birkaç yıl daha devam edeceğini açıklayarak bu konudaki çaresizliğini kabul etti. Ancak burada önemli bir nüans var. 
Dış açığın bugün ulaştığı yüksek seviyede birkaç yıl daha kalması ayrı, kontrolsüz bir şekilde artmaya devam etmesi ayrı. İçinde yaşadığımız durum ikinci hale daha çok uyuyor. Bunu sürdürmek çok zor. Uluslararası likidite koşulları ne kadar elverişli olursa olsun sürekli artan bir dış açığı finanse etmek giderek zorlaşacaktır. Çünkü size borç verenler bir noktadan sonra bunu nasıl geri ödeyeceğinizi düşünmeye başlayacaklardır. 

Etkili tedbir 
Sıkı maliye politikasıyla talebi kontrol ederek bu sorun çözülmüyor. Çünkü dışarıdakiler size bol bol borç veriyor. Bu hem talebi destekliyor, hem de ithalatı cazip hale getiriyor. Sonunda kredi kartı mağdurlarına benzeme riski artıyor. Sorunun çözümü, uluslararası sermaye hareketlerini yönetmekten geçiyor. 
Sonuç itibariyle dış açık arttıkça, dışarıdan borçlanma artıyor. Sürekli artan bir borçla bir aile nasıl yaşayamazsa ülkeler için de bu sürdürülebilir bir durum değildir. Gereken etkili tedbirleri almazsanız başarılar saman alevi olur, iflas edersiniz. 





</TEXT>
</DOC>
