<DOC>
<DOCNO> 391530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur37.html </URL>
<DATE> 2005/11/01/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Depremden zarar gören İzmir halkına kira yardımı yapıldı 
</HEADLINE>
<TEXT>

     İzmir Valisi Oğuz Kağan Köksal, Seferihisar'da konutları depremden ağır hasar gördüğü tespit edilen ailelere, kira yardım çeklerini verdi. 
     Kira yardımları nedeniyle, Seferihisar Belediyesi Kültür Sanat Merkezi'nde toplantı düzenlendi. Vali Köksal, deprem nedeniyle vatandaşların sıkıntılar yaşadığını, fakat devletin olaylara hızlı şekilde müdahale ettiğini belirtti. Türkiye'de hiçbir depremde 1 haftada kira yardımı gelmediğini ifade eden Vali Köksal, diğer yandan yeni bina yapımı için arsa tespitinin gerçekleştirildiğini, güçlendirme yapılması gereken binaların tespit edilerek, bunlarla ilgili gerekli kararların alındığını bildirdi. 
     Vali Köksal, şöyle konuştu 
     ''Tüm çalışmalarımızı en hızlı şekilde sürdürüyoruz. Depremde ağır hasar gördüğü tespit edilen konutlarda yaşayan ve evrakını tamamlayarak başvuru yapan ailelere, 250 YTL'lik kira yardım çekini 1 haftada veriyoruz. Bu yardımlar, kiracıya 6 ay, ev sahibine ise 12 ay süreyle verilecek. Kira yardımından yararlanabilmek için mutlaka bir konuta yerleşmiş olmak gerek. Biz aileleri mağdur etmemek için gerekli tüm kolaylıkları sağladık. Bazı aileler, konut yardımı yerine çadırda kalmak istediklerini bildiriyor. Ancak çadır verdiğimizde, kira yardımı alamazsınız. Vatandaşlara sordum, en yüksek kira bedeli olarak 200 YTL ödüyor. Devletin verdiği kira yardımı ise 250 YTL. Kamu kuruluşlarına ait misafirhanelerde kalanlar da kiraya geçtiklerinde, kira yardımından faydalanacak. Misafirhanede kalmak isteyene de barınacak yeri olmayana da gerekli kolaylığı sağlarız.'' Vatandaşların, ''kira yardımının 6 ay süreceği'' gerekçesiyle ev sahiplerinin evlerini kiralamadığı yönündeki şikayeti üzerine Vali Köksal, ''Buradan kira yardımıyla ilgili çekleri dağıttığımız ev sahipleri de görecek. Bundan sağlam iş var mı Bu konularda Kaymakam ve belediye başkanı size gerekli yardımı yapacaktır'' diye konuştu. 
     Seferihisar Belediye Başkanı Hamit Nişancı, ilçede halen süren depremler nedeniyle vatandaşların evlerine giremediğini ve güvence olarak çadırda kaldığını belirtti. Bayındırlık İl Müdürlüğü ekiplerinin gerekli incelemeleri yapacağını ve evlerin oturulup oturulamayacağına dair raporları vereceğini ifade eden Nişancı, hasarlı konutların onarımı için de devletin uzun vadeli kredi vereceğini kaydetti. Nişancı ayrıca, ilçede kira bedellerinde büyük artış gözlenmediğini, kiralık ev bulamayanlara gerekli yardımı sağlayacaklarını söyledi. 
     Seferihisar'da evleri ağır hasarlı olduğu tespit edilen 28 aileye kira yardımı çekleri Vali Köksal tarafından verildi. Urla'da da 3 aileye kira yardımı çeki verildiği bildirildi. 
     
</TEXT>
</DOC>
