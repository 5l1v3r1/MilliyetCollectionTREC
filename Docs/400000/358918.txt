<DOC>
<DOCNO> 358918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun35.html </URL>
<DATE> 2005/07/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Der Spiegel El Kaide üstlendi... 
</HEADLINE>
<TEXT>

     İNGİLTERE’de bugün meydana gelen terör saldırılarının sorumluluğunu, El Kaide’ye bağlı daha önce adı duyulmamış bir örgütün üstlendiği bildirildi. 
     Almanya’da yayımlanan Der Spiegel dergisi ve İtalyan haber ajansı ANSA’ya göre, ’Avrupa’daki El Kaide Gizli Örgütü’ adlı grup, köktendincilere ait bir internet sitesinde, saldırıların Irak ve Afganistan’daki ’katliamlara’ misilleme olarak kendileri tarafından gerçekleştirildiğini öne sürdü. 
     İsmi belirtilmeyen internet sitesinde yayımlanan açıklamada örgüt şu ifadeleri kullandı "Sevin İslam halkı sevin Arap dünyası... İngiltere’nin Irak ve Afganistan’da gerçekleştirdiği katliamlara karşılık olarak İngiltere’nin Siyonist haçlı hükümetinden intikam alma zamanı geldi. Kahraman mücahitlerimiz Londra’da mübarek bir saldırı gerçekleştirdi. İngiltere şimdi kuzeyden güneye, doğudan batıya korku ve dehşet içinde yanıyor." El Kaide’ye bağlı ’Gizli Örgüt’ tarafından yapılan açıklamada ayrıca, Afganistan’dan askerlerini çekmemesi durumunda Danimarka ve İtalya’nın da ’aynı ceza’ ile karşı karşıya kalacağı tehdidinde bulunuldu. 
     Örgüt tarafından yapılan açıklamanın doğruluk derecesi ise henüz belirlenebilmiş değil. 
     
     ANSA GİZLİ ÖRGÜT, İTALYA VE DANİMARKA'YA DA UYARIDA BULUNDU 

     Londra'daki saldırıların sorumluluğunu üstlenen "Gizli Örgüt" adlı grubun, İtalya ve Danimarka'ya da Irak ve Afganistan'daki askerlerini geri çekmeleri uyarısında bulunduğu bildirildi. 
     İtalyan ANSA ajansının haberinde, açık adı "El Kaide'nin Avrupa Cihadı Gizli Örgütü" olan grubun, kökten dincilere ait internet sitesindeki bildirisinde, saldırıların El Kaide adına düzenlediği belirtildi. 
     Almanya'da yayımlanan Der Spiegel dergisi de, bildiride, "İslam ümmeti mutlu olsun. Arap dünyası sevinsin. İngiltere'nin Irak ve Afganistan'da işlediği katliamlara yanıt olarak, İngiltere'nin Siyonist haçlı hükümetine karşı intikam zamanı geldi" ifadesinin kullanıldığını bildirdi. 
     Bildiride, "Kahraman mücahitler, Londra'da kutsal bir saldırıda bulundu ve şimdi İngiltere, kuzeyden güneye, doğudan batıya acı ve dehşetle yanıyor" denildiği belirtildi. 
     
     UZMANLAR DA EL KAİDE'YE ODAKLANDI 

     Londra'nın ulaşım şebekesine bugün yapılan ve koordineli gibi görünen patlamaların geçen yıl Madrid'de meydana gelen bombalamalarla benzerlikle taşıdığı ve El Kaide tarzı bir saldırı olduğu yönündeki görüşler ağır basıyor. 
     Birçok uluslararası terör analisti de saldırıların El Kaide'nin tarzına uyduğuna dikkat çekiyor. 
     Hemen hemen aynı anda saldırılar yaparak azami hasara ve paniğe yol açmak, El Kaide'nin 1998'de Doğu Afrika'daki ABD Büyükelçiliklerin bombalanmasından, 11 Eylül 2001'de ABD'de kaçırılan dört uçakla düzenlenen saldırılara kadar sıkça kullandığı bir taktik. 
     O zamandan beri, Endonezya, Kenya, Fas, Suudi Arabistan, Türkiye ve İspanya'da El Kaide veya aynı zihniyetteki İslamcı militanlara bağlanan ölümcül saldırılarda aynı model tekrar edildi. 
     Londra'da metro istasyonları ve otobüslerinde meydana gelen patlamalar, 11 Mart 2004'te Madrid'de, çok kalabalık dört banliyö treninde spor çantalarına saklanmış 10 bombanın sabah yoğun olan işe gidiş saatlerinde patlamasıyla 191 kişinin öldüğü olayları belirgin şekilde çağrıştırıyor. 
     Alman güvenlik uzmanı Rolf Tophoven, "Madrid patlamalarıyla birçok parallellik var... Bunun bir terörist saldırı olduğunu varsaymak zorundayız" dedi. 
     Royal United Services Institute For Defence'den istihbarat uzmanı Shane Brighton da, "Eğer buradaki şey eş zamanlı bir bombalama olayı ise, ki öyle görünüyor, o zaman bu, tam olarak ulaşım ve altyapı hedeflerine çoklu vuruşlar öngören klasik El Kaide metoduna kesinlikle uyuyor" dedi. 

     
</TEXT>
</DOC>
