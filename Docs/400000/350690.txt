<DOC>
<DOCNO> 350690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko35.html </URL>
<DATE> 2005/06/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bosch, Türkiye'de yatırımlarına devam edecek... 
</HEADLINE>
<TEXT>

     Yıllık 25.3 milyar avro cirosuyla dünyanın en büyük otomotiv yan sanayi kuruluşlarından Bosch Otomotiv Grubu, Türkiye'de yatırımda kararlı. 
     Bosch'un otomotiv teknolojisinde geliştirdiği son ürünler, Almanya'nın Frankfurt kentine bağlı Boxberg kasabasında düzenlenen ''Motorlu Araçlar Basın Semineri''yle dünyaya tanıtıldı. 
     Bosch'un Bursa'daki fabrikalarının da bağlı olduğu Bosch Otomotiv Grubu yöneticisi Bernd Bohr, çok sayıda ülkeden basın mensuplarının katıldığı seminerde, dizel motorun geleceğinin sadece Avrupa'da değil, Kuzey Amerika'da da iyi göründüğünü belirterek, özellikle uzun vadeli faktörlerin dizelden yana olduğunu söyledi. 
     Bohr, alıcıların tutumlu ve aynı zamanda torku yüksek bir tahrik sistemini, dolayısıyla ekonomiklik ve sürüş zevkinin bileşimini istediğini ifade ederek, ayrıca temizliğiyle de yeni başarılar kazanan dizel motorların yakın zamanda ''US07'' egzoz gazı standardını yerine getirebileceğini, Bosch'un bu amaçla ABD'li ve Avrupalı otomobil üreticileriyle geliştirme projeleri üzerinde ortaklaşa çalıştığını açıkladı. 
     
     BOSCH, YENİ ÜRÜNLERLE BÜYÜYECEK 
     Dizel motorların, Avrupa'da bu yılın ortalamasında trafiğe yeni çıkan binek otomobiller içinde ilk defa yarıdan fazla paya sahip olmayı başardığını belirten Bohr, ABD'de şimdilik SUV ve hafif ticari araçlar kategorisinde kullanılan dizel sistemin, yakıt tüketimini azaltma potansiyeliyle Amerikan tüketicilerini de ikna etmesinin beklendiğini, ayrıca ABD'de yakıt fiyatlarının son 3.5 yıl içinde iki katına çıktığını kaydetti. 
     Bohr, Bosch'un, dizel motorunun gelişmesini common rail ve birim enjektör sistemleri gibi öncü çalışmalarla ilerletmekle kalmayıp, bunlara yeni nesil sistemlerin de ekleneceğini dile getirerek, Bosch'un egzoz gazı arıtma faaliyetlerine ağırlık vererek 2006 yılı içinde yeni türden parçacık filtrelerinin seri üretimine geçeceğini ve bu yeniliklerle filtre seçeneklerinin artarak daha da ekonomik hale geleceğini anlattı. 
     Bosch'un aynı zamanda hibrid tahrik sistemine yönelik çalışmalarını hızlandırdığına da değinen Bohr, hibrid sistemlerin, yakıt tüketimi avantajını özellikle ''dur-kalk trafiğinde'' dolayısıyla yoğun yerleşim bölgelerinde gösterebileceğini, bu nedenle hibrid sistemin şansının en fazla olduğu yerin Japonya olduğunu vurguladı. 
     
     ''GÜÇLÜ HİBRİD'' TAHRİK SİSTEMİ... 
     Bohr, 2015 yılı itibariyle Japonya'da hibrid sistemin binek araçlarda yüzde 5 pay sahibi olacağına işaret ederek, bu nedenle Bosch'un bir ''güçlü hibrid'' tahrik sisteminin seri üretime hazırlanacak ilk şeklinin tipik bir ekspres kargo aracını hedeflediğini, sistemin 2007 yılından itibaren üretilmeye başlanacağını bildirdi. 
     Bosch'un aynı zamanda benzin direkt enjeksiyon sisteminin avantajlarını piyasaya çıkarmak için çalıştığını, bu sistemin yeni çözümlerle daha da yüksek performanslı hale gelme yolunda olduğunu, benzin motorunun böylelikle dizel motorun başarı formülünü izlediğini ifade eden Bohr, ''Başarı formülü, direk enjeksiyon sistemiyle turboşarjın birlikte kullanımı. Bu sayede sürüş zevki veren ve aynı zamanda tüketimi azaltan, dizel motorundakine benzer yükseklikte tork elde ediliyor'' dedi. 
     
     DAHA HIZLI İLERLEME 
     Bohr, benzin direkt enjeksiyon sisteminin ağır bir başlangıç yaptıktan sonra, artık daha hızlı ilerlemeye başladığını ifade ederek, Bosch'un 2006 yılı başından itibaren tam bir milyon motoru bu teknolojiyle donatmış olacağını bildirdi. 
     Bosch'un gelecek yıl içinde ''Brake-by-Wire'' fren sistemlerinin önemli ek özelliklerini içeren ve maliyetli şebeke değişiklikleri yapmaksızın gerçekleştirilebilen ''ESP Premium'' sistemini de piyasaya süreceğini ifade eden Bohr, buna ayrıca yarı bağımsız park asistanı ya da video tabanlı yol şeridi tanıma sistemi gibi yeni sürücü destek sistemlerinin de ekleneceğini kaydetti. 
     
     AR-GE'YE 2.4 MİLYAR AVRO 
     Bohr, otomotiv faaliyet alanının yenilikçi ürünlerle büyüme stratejisi çerçevesinde, sektör ortalamasının oldukça üzerinde Ar-Ge harcaması yaptığına dikkat çekerek, Ar-Ge için 2004 yılında şirketin cirosunun yüzde 9.4'ünü 2.4 milyar avro harcandığını bildirdi. 
     Şirketin otomotiv faaliyet alanı cirosunun geçen yıl yüzde 7 oranında artarak 25.3 milyar avroya ulaştığını kaydeden Bohr, büyüme hızının 2005'te bir miktar azalacağını, buna karşılık yıl içinde Asya'da iki haneli ciro artışları beklediklerini belirtti. 
     
     ''TÜRKİYE ÖNEMLİ'' 
     Bohr, seminerin ardından Türk gazetecilerin, Bosch'un Türkiye'deki yatırımlarına ilişkin soruları da yanıtladı. ''Bosch'un Türkiye'deki yatırımlarından memnun musunuz '' şeklindeki soru üzerine Bohr, şunları söyledi 
     ''Türkiye'deki faaliyetlerimizden gayet memnunum. Geçen seneki 100 milyon avro yatırımdan sonra bu yıl 120 milyon avro daha yatırım yapacağız. Yüzde 15 civarında bir büyümemiz var. 2005'e kadar zaten memnunduk, ortalamanın üzerinde büyüyorduk. Bu seneki büyümeler de bizim yatırımlarımızın ne kadar doğru, olumlu olduğunu gösteriyor.'' Bursa'daki fabrikanın, Bosch dünyası içinde common rail açısından en büyük fabrika olduğuna işaret eden Bohr, bu nedenle Bosch'un en önemli tesisleri arasında yer aldığını belirtti. 
     Bohr, ''Yatırımlar bundan sonra da devam edecek mi'' şeklindeki soruyu da ''100 milyar avroluk seviyelerde devam etmez belki, ama her halükarda Bursa'daki fabrikalarımıza yatırım yapmayı sürdüreceğiz'' diye yanıtladı. 
     AB ülkelerinde, ekonomilerde yaşanan durgunluğun olumsuz etkilerinin hatırlatılması üzerine Bohr, ''AB çok fazla büyümüyor, ama Hindistan, Çin gibi gelişen ülkelerde ortalamanın üzerinde bir büyüme var. Biz de oradaki faaliyetlerimizle bunu dengeliyoruz'' diye konuştu. 
     
     BOSCH'TAN YENİ ÜRÜNLER 
     Bosch yöneticilerinin verdiği bilgiye göre, Park boşluğunun enini boyunu ölçerek sürücüye gerekli direksiyon manevralarını öneren yarı otomatik park destek sistemi, 2007 yılında seri üretime girecek. 
     Mesafe kontrollü hız sabitleyici sistemin ACC fonksiyonlarını genişleten ACCplus sadece 30 km saatten yüksek hızlarda takip edilen araç ile güvenlik mesafesini korumakla kalmayacak, ayrıca daha yavaş hızlarda, araç durana kadar çalışmaya devam ederek aracın kendi kendisini durdurmasını sağlayacak. ACCplus'un seri üretimine 2006 yılında geçilecek. 
     İleriyi gören güvenlik sistemleri PSS ürün grubu haline gelecek şekilde geliştiriliyor. Bu sistem ilk defa 2005 başlarında Audi A6'da seri üretime girdi. İleriyi gören çarpışma uyarısı PCW ise sürücüyü kritik durumlara karşı önceden uyarıyor. İleriyi gören acil frenleme PEB ise sürücü verilen uyarıya tepki vermezse ya da yetersiz tepki verirse acil frenlemeyi harekete geçiriyor. Bosch bu sistemleri 2009 yılından itibaren pazara sürmeyi planlıyor. 
     Bosch her türlü aktif ve pasif güvenlik sistemlerini bir ağ şebekesi halinde irtibatlandırmak üzere Kombine Aktif ve Pasif Güvenlik CAPS programını ise başlattı. 
     Bosch, araçların manevra sırasında savrulmasını engelleyen elektronik stabilite programını ESP , fren basıncının ince kontrolü yoluyla ek güvenlik ve konfor entegre edilebildiği bir donanım çeşidini ESP plus harekete geçirdi. 
     Bosch, Bursa'da iki ayrı merkezdeki fabrikalarında üretim yapıyor. Bursa Organize Sanayi Bölgesi'ndeki OSB dizel enjeksiyon sistemleri üreten 2, Ovaakça'da ise fren sistemleri üreten bir fabrikası bulunuyor. 
     
</TEXT>
</DOC>
