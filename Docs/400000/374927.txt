<DOC>
<DOCNO> 374927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/siy04.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, uygulamayı yakından izleyecek 
</HEADLINE>
<TEXT>


İngiltere'de Newport'ta buluşan AB'ye üye ülkelerin dışişleri bakanları, Türkiye'nin Kıbrıs deklarasyonuna karşı deklarasyonu görüştü. Taslakta, önemli olanın Ek Protokol'ün ülke ayrımı yapılmadan uygulanması olduğu ve bunun yakından takip edileceği vurgulandı 

Güven Özalp 


İngiltere'nin Newport kasabasında bir araya gelen Avrupa Birliği AB dışişleri bakanlarının Türkiye konusundaki ana gündem maddesini Ankara'nın Kıbrıs konusunda yayımladığı deklarasyon oluşturdu. Müzakerelerin 3 Ekim'de başlaması kararı konusunda herhangi bir sorun yaşanmazken, "sert bir tonda olan, ancak içerik açısından Türkiye'yi fazla zorda bırakmayacak" bir deklarasyonun genel hatları üzerinde anlaşıldı. Belgeye son hali 7 Eylül'de toplanacak olan AB Daimi Temsilciler Komitesi COREPER tarafından verilecek. 

'Ayrım yapılmasın' 
AB bakanlarının üzerinde uzlaştıkları genel noktalar şu şekilde belirginleşti 
AB, Türkiye'nin Kıbrıs deklarasyonundan üzüntü duydu.Türkiye'nin deklarasyonu tek taraflı, Protokol'ün bir parçası değil ve Türkiye'nin Protokol'e ilişkin yükümlülükleri üzerinde yasal bir etkisi yok.AB, Protokol'ün tam ve ayrım yapılmaksızın uygulanmasını istiyor. Bu bağlamda taşıma alanındakiler de dahil olmak üzere malların serbest dolaşımının üzerindeki tüm engelleri kaldırmasını bekliyor. AB, Protokol'ün uygulanmasını 2006 içinde yakından izleyecek.Anlaşmalardan kaynaklanan yükümlülüklerini tam olarak yerine getirmediği sürece belgeyle ilgili müzakere başlıkları açılamaz. 

'AB, Kıbrıs'ı tanıyor' 
"Kıbrıs Cumhuriyeti", 1 Mayıs 2004'te AB üyesi oldu. AB, uluslararası hukuk bağlamında "Kıbrıs Cumhuriyeti"ni tanıyor.AB, mümkün olan en kısa sürede Türkiye'nin tüm AB üyeleriyle ilişkilerini normalleştirmesine büyük önem veriyor.Kıbrıs sorununun çözümü konusunda Türkiye'nin taahhütlerini ve BM'ye desteğini not ediyor. Çözümün bölgedeki barış ve istikrara katkı yapacağı görüşünü paylaşıyor.Tüm bu unsurlar 2006'da AB tarafından bir kez daha gözden geçirilecek. 

Yeni şart yok 
AB bakanları, 3 Ekim'den önce Türkiye'ye yeni bir şart getirme eğilimlerine geçit vermedi. AB Dönem Başkanı İngiltere'nin Dışişleri Bakanı Jack Straw, "Müzakerelerin 3 Ekim'de başlaması konusunda şüphem yok. Türkiye konusunda şu ana kadar alınan kararları değiştirme gereği duymuyoruz. Şu ana kadar alınan kararlar kimse tarafından sorgulanmadı" dedi. Newport'taki toplantıda Fransa, Avusturya, Kıbrıs Rum Kesimi, Yunanistan, Lüksemburg ve Hollanda, Kıbrıs konusu ve müzakereler arasında ilişki kurulmasını talep ettiler. Bu konudaki tartışmaları değerlendiren bir AB yetkilisi, "Masadaki herkes, bu saatten sonra Türkiye'nin önüne yeni bir şart konamayacağını biliyor. Buna çıkışlarıyla dikkat çeken ülkeler de dahil. Hukuken bu mümkün değil" diye konuştu. 

Tanıma sonraki aşama 
Tanıma konusuna ise ilişkilerin normalleştirilmesi bağlamında yaklaşıldı. Bu yaklaşım "de jure" hukuken atfıyla güçlendirilse de 3 Ekim öncesi bu yönde bir beklenti olmadığı herkes tarafından kabul edildi. Ancak AB Komiseri Olli Rehn, tanımanın da belli bir aşamadan sonra Türkiye'nin gidermesi gereken bir sorun olduğuna dikkat çekti. 

Limanlar sorun olacak 

AB, Protokol'ün tam uygulanması konusunda oldukça ısrarlı bir tavır sergiledi. Bu da müzakerelerin sağlıklı ve sorunsuz ilerleyebilmesi için Türkiye'nin belli bir aşamadan sonra liman ve havalimanlarını açmak zorunda kalması sonucunu doğurabileceğini gösteriyor. AB Komisyonu'nun Genişlemeden Sorumlu Üyesi Olli Rehn, "İmzayı, onay, onayı da uygulama izlemeli. Uygulamada liman ve havalimanlarının açılmasını gerektiriyor" diye konuştu. 

'Çerçeve' bekleyişi 

Ankara'nın müzakereler süresince uyması gereken kural ve yöntemleri içeren Müzakere Çerçevesi'ne ilişkin tartışmalar, Newport'ta AB'nin deklarasyon çalışmalarının gölgesinde kaldı. Müzakerelerin yürütülebilmesi için mutlaka AB üyelerinin tamamının onayını alması gereken bu belgeye ilişkin pazarlıkların 3 Ekim'e kadar sürme olasılığı giderek ağırlık kazanıyor. Ankara, belgenin Komisyon'dan çıkan halinin korunmasını talep ederken bazı ülkeler bu belgede Türkiye aleyhine değişikliğe gidilmesini istiyorlar. Ancak ağır basan genel yaklaşım, bu belgede radikal değişikliklere yer verilmemesi yönünde belirginleşiyor. 

Kötü organizasyon 

Newport'taki AB dışişleri bakanları gayri resmi toplantısı, AB'nin en kötü organizasyonlarından biri olarak dikkat çekti. Sürekli çöken internet bağlantıları, sistem eksiklikleri, telefon sayısının yetersizliği, gazetecilerin görevlerini normal akışları içerisinde gerçekleştirmelerine engel oldu. İngiltere Dışişleri Bakanı Jack Straw, "Bu durumdan gerçekten utandım ve sıkıldım. Bir daha gerçekleşmemesi konusunda garanti veriyorum. Sorumlularla bizzat ilgileneceğim" açıklamasını yapmak zorunda kaldı. İngiliz polisinin yoğun güvenlik önlemleri de basın merkezine ulaşmada ciddi sorunlar yaşanmasına neden oldu. 

Erdoğan Bizi bağlamaz 

Başbakan Recep Tayyip Erdoğan, İtalya'ya hareketinden önce Esenboğa Havalimanı'nda kısa bir açıklama yaparak, AB Dışişleri Bakanları toplantısından çıkan, "Türkiye ile müzakerelerin başlamasının ucunun açık olduğu, bunun yanında Ek Protokol'ün gereklerinin yerine getirilmesi yönündeki" kararı şöyle değerlendirdi 
"Bu konuyla ilgili şu saat itibariyle gelenlerin hiçbiri bizi bağlayıcı değildir. Bizim tutumumuz belli. 17 Aralık öncesi, sonrası yapılması gerekenleri yaptık. Şimdi biz 3 Ekim hazırlığı içerisindeyiz. 3 Ekim'de de yapılması gerekenleri yaptık. Bundan sonraki gelişmeleri kabul etmemiz söz konusu olamaz. Bundan sonraki takvim 3 Ekim müzakere sürecidir." 

Gül Rumlara limanlarımızı açmayacağız 

ANKARA Milliyet 

Dışişleri Bakanı Abdullah Gül, Türkiye'nin Gümrük Birliği Ek Protokolü'nü imzalamasının, deniz ve hava limanlarının Kıbrıs Rum Kesimi'ne açılacağı anlamına gelmediğini söyledi. 
Gül, AB gayri resmi dışişleri bakanları toplantısına katılmak üzere İngiltere'ye hareketi öncesinde, "Şimdi artık Türkiye'nin AB üyelerinden 17 Aralık'ta attıkları imzayı şereflendirmelerini beklemesi kaldı" dedi. Gül, şöyle devam etti "Türkiye, başından beri dürüst, açık ve şeffaf davranmıştır. Şimdi Türkiye olarak biz AB'den üstüne düşenleri yapmasını bekliyoruz." Gül, "Eğer bir istismar söz konusu olursa, bu saklanamaz, herkes görür. Asla kendimizin istismar edilmesine müsaade etmeyiz" dedi. 

'Beklentilere dikkat edin' 
Gül, Türk deniz ve hava limanlarının Rum Kesimi'ne açılmasına yönelik taleplerin anımsatılması üzerine de, "Türkiye tam üye olmamıştır. Tam üyelerden beklentilerle, müzakere süreci içinde olanlardan beklentiler farklıdır. Gümrük Birliği'nin ne anlama geldiğini herkes bilmektedir. Kimse Türkiye üzerinden politika yapmasın" diye konuştu. 

Rumlar, Avrupa Yüksek Mahkemesi'ne gidiyor 

Kıbrıs Rum Kesimi Dışişleri Bakanı Yorgo Yakovu, "Türkiye'nin Gümrük Birliği Uyum Protokolü'ne ilişkin yayımladığı deklarasyon için Avrupa Yüksek Mahkemesi'ne başvuracaklarını" söyledi. Avusturya'da yayımlanan Die Presse gazetesine konuşan Yakovu, "Hukuki açıdan Ek Protokol'ün, Gümrük Birliği'nin altına atılan imzayı geçersiz kıldığını" öne sürdü. Yakovu, "Bu yüzden bizim görüşümüze göre müzakerelere başlanamaz. En azından 5 üye ülke 'Kıbrıs' ile aynı hukuki görüşü paylaşıyor" dedi. 


</TEXT>
</DOC>
