<DOC>
<DOCNO> 377415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/ekonomi/eko02.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'deki performansımız mükemmel' 
</HEADLINE>
<TEXT>


Geçen yıl 60 milyon euro ciro elde eden Vaillant, önümüzdeki yıl hizmet verdiği il sayısını 15'ten 25'e çıkartmayı planlıyor 

MURAT ÖĞÜTÇEN 

Isıtma sistemleri üreticisi Vaillant Grubu'nun CEO'su Claes Göransson, şirketinin Türkiye'de gösterdiği performansını 'mükemmel' olarak değerlendirdi. Geçen yıl Türkiye'de 60 milyon euroluk ciro elde ettiklerini ve piyasa lideri olduklarını belirten Göransson, son yıllarda yüzde 25-30'luk büyüme rakamlarına ulaştıklarını söyledi. Görannson, Vaillant'ın dünya genelinde geçen yılki cirosunun ise 1.6 milyar euro düzeyinde bulunduğunu ifade etti. 
Türkiye'de şu anda 15 ilde hizmet veren Vaillant, 2006'da 25 ilde faaliyet göstermeyi planlıyor. Türkiye'de müşteri hizmetlerinin kaliteli olduğunu belirten Göransson, bunun ısıtma sistemlerine de yansıdığını ifade etti. Göransson, Türkiye'de faaliyet gösteren Vaillant Akademesi'nde de çalışanlara sistemin kurulmasını öğrettiklerini belirtti. 

'Türkiye, örnek olacak' 
Göransson, Türkiye'de gösterdikleri metodların diğer pazarlar tarafından örnek alınabileceğini, Doğu Avrupa'daki stratejilerin Çin'de de uygulanacağını belirtti. Claes Göransson, Türkiye'deki yönetimin Çin'deki uygulamalar için danışmanlık hizmeti vereceğini de belirtti. 
Güneş enerjisini elektrik enerjisine dönüştürebildiklerini ifade eden Göransson, alternatif enerji kaynaklarının önemi üzerinde durdu. Araştırma-Geliştirme'ye 50 milyon euroluk bir kaynak aktardıklarını söyleyen Göransson, ürünlerde yüksek teknoloji kullandıklarını belirtti. Göransson şöyle konuştu "İnternet üzerinden uzak mesafeden bir ısıtıcıyı kontrol edebiliyorsunuz. Mesela tatile ısıtıcıyı kapatıp gidiyorsunuz, döneceğiniz zaman internet üzerinden uzaktan kumanda vererek sistemi çalıştırabiliyorsunuz." 


</TEXT>
</DOC>
