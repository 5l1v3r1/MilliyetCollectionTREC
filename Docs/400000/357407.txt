<DOC>
<DOCNO> 357407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo18.html </URL>
<DATE> 2005/07/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ankaraspor İntertoto Kupası 2.tur maçına hazır... 
</HEADLINE>
<TEXT>

     Futbolda UEFA Intertoto Kupası 2. tur ilk maçında Ankaraspor, yarın Slovakya’nın FK ZTS Dubnica takımıyla Ankara’da karşı karşıya gelecek. 
     19 Mayıs Stadı’ndaki maç, saat 20.30’da başlayacak. Karşılaşmanın 
     rövanşı ise 9 Temmuz Cumartesi günü Slovakya’da yapılacak. 
     Bu maç için öğleden sonra Bilkent Otel’de kampa giren Ankaraspor’da parola, ilk maçta Ankara’da turu geçtirecek avantajlı bir skor elde edip rövanş maçı öncesinde rahatlamak. 
     Maç için kadroda, A takımdan kaleciler Faruk Gürsoy, Cihan Kayaalp, Musa, Erman, Hürriyet, Savaş, Ramazan, Mustafa Sarp ve Mustafa Yalçınkaya bulunuyor. PAF takımdan Ediz, Özer ve Emre Köksalı’yı da kadroda tutan teknik direktör Samet Aybaba, takımına güvendiğini belirterek, "Evimizde oynayacağımız maçta, avantajlı skoru elde edebilecek bir kadromuz var. Ankaralı sporseverlerden bu maçta destek bekliyoruz" dedi. 
     
     ANKARASPOR İKİYE BÖLÜNDÜ 
     Ankaraspor’da, UEFA Intertoto Kupası maçının heyecanı yaşanırken, sabah saatlerinde sağlık kontrolünden geçen yabancı oyuncular dışında tüm futbolcular ve teknik heyet sağlam çıktı. 
     Özel Çankaya Hastanesi’nde sağlık kontrolünden geçen mavi-beyazlıların bir bölümü, öğleden sonra kamp için Avusturya’ya gitti. Antrenör Bahattin Güneş, Alper Boğuşlu ve Levent Şahin yönetiminde Avusturya’ya giden Ankaraspor kafilesine Viyana’da, yabancı futbolcular Jevriç, Wederson, Jaba, Tita ve Molnar da dahil olacak. 
     
     NEWCASTLE UNITED’DA BÜYÜK HEYECAN 
     Bu arada Ankaraspor’un turu geçtiği takdirde 3. turda rakibi olacak İngiltere Premier Ligi’nin güçlü ekibi Newcastle United’ın sportif direktörü Lee Charnley, güvenlik müdürü David Pattison ve güvenlik görevlisi Paul Weir, bugün Ankara’ya geldiler. 
     İngiliz heyet, Ankarasporlu yetkililer ve stat yöneticisi Muzaffer Gültekin ile biraraya gelerek, olası 3. tur maçı hakkında bir fizibilite çalışması yaptı. 
     Ankara ve Ankaraspor ile ilgili bilgi alan heyet, daha sonra kalacakları oteli bulmak için kenti gezdiler. Heyettekiler, bir Türk takımı ile 3. turda karşılaşabilecek olmanın heyecanın yaşadıklarını ve 2. turu Ankaraspor’un geçeceğine inandıklarını kaydettiler. 
     
</TEXT>
</DOC>
