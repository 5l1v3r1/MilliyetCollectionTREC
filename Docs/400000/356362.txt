<DOC>
<DOCNO> 356362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur18.html </URL>
<DATE> 2005/06/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Derede can pazarı 
</HEADLINE>
<TEXT>

     Ali Koray UZUN DHA 

TRABZON'un Çaykara İlçesi'nde aşırı yağış nedeniyle taşan Haldizen Deresi, Çaykara-Uzungöl Karayolu'nun 10 metrelik bölümünü yıktı. Yolda çalışma yapan Karayolları Bölge Müdürlüğü'ne ait bir kepçe, taşan dereye yuvarlandı. Kepçede sıkışan ve kafasını suyun üstünde tutarak ölümden kurtulan operatör Ali Yaşar Dülger, Sivil Savunma ve itfaiye ekiplerinin yaklaşık 4 saat süren çalışmaları sonucunda sedyeyle bulunduğu yerden çıkarılıp hastaneye kaldırıldı. 
     Çaykara İlçesi'nde bugün öğle saatlerinde başlayan sağanak yağış, derelerin taşmasına neden oldu. Su seviyesinin yaklaşık 2.5 metreye yükseldiği Haldizen Deresi, Çaykara ilçe merkeziyle turistik Uzungöl Beldesi'ni birbirine bağlayan karayolunun Ataköy-Çambaşı arasındaki 10 metrelik bölümünü yıktı. Yolun ulaşıma açılabilmesi için harekete geçen Karayolları ekipleri bölgede çalışma başlattı ancak, yıkılan bölümü onarmak isteyen bir kepçe, çamurda kayarak Haldizen Deresi'ne devrildi. Hafif yan yatan ve tamamına yakını suya gömülen kepçenin operatörü Ali Yaşar Dülger, sadece kafasını suyun üzerinde tutarak boğulmaktan kurtuldu. 
     
     4 SAATTE KURTARILDI 

     Olay yerine gelen Sivil Savunma ve itfaiye ekipleri, kepçenin operatör kabininde sıkışan Ali Yaşar Dülger'i kurtarabilmek için yoğun çaba harcadı. Metal kesme araçlarıyla operatörü sıkıştıran demirler kesildi. Yaklaşık 4 saat süren çalışmalar sonucunda Ali Yaşar Dülger, bulunduğu yerden alındıktan sonra sedyeye konuldu ve bulunduğu yerden alındı ve halat yardımıyla kıyıya çıkarılarak ambulansla Of Devlet Hastanesi'ne kaldırıldı. Vücudunun çeşitli yerlerinden yaralandığı ve 4 saat suda beklediği için donma tehlikesi geçirdiği belirlenen Dülger'in sağlık durumunun iyiye gittiği öğrenildi. 
     Kurtarma çalışmalarını yerinde izleyen Trabzon Valisi Hüseyin Yavuzdemir, Can kaybı olmaması sevindirici. Mal kaybını devlet olarak gideririz'' dedi. Derelerin taşması sonucu Çaykara ve Of ilçelerinde birkaç asma köprünün yıkıldığı, dere kenarındaki bazı ev ve arazilerin de hasar gördüğü, şu ana kadar can kaybı olmadığı bildirildi. 

     
</TEXT>
</DOC>
