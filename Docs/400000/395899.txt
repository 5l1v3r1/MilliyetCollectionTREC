<DOC>
<DOCNO> 395899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas12.html </URL>
<DATE> 2005/11/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TRT'den koleksiyonerlere "unutulmaz filmler"... 
</HEADLINE>
<TEXT>

     TRT, film arşivindeki telif yasalarından muaf hale gelen dünya sinema tarihinde iz bırakmış unutulmaz filmlerden 443’ünü, VHS, VCD ve DVD formatında satışa sundu. 
     TRT Yayın Arşivleri Dairesi Başkanı Turgay Çakımcı, AA muhabirine yaptığı açıklamada, kurumun, kamu yayıncılığı bilinci içinde Türkiye’nin en kapsamlı arşivini "yedinci sanat" olarak adlandırılan sinema tutkunlarına açtığını söyledi. 
     Satışa sunulan filmler arasında, sinemanın klasiklerinden kabul edilen "Alexander Nevsky", "Casablanca", "Potemkin Zırhlısı" ve "Nosferatu", "Batı Cephesinde Yeni Bir Şey Yok" gibi filmlerin yanı sıra "Mavi Melek", "Bir Yıldız Doğuyor", "Sissi", "Napoli Hikayeleri" ile "Cyrano De Bergerac" gibi sinema tarihinin unutulmaz filmlerinin de bulunduğunu kaydeden Çakımcı, uygulamanın özellikle koleksiyonerlerden büyük ilgi gördüğünü söyledi. 
     Çakımcı, TRT’nin ilk kez gerçekleştirdiği bu uygulamayla sinemaseverlerin, Fritz Lang, Vincente Minelli, Jean Luc Godard, Elia Kazan, Orson Welles ve Alfred Hitchcock gibi sayılı yönetmenlerin ödüllü yapımlarını arşivlerine katma olanağına kavuştuklarını belirtti. 
     Filmlerin satış fiyatlarının, VHS ve VCD formatındakiler için 12 YTL, DVD formatı için ise 25 YTL olarak belirlendiğini ifade eden Çakımcı, yurtdışı siparişleri için ise ücretlendirmenin 10 ve 15 Avro olduğunu bildirdi. Çakımcı, filmler için kişisel taleplerin yanı sıra üniversitelerin iletişim fakültelerinin de başvuruda bulunduklarını bildirdi. 
     Satışa sunulan eserlerin listesine TRT’nin internet sitesinden ulaşılabileceğini anlatan Çakımcı, bunun için tanıtıma yönelik bir kitapçık da hazırlandığını söyledi. Çakımcı, filmlerin orijinal afişleriyle süslenen kitapçıkta, yapımın orijinal adı, yönetmeni, oyuncuları, süresi, yapım yılı, ülkesi ve kısa özeti ile aldığı ödüllere de yer verildiğini ifade eden Çakımcı, sinemaseverlerin kitapçığı TRT marketlerinden ücretsiz edinebileceklerini söyledi. 
     
     TRT ARŞİVİ ELEKTRONİK ORTAMA AKTARILACAK 
     Çakımcı, TRT’nin 120 bin saati aşan yayın arşivine sahip olduğunu belirterek, bu malzeme arasında Cumhuriyetin ilk yıllarından bu yana toplanan görüntü ve materyallerin de bulunduğunu bildirdi. 
     Bu değerli arşivin, en iyi koşullarda özenle korunduğunun altını çizen Çakımcı, teknolojinin getirdiği olanaklar kapsamında koruma ve saklama yöntemlerinin de geliştiğini hatırlattı. Arşivlerin elektronik ortama aktarılmasına yönelik çalışmaların sürdüğünü ifade eden Çakımcı, şöyle konuştu 
     "Yaklaşık 1 yıl içinde projenin kullanıma açılmasını hedefliyoruz. TRT’nin en değerli varlıklarından olan arşivini korumak ve geleceğe taşımak için teknolojinin tüm olanaklarını değerlendiriyoruz. Bunu yaparken, elbette güvenlik unsurunu da önemsiyoruz. Elektronik ortamdaki materyallere ulaşmanın kolaylığını dikkate alıyoruz. Bu nedenle projenin, güvenlik ayağını en kapsamlı şekilde oluşturuyoruz." 
     
</TEXT>
</DOC>
