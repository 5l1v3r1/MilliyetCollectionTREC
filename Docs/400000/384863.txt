<DOC>
<DOCNO> 384863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo17.html </URL>
<DATE> 2005/10/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Türkiye'nin kalbi yarın Kopenhag'da atacak 
</HEADLINE>
<TEXT>

     2006 yılında Almanya'da düzenlenecek 18. Dünya Kupası Finalleri'ne katılacak takımları belirlemesi açısından Avrupa elemelerinde en önemli karşılaşmalardan birisi yarın Danimarka'nın başkenti Kopenhag'da oynanacak. 
     Türkiye'nin de yer aldığı 2. Grup'ta, grup ikincisini, dolayısıyla play-off oynayacak takımı belirlemesi açısından büyük önem taşıyan maçta Danimarka ile Yunanistan, yarın karşı karşıya gelecek. 
     Kopenhag'da TSİ 21.00'de başlayacak ve Show TV'den de naklen yayınlanacak maçı Belçikalı hakem Frank de Bleeckere yönetecek. 
     
     TÜRKİYE'NİN GÖZÜ SAHADA, KULAĞI KOPENHAG'DA 
     Danimarka-Yunanistan maçı, Türkiye'yi de oldukça yakından ilgilendiriyor. 
     Ukrayna'nın grup lideri olarak finallere katılma hakkını daha önce ilan etmesinin ardından, grupta bütün planlar ikincilik için yapılıyor. 
     Elemelerde yarın maçı olmayan Türk Milli Takımı, 11 maçta 20 puanla 2. sırada yer alırken, 3. Yunanistan'ın 10 maçta 18, 4. Danimarka'nın ise 10 maçta 16 puanı bulunuyor. 
     Yunanistan yarınki maçı kazanması durumunda puanını 21'e çıkaracak ve Türkiye'yi geçerek, ikincilik koltuğuna oturacak. ''Komşu'', gruptaki son maçını 12 Ekim Çarşamba günü kendi evinde, grupta hiçbir iddiası bulunmayan Gürcistan ile yapacak. 
     Ev sahibi Türkiye ve Yunanistan'a oranla ikincilik şansı daha az olan Danimarka ise, Yunanistan'ı yenmesi durumunda, son maçta Türkiye'nin Arnavutluk'a puan kaybını bekleyecek. ''Vikingler''in son maçı 12 Ekim'de, grupta henüz puanı bulunmayan Kazakistan ile deplasmanda. 
     Özel maçta yarın İstanbul'da Almanya'yı konuk edecek Türkiye ise Kopenhag'dan gelecek haberi merakla bekleyecek. 
     Yunanistan'ın puan kaybetmesi durumunda Türkiye grupta ikinciliğini sürdürecek ve 12 Ekim'de deplasmanda Arnavutluk ile yapılacak maç öncesinde büyük avantaj yakalayacak. Bu durumda Türk Milli Takımı, Arnavutluk'u yenerse, finallere gidebilmek için play-off oynama hakkını kazanacak. 
     
</TEXT>
</DOC>
