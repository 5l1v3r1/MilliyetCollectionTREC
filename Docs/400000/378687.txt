<DOC>
<DOCNO> 378687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy10.html </URL>
<DATE> 2005/09/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Mesut Yılmaz Korkmaz Yiğit tanıştığımız ilk gün yalan söyledi 
</HEADLINE>
<TEXT>

     Eski başbakanlardan Mesut Yılmaz hakkında, işadamı Korkmaz Yiğit’e "profesyonel yalancı" diyerek basın yoluyla hakaret ettiği iddiasıyla açılan davaya devam edildi. 
     Ankara 2. Asliye Ceza Mahkemesi’nde görülen davanın bugünkü duruşmasına, Yılmaz’ın avukatı Erden Arısoy ile Yiğit’in avukatı Kerem Hasbakkal katıldı. 
     Yılmaz’ın talimatla alınan ifadesi mahkemeye geldi. Yılmaz, ifadesinde, Yiğit’e hakaret etmediğini belirterek, suçlamayı kabul etmedi. 
     Yiğit’in kamuoyuna basın aracılığıyla yaptığı açıklamalarda, mahkemelerde ve Türkbank Soruşturma Komisyonu’nda verdiği ifadelerde, "şeref ve haysiyetini ağır şekilde ihlal ettiğini" savunan Yılmaz, şöyle devam etti 
     "Korkmaz Yiğit’in yalan beyanlarına karşı hem gerçekleri ortaya koymak hem de hakaretamiz tecavüzlerine karşı cevap vermek amacıyla bir takım belgelere dayanan doğruları söyledim. Korkmaz Yiğit, Türkbank ihalesi ile ilgili asılsız suçlamalarda bulunmuş, telafisi mümkün olmayan manevi zararlara uğramama sebep olmuştur. Bu konudaki beyanlarının gerçekdışı olduğu mahkeme kararları ile sabittir. 
     Korkmaz Yiğit, başbakan olarak görev yaptığım dönemde benimle tanıştırıldığı ilk gün olan 30 Haziran 1998 tarihinde, tanıklar huzurunda dahi bana yalan söylemiştir. Kendisi bu görüşmede, söylediklerinin aksine Alaattin Çakıcı ile herhangi bir ilgisinin olmadığını çocukları üzerine yemin ederek beyan etmiştir. Halbuki bu tarihten çok önce adı geçen mafya lideri ile telefon görüşmeleri yaparak bir takım konularda uzlaştıkları ortaya çıkmış ve ilk günden yalan söylediği anlaşılmıştır." Duruşma, Korkmaz Yiğit’in iddialarının, Mesut Yılmaz’ın da yeni Ceza Muhakemesi Kanunu CMK uyarınca uzlaşma hakkından yararlanıp yararlanmayacağının sorulmasına ve Yılmaz’ın açıklamasının yer aldığı kasetlerin çözümün yapılmasına karar verilerek ertelendi. 
     İddianamede, Yılmaz’ın, Türkbank Soruşturma Komisyonu’nda 13 Mayıs 2004’de ifade verdikten sonra gazetecilere yaptığı açıklamada, işadamı 
     Korkmaz Yiğit’e "profesyonel yalancı" diyerek basın yoluyla hakaret ettiği belirtilerek, eski Türk Ceza Kanunu’nun "sövme" başlığını taşıyan 482 4 ve "müteselsil suçlar" hükmünü içeren 80. maddeleri uyarınca 3 ay 15 günden 1 yıl 6 aya kadar hapis isteniyor. 
     
</TEXT>
</DOC>
