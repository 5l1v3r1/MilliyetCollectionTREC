<DOC>
<DOCNO> 369033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur10.html </URL>
<DATE> 2005/08/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kadın kavgasında ikinci raunt 
</HEADLINE>
<TEXT>

     Sezer KÜÇÜKKURT - Onur BAYRAM DHA 

      AFYONKARAHİSAR'da bir hafta önce sokak ortasında silahlı çatışmaya giren iki ailenin fertleri, bu akşam bir kez daha şehrin en kalabalık sokaklarında birbirleriyle çatıştı. Sokak aralarında ve hastane önünde meydana gelen iki ayrı çatışmada 1'i bolis 3 kişi yaralandı. 
     Gezgin ve Akdoğan ailelerinin arasındaki gerginlik, 3 Ağustos günü başladı. Mareşal Fevzi Çakmak Mahallesi Çobankuyu Mevkii'nde yaşanan ilk olay, Ercan Gezgin'in beraberinde akrabaları Hayati Gezgin ve Ferdi Kaçar'la evli ve 1 çocuk annesi Döndü Akdoğan'ı kocası Mevlüt Akdoğan'dan istemeleri ile başlamıştı. İki tarafın yakınlarının karıştığı olayda Mevlüt Akdoğan belinden çektiği tabancayla hasımlarına ateş etmişti. Karşı taraftakilerin de Akdoğan'a tüfekle ateş açması ile büyüyen olayda polis memuru Metin Ünal'la birlikte 10 kişi yaralanmıştı. Gerginlik, yaralıların kaldırıldığı hastanenin önünde de devam etmiş, polis tarafları güçlükle yatıştırmıştı. 7 kişiyi gözaltına alan Afyonkarahisar Emniyet Müdürülüğü ekipleri, karşılıklı evlerde oturan tarafların arasındaki husumetin büyümemesi amacıyla mahallede geniş güvenlik önlemi almıştı. 
     
     İNTİKAM PUSUSU 
     Bu akşam saatlerinde Askerlik Şubesi'nin de bulunduğu Ordu Bulvarı Türkeş Kavşağı’nda 34 LBV 72 plakalı otomobilde pusu kuran Özkan Akdoğan ve Medet Akdoğan, yolda yürüyen Şükrü Gezgin'e ateş etti. Gezgin de belindeki tabancayı çekerek otomobildeki hasımlarına ateş açtı. Medet Akdoğan'ın yaralanması üzerine araçtan inen Özkan Akdoğan, kaçan Şükrü Gezgin’i kovalamaya başladı. Afyonkarahisar’ın tarihi Uzunçarşı’nı koşarak geçen Akdoğan ve Gezgin, Saraç Çarşısı'nda yeniden çatıştı. 2 Kişiyi kovalayan polisler de havaya ateş açınca vatandaşlar panik içinde kaçıştı. 
     Kovalamacı sonucu polislerin silahıyla birlikte yakaladığı Akdoğan, Niye abartıyorsunuz Alt tarafı birbirimize sıktık'' dedi. Başından yaralanan Şükrü Gezgin ise olay yerinde baygın olarak bulundu. 
     
     HASTANE ÖNÜNDE YİNE ÇATIŞTILAR 
     Otomobilde yaralanan Medet Akdoğan ile Şükrü Gezgin, Afyonkarahisar Devlet Hastanesi’ne kaldırıldı. Olayı haber alınca hastanenin önüne toplanan iki tarafın yakınları, ilk seferde olduğu gibi yine kavgaya tutuştu. Bu arada kimliği belirsiz kişiler, polisin geniş güvenlik önlemi aldığı acil servise doğru ateş açtı. Elmas Gezgin ve hastane önünde asayişi sağlamaya çalışan polis memuru Arif Ertür hafif şekilde yaralandı. Bir polis aracı da isabet eden kurşunlar nedeniyle zarar gördü. 
     
</TEXT>
</DOC>
