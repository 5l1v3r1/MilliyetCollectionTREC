<DOC>
<DOCNO> 394351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun31.html </URL>
<DATE> 2005/11/12/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Fransız sivil toplum örgütleri, olaylardan Sarkozy'i sorumlu tutuyor 
</HEADLINE>
<TEXT>

     Fransa'nın başkenti Paris'te, sivil toplam örgütleri, Saint-Michel meydanında düzenlenen bir gösteride İçişleri Bakanı Nicholas Sarkozy'yi protesto etti. 
     Paris Valiliği'nin, başkentte hafta sonu gösteri ve toplanma yasağı ilan etmesine rağmen, sadece bir örgüt için izin verilen toplantıya diğer sivil toplum ve sol eğilimli dernekler de destek verdiler. 
     Yaklaşık 700 göstericinin katıldığı protesto eylemi için sıkı güvenlik önlemlerinin alındığı gözlendi. 
     Polis, gösteride olay çıkmaması için meydanın etrafındaki yolları da trafiğe kapadı. Göstericiler taşıdıkları pankartlar ve attıkları sloganlarda Sarkozy'nin istifa etmesini istediler. 
     Hükümetin göçmen politikasını da eleştiren göstericiler, gözaltına alınan gençlerin serbest bırakılmasını da talep ettiler. 
     Hükümet, Salı günü, valilere sokağa çıkma yasağı ilan etme yetkisi verebilmek için Olağanüstü Hal Yasası'nı yürürlüğe sokmuştu. 
     Paris yakınlarındaki Clichy-Sous-Bois banliyösünde 27 Ekim'de iki gencin polisten kaçarken girdikleri trafoda elektrik akımına kapılarak hayatını kaybetmesi üzerine, polisi protesto edenlerin çıkardığı olaylar, önce diğer banliyölere, daha sonra çeşitli kentlere yayılmıştı. 
     
</TEXT>
</DOC>
