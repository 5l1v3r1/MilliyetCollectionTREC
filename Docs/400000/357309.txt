<DOC>
<DOCNO> 357309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun47.html </URL>
<DATE> 2005/07/01/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Fransa "İngiltere'nin başkanlığında tetikte olacağız" 
</HEADLINE>
<TEXT>

     Fransa’nın Avrupa ile ilişkilerden sorumlu Bakanı Catherine Colonna, İngiltere’nin AB dönem başkanlığında Paris’in "tetikte" olacağını söyledi. 
     Colonna, resmi ziyaret için bulunduğu Macaristan’dan France Inter radyosuna yaptığı açıklamada, İngiliz hükümetinin "ulusal çıkarlarını bir kenara bırakma ve Avrupa’nın genel çıkarları için çalışma" sorumluluğu bulunduğunu belirtti. 
     "Bekleyeceğiz ve tetikte olacağız" diyen Colonna, İngiltere’nin AB bütçesinden aldığı geri ödeme konusunun hala bir sorun olarak durduğunu söyledi. 
     Son AB zirvesinde bütçe konusundaki anlaşmazlığın başını Fransa ile İngiltere çekmişti. Fransa, İngiltere’nin AB bütçesinden aldığı geri ödemelerin sona ermesini isterken, İngiltere de en fazla Fransa’nın yarar sağladığı tarım sübvansiyonlarıyla ilgili reform yapılmasını istiyor. 
     İngiltere, AB’nin 6 aylık dönem başkanlığını bugün Lüksemburg’dan devraldı. 
     
</TEXT>
</DOC>
