<DOC>
<DOCNO> 366652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun23.html </URL>
<DATE> 2005/08/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kerkük'te binlerce Kürt, ikamet kaydı yaptırıyor 
</HEADLINE>
<TEXT>

     Irak'ın Kerkük kentinde binlerce Kürdün ikamet kaydı yaptırdığı bildirildi. 
     Saddam Hüseyin rejimi sırasında bu kentten uzaklaştırıldıklarını öne süren Kürtlerin kayıt yaptırma işleminin, Irak'ı federal bir yapıya dönüştürmesi beklenen yeni anayasa üzerinde çalışmaların yapıldığı bir döneme denk geldiğine dikkat çekiliyor. 
     Irak'taki Kürt liderler, Kerkük'ü kendi özerk bölgelerine dahil etmeye çalışırken, Araplar, Türkmenler ve Türkiye bu siyasete karşı çıkıyor. 
     Verilen bilgiye göre, Irak'ın kuzeyinde denetimi elinde bulunduran Kürt liderler, Irak geçici anayasasının 58'inci maddesi çerçevesinde, yerlerinden uzaklaştırılmış kişileri Kerkük civarında kayıt yaptırmaya teşvik ediyor. 
     Geçici anayasanın bu maddesi, Saddam rejimi döneminde yerlerinden edilmiş Kürtler dahil bütün Iraklıların evlerine dönme ve tazminat alma hakkına sahip olduğunu belirtiyor. 
     Kürtlerin bölgeye geri getirilmesi siyaseti, Türkmenlerin ve Arapların tepkisine neden oluyor. 
     Hasan Turan adlı bir Türkmen yetkili, ''Hangi etnik grup mensubu olursa olsun Kerkük'te yerinden edilmiş insanların dönüşüne karşı değiliz. Ancak onların aslen Kerküklü olduğundan emin olmalıyız ve bu mesele insani bir meseleden siyasi bir meseleye dönüştürülmemeli'' dedi. 
     Kerkük Belediye Meclisi'nin Arap üyesi Muhammed Halil de, ''Kerkük'e gelen Araplar kenten ayrılmamalı, çünkü Kerkük farklı etnik grupların yaşadığı bir Irak kenti'' diye konuştu. 
     Belediye Meclisi Başkan Yardımcısı Redvar Saik ise Saddam Hüseyin döneminde topraklarından çıkarılan Kürtlere karşı haksızlık yapıldığını belirterek, ''Bugün yeni bir dönem başladı ve onlar doğal hakları olarak dedelerinin topraklarına dönüyor'' dedi. 
     Saddam rejiminin Nisan 2003'de devrilmesinden sonra Kerkük'e binlerce Kürt dönerken, Kürtler Kerkük Belediye Meclisi'nde 26 sandalyeyle temsil ediliyor. Belediye Meclisi'nde Türkmenlerin 9 ve Arapların 6 temsilcisi bulunuyor. 
     Belediye Meclisi'ni 6 ay boyunca boykot eden Araplar ve Türkmenler, üst düzey görev sözü verilmesinden sonra son zamanlarda mecliste çalışmalarına başladı. Kürtler Kerkük valiliği, Belediye Meclisi başkanlığı ve başkan yardımcılığı görevlerini ellerinde bulunduruyor. 
     
</TEXT>
</DOC>
