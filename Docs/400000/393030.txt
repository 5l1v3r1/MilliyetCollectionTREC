<DOC>
<DOCNO> 393030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun31.html </URL>
<DATE> 2005/11/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Belçika'da kundaklama olayları sürüyor 
</HEADLINE>
<TEXT>

     Belçika'nın başkenti Brüksel'de, yabancıların yoğun bulunduğu bazı belediyelerde saldırı ve kundaklama olayları devam ederken, bu olayların ülkenin diğer kentlerine de sıçramaya başladığı görülüyor. 
     Brüksel'in merkez belediyesi ile Saint Gilles ve Anderlecht bölgelerinde, dün gece bazı taşıtların kundaklandığını, bazı arabaların ters çevrildiğini ve polis ekiplerine çeşitli saldırılarda bulunulduğunu bildiren yetkililer, ''olayları abartmamak ve reklam yapmamak için'' ayrıntılı bilgi vermediklerini söylüyorlar. 
     Olaylara karışan gençlerin sayısının belirlenemediği, bu kişilerin çok dağınık ve düzensiz eylemler yaptıkları, ikamet ettikleri bölgeler dışında saldırı düzenlemeyi tercih ettikleri belirtiliyor. Liege kentinde iki taşıtın yakıldığını, bazı arabaların altında patlamamış molotofkokteylleri bulunduğunu, bazı otobüslerin ve polis araçlarının taşlandığını doğrulayan kent polisi, önlemler alındığını bildiriyor. 
     Dilbeek'te de bir arabanın yakıldığı açıklandı. 
     Taşıtların dışında, bazı otobüs durakları, metrolar ve binaların da hedef alındığı gözlemleniyor. Bruges kentinde, aşırı sağcı Vlaams Belang Flaman Menfaati partisinin binasına molotofkokteyli atıldı. Bu olayla ilgili olarak 3 kişinin gözaltına alındığı bildirildi. 
     Brüksel'de yabancı gençlerle polis arasında ilk çatışma, geçen cumartesi çıktı ve 5 polis yaralandı. 
     Başkentte, Arap kökenli yabancıların çoğunlukta olduğu Saint Gilles ve Anderlecht belediyelerinde ise pazar gecesi 5 taşıt kundaklandı. 
     Olayların artarak devam etmesinden duyulan endişe, polis birimlerinin kapsamlı önlemleri ''mümkün olduğu kadar dikkat çekmeden'' artırmasını da beraberinde getiriyor. 
     Basın, Fransa olaylarının Belçika'ya sıçramasının engellenemediğini, özellikle Londra, Berlin, Amsterdam ve Brüksel'in ''gelişmeleri endişeyle izlediğini'' bildiriyor. Basın organları, ülke genelinde ''gergin bir hava'' hissedildiği üzerinde duruyor. 
     
</TEXT>
</DOC>
