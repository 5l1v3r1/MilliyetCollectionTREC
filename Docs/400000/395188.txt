<DOC>
<DOCNO> 395188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo25.html </URL>
<DATE> 2005/11/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yıldıray'ın hocası Götz Türkler için fedakarlık yapıyoruz... 
</HEADLINE>
<TEXT>

     Milli futbolcu Yıldıray Baştürk’ün oynadığı Alman 1. lig Bundesliga takımlarından Hertha BSC Berlin’in Teknik Direktörü Falko Götz, Türkler için fedakarlık yaptıklarını söyledi. 
     Yıldıray’ın sakatlığının sürdüğüne işaret eden Götz, "Türkler için fedakarlık yapıyoruz. Türklerin şimdi herkese sorumluluk vermek istemesi normal. Umarım Yıldıray’ın sakatlığını doğru değerlendirirler" dedi. 
     Türkiye’nin küçük bir umut için tüm imkanlarından faydalanmak istediğini kaydeden Götz, "Yıldıray’ın başarılı bir şekilde geri dönmesi bizim için de bir avantaj olur. Ancak bunun için çok büyük bir çaba gerekli" diye konuştu. 
     Milli futbolcu Yıldıray Baştürk ise, İsviçre karşısında alınan 2-0’lık mağlubiyetin Milli takım için kötü bir sonuç olduğunu belirterek, "Bu durumu değiştirebileceğimizi biliyoruz. Bir şansımız var. Antrenmanda hemen hemen hiç bir ağrım yoktu" dedi. Berlin’de yayınlanan B.Z gazetesi ise, Türkiye-İsviçre karşılaşmasında olayların meydana gelmesinden endişe edildiğini yazdı. Gazete haberinde, Milli Takımlar Teknik Direktörü Fatih Terim’in, İsviçre’nin Bern’deki maçı mutlaka kazanmak için adil olmayan davranışlarda bulunduğunu, ancak Türkiye’de kendilerine gerekli misafirperverliğin gösterilmesi gerektiğini söylediği hatırlatıldı. Terim’in yine de Türkiye’de oynanacak karşılaşmadan umutlu olduğu ve "Ben 3 gol farkla maçı kazanacağımıza inanıyorum" şeklinde konuştuğu da haberde kaydedildi. FC Schalke 04 takımında oynayan ve Türkiye-İsviçre maçında oynaması beklenen milli futbolcu Hamit Altıntop da, "Bu kadar cansız ve az saldırgan şekilde ikinci bir kez oynamayız" şeklinde konuştu. 

     
</TEXT>
</DOC>
