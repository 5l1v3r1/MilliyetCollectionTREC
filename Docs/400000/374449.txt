<DOC>
<DOCNO> 374449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo28.html </URL>
<DATE> 2005/08/31/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Hadzibegiç Sahaya Trabzonspor'u yenmek için çıkacağız... 
</HEADLINE>
<TEXT>

     Gaziantepspor Teknik Direktörü Faruk Hadzibegiç, Turkcell Süper Ligi'nde 11 Eylül Pazar günü Trabzonspor ile oynayacakları karşılamayı kazanmayı hedeflediklerini söyledi. 
     Hadzibegiç, Kamil Ocak Stadı'nda düzenlediği basın toplantısında, Galatasaray'ın ardından ligin bir başka güçlü takımı olan Trabzonspor ile mücadele edeceklerini belirterek, sahaya Trabzonspor'u yenmek için çıkacaklarını ifade etti. 
     Ligde yenilgisi olmayan Gaziantepspor'un, henüz kendisinin istediği performansı ortaya koyamadığını kaydeden Hadzibegiç, ''Performansımızı her gün biraz daha artırma çabası içindeyiz'' dedi. 
     Hadzibegiç, Trabzonspor ile deplasmanda yapacakları maçın hazırlıklarını milli takım kampında bulunan futbolculardan yoksun sürdürdüklerini anımsatarak, açıklamasını şöyle sürdürdü 
     ''Yönetimden 4 futbolcu transfer edilmesini istedim, 2 futbolcu alındı. Transfer yapmak için tanınan süre de bitti. Artık bundan sonra mevcut kadromuzla ligi en iyi yerde tamamlamaya çalışacağız. Mevcut futbolcularımız da kaliteli ve iyi durumda. Bu kadromuzla ligi üst sıralarda tamamlayacağımıza inanıyorum.'' Hadzibegiç, Turkcell Süper Ligi'nde son karşılaşmalarını Kamil Ocak Stadı'nda Galatasaray ile oynadıklarını ve 2-2 berabere kaldıklarını belirterek, bu maçta ortaya koydukları futbolla 1 değil 3 puanı hak ettiklerini dile getirdi. 
     
</TEXT>
</DOC>
