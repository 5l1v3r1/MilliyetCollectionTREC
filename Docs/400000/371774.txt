<DOC>
<DOCNO> 371774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/ysenay.html </URL>
<DATE> 2005/08/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Çıta yükseliyor 
</HEADLINE>
<TEXT>



Futbol adına oldukça görkemli bir lig maçı gösterisinin değişken sahneleri görüntüdeydi dün gece Ali Sami Yen'de...Oyuna fırtına gibi giren Galatasaray, hem savunmada, hem de orta alanda 8-9 kişiyle top gezdiriyor, gol arayışlarına çıkarken de, aynı sayılardaki kalabalıkla yükleniyordu Malatya defansının üstüne... Ancak sahasında bu yüksek volümle tempoyu oyuna süren Cim-Bom'a karşı Malatya da "asla pes etmez" direnişle karşı tavır koyuyor, son derece canlı ve yerinde pas çıkışlarıyla korkulara sürüklüyordu Sarı-Kırmızı savunmayı... Öyle ya, üç yan ortadan üç sayıya daha ilk yarıda ulaşan Cim-Bom'a karşı çok da bilinçli çıkışlarla iki gol yakalamak Ali Sami Yen oyunlarında kaç taşra ekibine nasip olmuştur ki 
O hata yapmış, şu hakemi aldatma niyetine yatmış, bunların hepsi laf... Eğer futbol dünkü ritmiyle karşılıklı olarak bir oyun olmaktan çıkıp, bir gösteri haline gelebiliyorsa eğer, işte o zaman "deymeyin seyredenin keyfine"... Geçen yıl daha ligler başlamamışken "Hagi ile olmaz" diye birkaç kez yazdığımız zaman e-mailler yağmıştı masamıza "Sen Galatasaray'ın işlerine karışma" anlamlarında... Olsun, sonunda haklı çıksak da, yine gördüklerimizi dobra dobra anlatmak bizim işimiz... İşte Gerets ve işte Sarı-Kırmızılı formaya oynattığı çağdaş futboldan şık görüntüler... Toplu hareketlerde mümkün olduğunca "tekvücut" olmaya çok itina gösteriyor Cim - Bom... Gerçi göbekte Tomas, sararmış nüfus kağıdıyla üstüne üstüne hızla gelen genç ayaklara karşı ağır kalıyor. Ancak henüz siftah haftalarını yaşadığımızı da unutmayalım. Hasan Şaş'ı beğeneni de var, beğenmeyeni de... Olabilir... Ama Cim-Bom'un dünkü kazanma hırslarının bütün rüzg rları Hasan Şaş ve Ümit Karan'ın yüksek oyun tempolarından besleniyordu. Gol sonrası Hasan Şaş ile hoca Gerets'in teknik kulübe önündeki kenetlenmesini gördükten sonra, sizlere hemen şunu söyleyebilirim ki, bu yıl "sakatlık ve ceza durumları dışında" Galatasaray'da yukarıdaki iki isim de "büyük flaş yapacaklar"... 
Centilmen Gerets, bu çocukları izlediğiniz sevgi ve inanç desteğiyle besledikçe, yönetim ile ilişkilerini bu uygar çıtada götürmeye devam ettikçe, Galatasaray, bu sezon çok önemli sonuçlar yakalar futbol dünyamızda... 
Bir çift lafımız da, stat trafiğini yöneten müdürlerimize... Anadolu'dan yeni tayin olmuş genç polislerimize bu çok önemli saatlerde görev verdiğiniz zaman, inanın büyük kristal mağazasına yanlışlıkla dalmış koca bir fil gibi hareket ediyorlar... Üç-beş basın arabasını çevirip, ceza kesme gayretiyle yol vermeyenler, basının da kendileri gibi bir amme hizmeti içersinde olduklarının farkındalar mı 



</TEXT>
</DOC>
