<DOC>
<DOCNO> 373888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur20.html </URL>
<DATE> 2005/08/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Parayı Rus kadınlarla yedim' 
</HEADLINE>
<TEXT>

     Neşet KARADAĞ DHA 

      ADANA'da bir banka şubesinden, içinde 100 bin YTL bulunan para torbasını çaldığı iddia edilen 22 yaşındaki Mehmet Savcı yakalandı. Çıkartıldığı mahkemece tutuklanan Savcı, televizyonlarda gösterilen sosyete yaşamına özendiği için hırsızlık yaptığını söyleyerek, Paranın 43 bin YTL'sini İstanbul, Mersin, Bodrum gibi yerlerdeki turistik otellerde Rus kadınlarla yedim. Kalan 57 bin YTL'yi ise işkenceyle elimden aldılar'' dedi. 
     Abidinpaşa Caddesi'nde 29 Temmuz'da yankesicilik yapmak için gezinen Mehmet Savcı, Ziraat Bankası Adana Merkez Şubesi'nde görevlilerin diğer şubelere nakledilmek üzere torba içinde para taşıdıklarını görünce içeri girdi. Görevlilerin dalgınlığından yararlanan Savcı, içinde 100 bin YTL bulunan para torbasını alarak kaçtı. 
     Hırsızlık Büro Amirliği ekipleri, para dolu torbayı çalan hırsızı yakalamak için araştırma başlattı. Bankanın güvenlik kamerasını inceleyen polisler, hırsızın eşkalini belirleyemedi. Görüntü CD'si Emniyet Genel Müdürlüğü'ne gönderildi. Burada da yapılan inceleme sonunda hırsızın eşkalini yine tam olarak saptanamadı. Olay tarihinde bankada bulunan görgü tanıklarının tek tek bilgisine başvuran polis, verilen eşkal üzerine hırsızın yankesicilikten sabıkalı Mehmet Savcı olduğunu belirledi. Yapılan araştırmalar sonunda savcı, geçen cuma günü, Adana'daki Şehit Duran Mahallesi'ndeki evinde yakalanıp gözaltına alındı. 
     
     BİR AYDA 43 BİN YTL HARCAMIŞ 
     Yüzünde ve vücudunda darp izleri bulunan Savcı, yapılan sorgusunda, çaldığı paranın 43 bin YTL'sini İstanbul, Mersin, Bodrum gibi yerlerdeki turistik otellerde Rus turist kadınlarla birlikte harcadığını iddia etti. Kalan 57 bin YTL'nin ise başka hırsızlar tarafından kendisinden işkence zoruyla alındığını öne süren Savcı, 57 bin YTL'yi ileride lazım olur’ diye toprağa gömdüm. Benim parayı çaldığımı öğrenen 3 kişi beni yakalayıp işkence yaptı. Zorla parayı gömdüğüm yerden çıkarttırıp aldılar. Kim olduklarını bilmiyorum. 43 bin YTL'yi de ben harcadım. Özellikle televizyondaki magazin programlarından çok etkilendim. Ölümlü dünya’ diyerek parayı çalıp turistik yerlere gittim. Rus kadınlarıyla sabahlara kadar eğlenip parayı onlarla yedim'' dediği öğrenildi. 
     Hırsızlık Bürosu ekipleri, çalındığı iddia edilen 57 bin YTL'nin akıbetini araştırırken, zanlı Savcı, çıkarıldığı mahkemece tutuklandı. 
     
</TEXT>
</DOC>
