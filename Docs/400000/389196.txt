<DOC>
<DOCNO> 389196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko05.html </URL>
<DATE> 2005/10/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye orta gelirli turistin tercihi... 
</HEADLINE>
<TEXT>

     Bu yıl 20 milyonu aşan turistle yeni bir rekora imza atmaya hazırlanan Türkiye, orta gelirli turistler tarafından tercih edildi. Ocak-eylül dönemini kapsayan 9 ayda Türkiye’ye gelen 13.5 milyon yabancıdan yüzde 73.4’ünü orta gelirli, yüzde 14.2’sini zengin, yüzde 12.5’ini ise düşük gelirli turistlerin oluşturduğu belirlendi. 
     ANKA’nın Devlet İstatistik Enstitüsü DİE verilerinden yaptığı belirlemeye göre, ocak-eylül döneminde Türkiye’ye gelen yabancı ziyaretçilerin sayısı 13 milyon 527 bin 932 olarak geçekleşti. Turistlerin yüzde 55.7’sini erkek, yüzde 44.3’ünü ise kadınlar oluşturdu. Söz konusu dönemde 
     Türkiye’ye gelen erkek turist sayısı 7 milyon 1 bin 948, kadın turist sayısı ise 5 milyon 995 bin 984 olarak gerçekleşti. 
     
     ÇOĞU ORTA GELİR DÜZEYİNDE 
     Ocak-eylül dönemini kapsayan dokuz ayda Türkiye’ye gelen turistlerin, yüzde 73.4’üne denk gelen 9 milyon 926 bin 326’sının orta gelir düzeyinde olduğu belirlendi. 
     Düşük gelir düzeyindeki turistlerin sayısı 1 milyon 686 bin 550 olarak gerçekleşti. Düşük gelir düzeyindeki turistlerin toplam içindeki oranı ise yüzde 12.5 olarak gerçekleşti. 
     Türkiye’ye gelen turistlerin yüzde 14.2’sinin ise yüksek gelir düzeyinde bulunduğu belirlendi. Buna göre yılın dokuz aylık döneminde Türkiye’ye gelen yabancı ziyaretçilerin 1 milyon 915 bin 56’sını zenginler oluşturdu. 
     
     TURİSTLERİN ÇOĞU PROFESYONEL 
     Türkiye’ye gelen yabancıların yüzde 29.1’le büyük bölümünü profesyonel meslek mensuplarından oluştu. Büro ve müşteri hizmetlerinde çalışan turistlerin oranı yüzde 12.9, yasa yapıcılar ve üst düzey yöneticilerin oranı yüzde 8.3, yardımcı profesyonel meslek mensuplarının oranı yüzde 8.2, hizmet ve satış elemanlarının oranı yüzde 6.4, sanatkarlar ve ilgili işlerde çalışanların oranı yüzde 5.9 ve nitelik gerektirmeyen işlerde çalışanların oranı ise yüzde 4.8 oldu. 
     
     EĞİTİM DÜZEYİ YÜKSEK 
     Ocak-eylül döneminde Türkiye’ye gelen yabancıların yüzde 38.4’ünün fakülte veya yüksek okul, yüzde 31.8’inin lise ve dengi okul, yüzde 12.6’sının ise orta okul ve dengi okul mezunu olduğu belirlendi. Türkiye’ye gelen turistlerin yüzde 1.3’ü bir okul bitirmeyen okur yazar olduğunu, yüzde 9.7’si ise yüksek lisans ve doktora yaptığını bildirdi. 
     
     YARIDAN FAZLASININ AMACI GEZİ VE EĞLENCE 
     Turistlerin yüzde 59.3’üne denk gelen 8 milyon 17 bin 754’ünün gezi ve eğlence amacıyla Türkiye’ye geldiği 
     belirlendi. Turistlerin yüzde 8.9’unu oluşturan 1 milyon 207 bin 129’u ise yakınlarını ziyaret amacıyla Türkiye’ye geldi. Söz konusu dönemde Türkiye’ye kültür amacıyla gelenlerin oranı yüzde 7.6, alışveriş amacıyla gelenlerin oranı yüzde 5.4, görev amacıyla gelenlerin oranı yüzde 4.6, ticari ilişkiler ve fuar için gelenlerin oranı ise yüzde 3.2 olarak gerçekleşti. 

ANKA 
     
</TEXT>
</DOC>
