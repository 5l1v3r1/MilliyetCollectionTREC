<DOC>
<DOCNO> 357665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo13.html </URL>
<DATE> 2005/07/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Insua Boca Juniors ile anlaştı 
</HEADLINE>
<TEXT>

     Mehmet ÇİFTÇİ İSPANYA, DHA 

GALATASARAY’ın transfer listesinin başında gelen Arjantinli futbolcu Federico Insua, Boca Juniors ile 3.5 yıllık sözleşme imzaladı. Boca Juniors forması ile basın mensuplarının karşısına çıkan Insua, Galatasaray’ın kendisine 2 kat ücret teklif etmesine rağmen, kulübe yeterli derecede güvenemediğini ve Arjantin’de kalmayı tercih ettiğini söyledi. 
     Insua, Arjantin’de yayınlanan Ole gazetesine verdiği demeçte, sarı kırmızılı kulüpten kendisine sadece bir faks geldiğini, bunun dışında hiçbir görüşmenin olmadığını söyledi. 
     
     ’GALATASARAY’IN KREDİSİ TÜKENDİ’ YORUMU 

     Boca Juniors’ın Insua’yı transfer etmek için 2 milyon 800 bin dolar ödediği, Galatasaray’ın ise 4 milyon dolar teklif ettiği öğrenildi. Galatasaray’ın Insua’ya ise yıllık 1 milyon dolar teklif etmesine rağmen, Arjantinli futbolcunun, Boca Juniors’ın 400 bin dolarlık teklifini kabul etmesi ise dikkat çekti. Arjantin basını, Inusa’nın bu tercihini, "Galatasaray’ın uluslararası camiada kredisi tükendi" şeklinde yorumladı. 
     
</TEXT>
</DOC>
