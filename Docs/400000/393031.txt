<DOC>
<DOCNO> 393031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun32.html </URL>
<DATE> 2005/11/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Saddam'ın avukatlarından biri öldürüldü, diğeri yaralı 
</HEADLINE>
<TEXT>

     Irak'ın devrik lideri Saddam Hüseyin davasında yer alan avukat Sadun El Cenabi'nin, geçen ay silahlı saldırıda öldürülmesinden sonra bugün 2 avukata daha silahlı saldırı düzenlendi. Avukatlardan Adil El Zubeydi öldü, diğer avukat Tamer Hamud El Huzeyi yaralandı. 
     Reuters'ın Irak polisi ve savunma ekibi kaynaklarına dayanarak verdiği habere göre, Bağdat'ın batısında 2 avukatın bulunduğu araca kimliği belirlenemeyen silahlı kişiler ateş açtı, saldırıda avukatlardan Adil El Zubeydi öldü, diğer avukat Tamer Hamud El Huzeyi yaralandı. 
     Saldırıya uğrayanların, Saddam Hüseyin'le birlikte yargılanan eski Devlet Başkanı Taha Yasin Ramazan ile Saddam'ın üvey kardeşi Barzan El Tikriti'nin avukatları olduğu belirtildi. 
     
     AVUKATLAR BU KOŞULLARDA ADİL YARGILAMA MÜMKÜN DEĞİL 

     Saddam Hüseyin'in avukatlarının sözcüsü İssam Gazzavi, heyet arkadaşlarından bir avukatın daha öldürülmesinden sonra, "Bu koşullarda adil yargılama mümkün değil" dedi. 
     Amman'dan telefonla Reuters'a yaptığı açıklamada, "bu güvenlik koşullarında adil bir yargılamanın olabileceğine inanmadıklarını" belirten Gazzavi, "Tanıklar, yargıçlar ve avukatların güvenliği eşit biçimde sağlanmadıkça adil yargılanma olamaz. Bu koşullarda herhangi bir yargılama yapılamaz" dedi. 
     Saddam Hüseyin davasında yer alan bir başka avukat Sadun El Cenabi, geçen ay silahlı saldırıda öldürülmüştü. Bu gelişmenin ardından davada yer alan avukatlar, kendilerine yönelik tehditlerin artması üzerine mahkemenin başka bir ülkede yapılmasını istemişlerdi. 
     Irak'ın devrik lideri Saddam Hüseyin ve eski Baas yöneticisi 7 kişi, 1982 yılında 143 kişinin öldüğü Duleymi katliamı suçlamasıyla ilgili olarak geçen ay özel mahkemede yargılanmaya başladı. 
     
</TEXT>
</DOC>
