<DOC>
<DOCNO> 357913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/ekonomi/eko01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun 3 yıllık zammı belli 
</HEADLINE>
<TEXT>


Hükümet memur maaşlarına önümüzdeki 3 yıl için yapılacak zam oranlarını şimdiden belirledi. Buna göre memurlar, 2006 yılında yüzde 7.4, 2007'de yüzde 6.4, 2008'de ise yüzde 3.5 zam alacak 

ANKARA ANKA 

Memur maaş zamlarını belirlemek için memur konfederasyonlarıyla 15 Ağustos'ta masaya oturacak olan hükümet, gelecek üç yılda yapmayı planladığı zam oranlarını şimdiden belirledi. 
Buna göre 2006 yılında memurlara ortalama yüzde 7.4, 2007'de yüzde 6.4, 2008'de ise yüzde 3.5 zam yapılması planlanıyor. 
Maliye Bakanlığı tarafından hazırlanan ve Yüksek Planlama Kurulu YPK tarafından da onaylanan ödenek tavanları 2006-2008 yıllarında memurlara yapılacak zam oranlarını da ortaya çıkardı. 
2006 yılı için öngörülen memur maaş zammı 2006 yıl sonu enflasyon hedefinin 2.4 puan, yıllık ortalama enflasyon hedefinin de 1.2 puan üzerinde bulunuyor. 
Hükümet, 2006 yılı için yıllık enflasyonu yüzde 5 olarak hedeflemişti. 2006 yılında GSMH zımni fiyat deflatörünün ise ortalama fiyat artışı yüzde 6.2 düzeyinde olacağı hesaplanıyor. 

Hedefin üzerinde 
2007 yılında ise memurlara yüzde 6.4 oranında zam yapılması planlanıyor. 
Memurlara yapılacak zam oranı hükümetin 2007 yılı enflasyon hedefinin 2.4 puan, yıllık ortalama enflasyon hedefinin de 2 puan üzerinde olması öngörülüyor. 
Hükümet, 2007 yılı için yıllık enflasyonu yüzde 4 olarak hedefliyor. Anılan yıldaki ortalama enflasyon GSMH zımni fiyat deflörü ise yüzde 4.4 olarak belirlendi. 

Memurlar tepkili Kamu Görevlileri Sendikaları Yasası'na göre hükümetin 2006 yılında memur maaşlarına yapılacak zam oranını belirlemek için 15 Ağustos'ta yetkili memur konfederasyonlarıyla masaya oturması gerekiyor. 
Ancak yeni bütçe tekniği uyarınca hükümetin ödenek tavanlarını önceden belirleyerek, bir bakıma zam oranları konusundaki eğilimini de belli etmesi, memur sendikalarının tepkisine neden oluyor. Yasaya göre, 15 Ağustos'ta başlaması öngörülen toplu görüşmelerin en geç 15 gün içinde sonuçlandırılması gerekiyor. 
Bu süre içinde anlaşmaya varılması durumunda düzenlenen mutabakat metni taraflarca imzalanacak ve Bakanlar Kurulu'na sunulacak. Son kararı Bakanlar Kurulu verecek. 


</TEXT>
</DOC>
