<DOC>
<DOCNO> 354918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/dunya/axdun01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerin yüzde 67'si ABD karşıtı 
</HEADLINE>
<TEXT>


Pew araştırma şirketinin 16 ülkede yaptığı araştırmaya göre, Türklerin yalnızca yüzde 17'si ABD'nin terörle savaşına destek veriyor 

DIŞ HABERLER SERVİSİ 


Uluslararası araştırma şirketi Pew tarafından ABD ve 15 Avrupa, Ortadoğu ve Asya ülkesinde yapılan araştırmaya göre, Türklerin yüzde 67'si ABD hakkında olumsuz görüşlere sahip. Bu rakam, Türkiye'deki Amerikan karşıtlığının geçen yıla oranla yüzde 4 arttığını gösterse de, 2003 yılındaki yüzde 84'lük Amerikan karşıtlığından ciddi bir düşüşü ortaya koyuyor. 
27 Nisan - 14 Mayıs arasında yapılan "Pew Küresel Tutum Projesi" adlı araştırmaya katılan 1003 Türk'ün yalnızca yüzde 17'si ABD önderliğindeki terörle mücadeleye destek verdiğini söyledi. Bu oran geçen sene yüzde 37, 2003'te ise yüzde 22'ydi. 

Bush'a güven yok 
Ankete katılanların yüzde 77'si, ABD'nin dış politikasında diğer ülkelerin dikkate alınmadığını düşündüğünü söylerken, ABD Başkanı George W. Bush'a güvenenlerin oranı ise yüzde 8'de kaldı. İngiltere Başbakanı Tony Blair'e güvenen Türklerin oranı yüzde 14, Fransa Cumhurbaşkanı Jacques Chirac'a güvenenlerin oranı ise yüzde 10 olarak belirlendi. 
Katılımcıların yüzde 81'i Amerikan askeri gücüne bir rakip olmasının iyi olacağı görüşünü bildirirken, yüzde 65'i ABD'nin Türkiye için askeri tehdit olabileceğinden endişe ettiğini söyledi. Kendi ülkesinin uluslararası camiada sevilmediğini düşünenlerin oranının Türkler arasında yüzde 66 olduğu belirlenirken, 16 ülke arasında bu alanda Türkiye'yi yalnızca yüzde 69 oranla ABD geçebildi. 
Araştırma ayrıca, Türklerin önemli bölümünün Amerikalıları "kaba", "açgözlü", "ahlaksız" ve "şiddet yanlısı" olarak değerlendirdiğini ortaya koydu. 
Pew araştırmasından çıkan önemli sonuçlardan biri de, anti Amerikanizmin Batı Avrupa ülkelerinde güçlü bir duygu olduğu. Araştırmaya göre, Fransızların, Alman ve İspanyolların çoğu ABD'ye güvenmiyor, Bush'u sevmiyor, trans Atlantik bağlarının gevşetilmesini istiyor. Fransa'da halkın yüzde 43'ü ABD'ye olumlu yaklaşırken, Almanya ve İspanya'da bu oran yüzde 38. ABD dışında terörle mücadele kampanyasına yalnızca Hollanda ve Polonya destek veriyor. 
Bu ülkelerin halklarına göre, sorun ABD değil, lideri. İspanyolların yüzde 76'sı anti Amerikanizmin sorumlusunun Bush olduğu görüşünde. Bu oran Almanya'da yüzde 65, Fransa'da yüzde 63. 


</TEXT>
</DOC>
