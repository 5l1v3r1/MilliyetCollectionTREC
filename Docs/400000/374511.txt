<DOC>
<DOCNO> 374511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur25.html </URL>
<DATE> 2005/08/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Miraç Kandili bugün kutlanıyor 
</HEADLINE>
<TEXT>

     Miraç Kandili bu gece kutlanıyor. Diyanet İşleri Başkanı Ali Bardakoğlu, maddi anlamda önemli mesafeler kateden çağımız insanının, manevi alanda aynı derecede başarılı olamadığını söyledi. 
     Bardakoğlu, kandil mesajında şunları kaydetti "Ümit ediyorum ki, içinde yaşadığımız üç ayların manevi iklimi, kutsal gün ve geceler, bireysel ve toplumsal hayatımızda birbirimizle kaynaşma, daha da önemlisi kendimizle buluşma, Yüce yaratanımızın bize ne kadar yakın olduğunu kavrama fırsatları olsun. Bu gece idrak ettiğimiz kandil vesilesiyle geçmişimizin muhasebesini yaparak, geleceğimizi daha aydınlık kılabilirsek, sadece çevremizdeki insanlara değil bütün kainata sevgi, dostluk, hikmet ve rahmet penceresinden bakmaya başlayabilirsek, bize sunulan bu altın fırsatı iyi değerlendirmiş, birey ve toplum olarak Miracı gerçekten idrak etmiş oluruz. Dost ve yakınlarımızı bu vesileyle arayıp gönüllerini alalım, dargınlık ve kırgınlıklara son vererek gönülleri tamir edelim, toplumsal hayatımızda barış ve dostluğu esas alalım." Sözcük anlamıyla "gece yolculuğu" demek olan, "yükselmek, yükseğe çıkmak, yükselmeyi sağlayan vasıta" anlamına gelen Miraç, Hz. Muhammed'in, Mekke döneminde, önce Mescid - i Aksa'ya, oradan da "semaya" yaptırılan yolculuğunu ifade ediyor. 
     
</TEXT>
</DOC>
