<DOC>
<DOCNO> 375878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas07.html </URL>
<DATE> 2005/09/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Romantik mevsim" depresyonla vuruyor... 
</HEADLINE>
<TEXT>

     "Romantik Mevsim" olarak da adlandırılan sonbaharda depresyona girme riskinin arttığı ve bu mevsim depresyonun 17-25 yaş grubunda daha sık görüldüğü bildirildi. 
     Özel Başkent Üniversitesi Adana Hastanesi’nde görevli Psikiyatr Dr. İbrahim Bilgen, AA muhabirine yaptığı açıklamada, sonbahar mevsiminde depresyon görülme riskinin artığını belirterek, hastalığın en belirgin özelliklerinin uykusuzluk, iştahsızlık, agresiflik, yorgunluk, aşırı mutluluk ve cinsel problemler olduğunu söyledi. 
     Hava şartlarının değişmesiyle birlikte insanların ruhsal dengesinin de bozulduğuna dikkati çeken Bilgen, "Sonbaharın gelmesiyle duyguları dengeleyen melotonin hormonunun normalin üzerinde salgılanması, kişinin gün içerisinde ruh durumunun değişmesine neden oluyor" dedi. 
     Bilgen, sonbaharda, kişilerin kendilerini güçlü, güzel, özel yeteneklere sahip hissedebileceğini, bu nedenle kendisine ve çevresine zarar verebileceğini bildirdi. 
     Bu dönemde, kişinin her zamanki normal halinden farklı iki kişiliğe büründüğünü de belirten Bilgen, şunları kaydetti 
     "İnsanlar bu mevsimde aşırı neşeli olup, her şeye gülüp, kimseyi umursamadan şarkılar söyleyip oyunlar oynarken birden, yerinde duramayacak şekilde gergin, hayattan nefret eden ruh durumu içerisine girerler. 
     Psikolojinin gün içerisinde bu kadar farklılık göstermesi sonucu, diğer dönemlerde göstermelik girişimler olurken, sonbaharda ölümle sonuçlanan intihar olaylarında artış gözleniyor." Bilgen, sonbahar depresyonlarının 17-25 yaş arasında daha sık görüldüğünü belirterek, "Kişi kendisinde depresyon belirtileri hissediyorsa rahatsızlıkların kalıcı olmaması için mutlaka uzman yardımı almalı. Gerekirse ilaçlı tedavi uygulanmalı"diye konuştu. 
     Bilgen, sonbahar depresyonunun kadın ve erkekte eşit oranda yaşandığını da sözlerine ekledi. 
     
</TEXT>
</DOC>
