<DOC>
<DOCNO> 384136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun24.html </URL>
<DATE> 2005/10/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
'Güvenlik duvarı' Filistin okulunu ikiye böldü 
</HEADLINE>
<TEXT>

     Kudüs'ün Anata banliyösünde hafta sonu tatilinden dönen Filistinli öğrenciler, 8 metre yüksekliğinde beton duvarın okulun tam ortasından geçtiğini görünce şaşıp kaldılar. 
     İsrail'in 48 saat içinde diktiği duvar, okul avlusunun ortasından geçiyor. Okuldaki 800 öğrenci, teneffüs saatlerini artık eskisinden çok dar bir alanda geçirecek. 
     Okulu ikiye bölen duvar, İsrail'in Batı Şeria ve Kudüs bölgesinde inşa ettiği ''güvenlik duvarının'' parçası. Doğu Kudüs'ün kuzeyindeki Anata banliyösü, duvarın geçtiği iki semtten biri. 
     Okul müdürü Yusuf Elayan, duvar çalışmalarının okul yönetimine önceden haber vermeksizin başlatıldığını söyledi. Elayan, ''Perşembe öğleden sonra askerlerin okul bahçesinin ortasında çalışmaya başladığını görünce şaşırıp kaldık. Çalışmalar o gece ve cuma günü devam edip bitti'' dedi. 
     Müdür, öğrencilerin İsrailli askerlerle çatıştığını, bazı öğrencilerin bu yüzden gözaltına alındığını da söyledi. 
     Çocuklara oyun bahçesi kalmadığını anlatan müdür, duvarın öte tarafında kalan yaklaşık 3 dönüm alanın, fiilen Yahudi Pisgat Zeev yerleşkesinin olacağını belirtti. 
     15 yaşındaki liseli Hişam Mahmut da, AFP muhabirine, ''Kendimizi resmen cezaevine atılmış hissediyoruz. Bırakın gülmeyi, konuşmak bile istemiyor canımız'' diyerek duygularını dile getirdi. 
     14 yaşındaki Süleyman Karşan da, ''Okul artık eskisi gibi değil. Oyun alanımız bile kalmadı. Dahası İsrail askerlerinin gözü her an üzerimizde'' diye konuştu. 
     11 yaşındaki Yaser Selami de, pazar günü askerlerden dayak yediğini anlattı. ''Askerler beni tuvaletten çıkarıp ittiler, düştüm'' diyen küçük Filistinli, ''Üzerime yürüdüler. Beni beş saat cipte tuttular'' dedi. 
     İsrail, duvarı terörle mücadele gerekçesiyle inşa ediyor. Filistinlilerin Güney Afrika'nın eski rejimine atıfta bulanarak ''apartheid duvarı'' adını verdiği ''güvenlik duvarı'', 650 km uzunluğunda olacak. 
     Uluslararası Adalet Divanı, geçen yılın temmuzunda duvar inşaatını gayri meşru bulmuş ve duvarın yıkılmasını istemişti, ancak İsrail, bağlayıcılığı olmayan bu karara uymuyor. 
     
</TEXT>
</DOC>
