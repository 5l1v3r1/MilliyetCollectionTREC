<DOC>
<DOCNO> 369094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/ekonomi/eko01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Hilton, Doğan'ın oldu 
</HEADLINE>
<TEXT>


İstanbul Hilton Oteli'nin dün yapılan ihalesinde Zorlu Grubu ile Doğan Ailesi'ne ait Ortadoğu Otomotiv arasında kıyasıya rekabet yaşandı. Otelin yeni sahibi 255 milyon 500 bin dolar veren Ortadoğu Otomotiv oldu 

EKONOMİ SERVİSİ 

İstanbul Hilton Oteli'nin yeni sahibi, ihalede 255.5 milyon dolar teklif veren Doğan Ailesi'ne ait Ortadoğu Otomotiv oldu. 
Özelleştirme İdaresi Başkanlığı'nın ÖİB Emekli Sandığı mülkiyetindeki İstanbul Hilton'un özelleştirilmesi için açtığı ihalede nihai pazarlık görüşmeleri dün yapıldı. 

Doğan ile Zorlu yarıştı 
ÖİB Başkan Yardımcısı ve İhale Komisyonu Başkanı Osman İlter başkanlığında yapılan nihai pazarlık görüşmelerine sekiz girişim gurubu katıldı. Kapalı tekliflerin alındığı ilk turda en yüksek teklif 140 milyon dolar olurken, elemeli ilk turda en yüksek teklif 201 milyon dolar oldu. Yazılı ve elemeli turlarda dört yatırımcı elendi. 
Kalan dört alıcı ile 225 milyon 250 bin dolar üzerinden 1 milyon dolarlık artırma aralığı ile açık artırma yapıldı. Açık artırmanın ilk turunda Özaltın ile Hema çekildi. 
Açık artırmanın kalan bölümünde Zorlu Grubu ile Ortadoğu Otomotiv yarıştı. 16'ıncı turun sonunda en yüksek teklifi 255 milyon dolarla Ortadoğu verdi. İhale komisyonunun jest isteği üzerine Ortadoğu Otomotiv heyeti 500 bin dolar daha ekleyerek 255.5 milyon dolara çıktı. 

Parası peşin ödenecek 
İhale sonrası açıklamalarda bulunan Doğan Holding CEO'su Tufan Darbaz, Emekli Sandığı'nın daha önce yaptığı bir işletme anlaşması olduğunu, şartların yerine getirildiği sürece de anlaşmayı bozmayı düşünmediklerini, grup olarak otel işletmecisi olmadıklarını söyledi. 
Buna göre Hilton Grubu sözleşmenin geri kalan 10 yıllık bölümünde işletme hakkını kullanacak. Ardından ihaleyi kazanan Doğan Grubu'na işletmede söz sahibi olma hakkı tanınacak. İstanbul Hilton Oteli'nin bünyesinde 62 bin 33 metrekare yüzölçümlü arsa ile bu arsa üzerinde bulunan bina, müştemilat, demirbaş ve sair malzemeler bulunuyor. 
Teknik olarak sonuçlanan ihalede nihai kararı Özelleştirme Yüksek Kurulu verecek. 
İhaleye katılan gruplar şöyle 
1 Ortadoğu Otomotiv, 2 Zorlu Holding, 3 Fiba - UDE Rixos ortaklığı, 4 Limak, 5 Özaltın 6 İçtaş İnşaat- Boğaziçi Holding, 7 Heron İngiltere'nin en büyük gayrimenkul şirketi - Ahmet Önal'ın şirketi Permak ve 8 Hema Endüstri. 

İhale adım adım böyle gerçekleşti 201 milyon dolarla başlayan ihalenin ilk turunda en yüksek 211 milyon dolar verildi ve tek yabancı alıcı Heron çekildi. En yüksek 216 milyon doların verildiği ikinci turda, Fettah Tamince - Hüsnü Özyeğin Konsorsiyumu ile Limak Nihat Özdemir , Mehmet Kutman elendi. En yüksek 226 milyon 250 bin dolar teklifin verildiği üçüncü turda Nuri Özaltın ve Mehmet Hattat çekildi. Ortadoğu Otomotiv ve Zorlu Grubu arasında ise kıyasıya bir rekabet yaşandı. Zorlu'nun 226 milyon dolarlık teklifine karşılık, Doğan 228 milyon dolar verdi. Daha sonraki artırımlar şöyle gelişti 

Zorlu 232 milyon dolar 
Doğan 233 milyon dolar 
Zorlu 234 milyon dolar 
Doğan 235 milyon dolar 
Zorlu 236 milyon dolar. 
Doğan 237 milyon dolar 
Zorlu 242 milyon dolar 
Doğan 245 milyon dolar 
Zorlu 246 milyon dolar 
Doğan 249 milyon dolar 
Zorlu 250 milyon dolar 
Doğan 251 milyon dolar 
Zorlu 252 milyon dolar 
Doğan 253 milyon dolar 
Zorlu 254 milyon dolar 
Doğan 255 milyon dolar 
Doğan 255 bin 500 dolar 

'İhale heyecanıyla bu rakama kadar çıktık' İhalede kendisi de küçük ortağı olduğu Ortadoğu Otomotiv'i temsil eden Doğan Holding CEO'su Tufan Darbaz, "Zorlu bir ihale oldu. Beklenenin üzerinde bir değere ulaştı. İhale heyecanıyla oldu. Türkiye'nin tarihine mal olmuş bir yer. İhale sırasındaki molalarda Aydın Doğan'la konuşmadım. Sigara içmek ve düşünmek için mola aldık. Konsantrasyon gerekiyor. 250 milyon doların altında bir rakam bekliyordum" dedi. 

Ortadoğu Otomotiv'in sahibi Doğan Ailesi Hilton İstanbul'u alan Ortadoğu Otomotiv'in en büyük ortağı olan Doğan Holding Yönetim Kurulu Başkanı Aydın Doğan'ın şirketteki hissesi yüzde 24.9. 
Doğan Holding bünyesinde yer almayan şirketin ortakları arasında Doğan Ailesi'nden yüzde 15'er pay ile Işıl Doğan, Arzuhan Yalçındağ, Vuslat Doğan Sabancı, Hanzade Doğan, Begümhan Faralyalı da bulunuyor. Buna göre şirketin yüzde 99.9'u Doğan Ailesi'ne ait. 

Türkiye'nin ilk 5 yıldızlısı TEBERNÜŞ KİREÇCİ 
Hilton Oteli'nin Türkiye'ye inşa edilmesinde Demokrat Parti'nin idam edilen Dışişleri Bakanı Fatin Rüştü Zorlu ön ayak olmuştu. 1950 yılında Zorlu başkanlığındaki Türk delegasyonunun Conrad Hilton ile New York Waldorf Astoria otelinde tesadüfen bir araya gelmesiyle başlayan görüşmelerden sonra yapılan anlaşma çerçevesinde 1952'de temeli atıldı. 
Otelin mimari tasarımı Amerikalı Skidmore, Owings and Merrifll firması ve Cumhuriyet döneminin en önemli mimarlarından olan Prof. Dr. Sedat Hakkı Eldem tarafından gerçekleştirildi. 21 ay gibi kısa bir sürede inşaatı tamamlandı. Malzemelerinin bir kısmı İtalya'dan getirildi. Türk sanat eserlerinin ağırlıkta olduğu otelin iç kısmında Bedri Rahmi Eyüpoğlu'nun çinileri ve Füreyya Koral'ın seramik çalışmaları kullanıldı. 50 yılda otelde 12 milyon kişi ağırladı. Türkiye'nin ilk beşyıldızlı oteli olan Hilton İstanbul, aynı zamanda Türkiye'de otelciliğin akademisi olarak kabul ediliyor. 

Türkiye'de 8 Hilton var 
Dünyada 2 bin 400 oteli olan Hilton Grubu'nun Türkiye'de sekiz oteli bulunuyor. 
15'i suit 498 odası olan Hilton İstanbul'da 25 toplantı odası ve 3 bin kişilik fuar ile sergi salonu bulunuyor. Otelde sağlık kulübü dahilinde açık ve kapalı yüzme havuzları, tenis ve squash kortları, koşu parkuru, fitness center, sauna, hamam ve masaj odası yer alıyor. 
Oteller vadisinin Cumhuriyet döneminde Harbiye Açık Hava Tiyatrosu'ndan sonraki ikinci kompleksi olan Hilton, yatay kütlesi ile İstanbul'da görüntü kirliliği oluşturmayan ender binalardan biri. 


</TEXT>
</DOC>
