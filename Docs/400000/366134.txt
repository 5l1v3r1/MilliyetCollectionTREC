<DOC>
<DOCNO> 366134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo21.html </URL>
<DATE> 2005/08/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ümit Özat Güvendiğim hakemler 50 penaltı verseler ağzımı açmam 
</HEADLINE>
<TEXT>

     
     Ersin ERCAN BOLU,1 DHA 



     BOLU Abant’ta düzenlenen Hakem Eğitim Semineri’nin 4’ncü gününde, teknik direktörler ve takım kaptanları hakemlerle bir araya geldi. 
     Seminer kapsamında düzenlenen, Kenan Onuk ve Fair Play'' panelinde konuşan Milli Takımlar Teknik Direktörü Fatih Terim, teknik direktör, futbolcu ve hakem üçlüsünün kuzu gibi her zaman birbirlerine saygılı ve sevgili olmasının beklenemeyeceğini söyledi. 
     
     YAN YANA OTURDULAR 

     Futbol Federasyonu Merkez Hakem Kurulu’nca Abant Palace Otel’de düzenlenen Hakem Eğitim Semineri’nin 4’ncü günündeki, Kenan Onuk ve Fair Play'' paneline Fatih Terim’in yanısıra, Beşiktaş Teknik Direktörü Rıza Çalımbay, Ankaraspor Teknik Direktörü Samet Aybaba, Gençlerbirliği Teknik Direktörü Ziya Doğan, Konyaspor Teknik Direktörü Aykut Kocaman, Diyarbakırspor Teknik Direktörü Hüseyin Kalpar, Malatyaspor Teknik Direktörü Feyyaz Uçar, Sivasspor Teknik Direktörü Lorant, Samsunspor Teknik Direktörü Şaban Yıldırım, Fenerbahçe İdari Menajeri Volkan Ballı, TSYD Başkanı Onur Belge, Lig TV temsilcisi Şansal Büyüka, TFF üyesi Serdar Güzelaydın, Fenerbahçe Kaptanı Ümit Özat, Beşiktaş Kaptanı Tayfur Havuççu, Ankaragücü Kaptanı Hakan Kutlu, Gençlerbirliği Kaptanı Erkan ve Vestel Manisaspor Kaptanı Bülent katıldı. Dün gece Bursaspor’un sezon açılışına katılan Galatasaray’dan ise bugünkü seminere teknik adam ve futbolcu düzeyinde katılım olmadı. 
     Merkez Hakem Kurulu Başkanı Ufuk Özerten, Fatih Terim, Onur Belge, Şansal Büyüka ve Tayfur Havuççu’nun konuşmacı olarak katıldığı panelde hakemler, teknik direktör ve takım kaptanlarıyla yan yana oturdular. 
     
     HAKEMLERİMİZ DE SİZLER KADAR ONURLU 

     Panelin açılış konuşmasında teknik direktörlerden tribünlerden hakemlere yönelik yapılan küfürün önlemelerini ve hakemlere yardımcı olmalarını isteyen Merkez Hakem Kurulu Başkanı Ufuk Özerten, Sevgili teknik direktörlerimiz, lütfen şu anda yanınızda oturan ve maçlarda anasına avradına her türlü değerlerine küfür edilen hakem arkadaşlarımızın yüzüne dönüp bir bakın. Sizden ne farkı var bu insanların. Hakemlerin de bir insan olduklarını, en az sizler kadar haysiyetli ve onurlu insanlar olduklarını unutmayın. Lütfen bizim hakemlerimizin haysiyetlerini ve onurlarını kırıcı davranışlara tribündeki taraftarlarınızın bile bulunmasına mani olunuz'' dedi. 
     
     TERİM TEKNİK ADAM FUTBOLCU VE HAKEM ÜÇLÜSÜNÜN KUZU GİBİ OLMASINI BEKLEMEYİN 

     Milli Takımlar Teknik Direktörü Fatih Terim ise futbol oyununda teknik direktör, hakem ve oyuncu üçlüsünün kuzu gibi her zaman birbirlerine saygılı ve sevgili olmasının beklenemeyeceğine dikkat çekti. Terim, Fiziki yorgunluk, psikolojik yorgunluklar içinde ufak tefek şeyler olacaktır'' dedi. Hata yapan hakemlerin bir sonraki hafta dinlendirilmeleri taraftarı olmadığını söyleyen Terim, Ben bir futbol adamı olarak, hata yapan hakemin bu şekilde cezalandırılmasına karşıyım. Ben, kötü oynayan bir oyuncuyu bir maç sonra yine oynatıyorum. Kendim hata yaptığım zaman bir sonraki hafta yine kulübedeki yerimi alıyorum. Hakemlerimiz de oynayarak, oyunun içinde aktif rol alarak o hataları tekrarlamayacaklardır. Biz bu öneriyi Merkez Hakem Kurulu’ndaki arkadaşlarımıza getireceğiz'' dedi. 
     Futbolcuların, teknik adamların ve hakemlerin yeteri kadar biraraya gelmediğini söyleyen Terim, Bir araya gelmeyen insanlar da birbirlerini anlamazlar. Hakemler bizden kaçıyor, biz hakemlerden kaçıyoruz. Bu bizim sosyal problemimiz. Kendine güvenen insanlar niye birbirinden kaçsın. Her camia kendine biraz çeki düzen vermeli. Kendi eleştirisini yaparken, sadece eleştiride kalmamalı, bunu tatbikata da taşımalı. Ben saha içinde hakemle tabiki konuşacağım. Ancak bunun şekli doğru olmalı. Bu dünyanın her yerinde var'' dedi. 
     
     BELGE HAKEMLER SEMPATİK OLMALI 

     Türkiye Spor Yazarları Derneği Başkanı Onur Belge ise konuşmasında, hakemlerden saha içinde sempatik olmalarını isteyerek, Siz kuralları uygularken sizi sevmeyeceklerdir. Ancak siz sıcak, sempatik ve sağduyulu olursanız bana göre daha olumlu bir ilişki ortaya çıkacaktır'' dedi. 
     
     TAYFUR KARAR DOĞRU OLSA DA İTİRAZ EDİLİYOR 

     Futbolcular adına konuşan Beşiktaş Kaptanı Tayfur Havutçu ise, hiçbir hakemin bilerek hata yaptığına inanmadığını belirterek, Benim hakemlerden yana bir şikayetim yok. Maçlarda özellikle hakemlerle diyalog kurmaya çalışıyorum. Ancak aramızda bir diyalog eksikliği olduğuna inanıyorum. Hakemlerin üzerinde inanılmaz bir baskı olduğunu da biliyorum. Tedirgin oluyorlar. Hiçbir tarafı memnun edemiyorlar. Bir tarafı memnun ederken, öbür tarafı kızdırıyorsunuz. Ben de çok itiraz ediyorum takımım lehine. Hakemlerimize biz futbolcular olarak yardımcı olmak zorundayız. Onlara ne kadar yardımcı olursak, onların da hata oranı asgariye düşecektir'' dedi. Tayfur, paneli yöneten Özerten’in Hakeme neden itiraz ediyorsun '' şeklindeki sorusuna karşı ise, Kararın yanlış olduğuna inandığım zaman itiraz ediyorum. Bu biraz alışkanlık oldu. Karar doğru olsa da itiraz ediliyor. Hakemin hata yaptıktan sonra 30 bin kişiden küfür yemesine biz de üzülüyoruz. Futbolcu olarak bana biri dışarıdan küfür ettiği zaman, aynı duyguları hissediyorum. O anda ben de içimden küfür ediyorum. Hakemler de aynı şeyi yapıyordur'' dedi. 
     
     
     ÜMİT ÖZAT GÜVENDİĞİM HAKEMLER 50 TANE PENALTI VERSELER AĞZIMI AÇMAM 

     Fenerbahçe Kaptanı Ümit Özat ise, 12 yıllık profesyonel futbol hayatında hakemlere yardımcı olmaya çalıştığını belirterek, Ancak bazen istenmeyen olaylar da oluyor. Ben mesela, Serdar Tatlı hocamız, Mustaf Çulcu hocamız ve Bülent Demirlek hocamız 50 tane penaltı verse ağzımı açık tek kelime söylemem. Önemli olan bu güvenirliliği, inandırıcılığı diğer hakem arkadaşlar da sağlasın'' dedi. 
     
     DOĞAN HAKEM ELEŞTİRİSİNDE ÖLÇÜ KAÇIYOR 

     Gençlerbirliği Teknik Direktörü Ziya Doğan ise, hakemleri eleştirirken ölçünün kaçtığı zamanlar olduğuna dikkat çekti. Doğan, Bizim de bazen ölçüyü kaçırdığımız zamanlar oluyor. Sonra çok üzülüyorum. Bazen malesef hakemlerin de insan olduğunu unutuyoruz. Ben, maç bittikten sonra günü kurturmak, yenilgiyi ört bast etmek için konuşan meslektaşlarımız var'' dedi. 
     
     BİZ FUTBOLCULARI SEVİYORUZ 

     Hakemler adına konuşan Mustafa Çulcu ise, teknolojiyi kullanarak hakemleri yerden yere vuran anlayıştan rahatsız olduklarını söyledi. Çulcu, Hakemliği korkaklıkla suçlayan anlayış bizi üzmekte. Yüreği olmayan insan hakemlik yapamaz. Saha içinde futbolcularla iyi anlaştığımıza inanıyorum. Her hakem sahaya başarılı olmak için çıkıyor. Biz spor kamuoyunun hakemlere destek olmasını istiyoruz. Örneğin bir maç öncesinde hakemin o takıma uğurlu gelip gelmediği konuşuluyor. Bunlar hiç önemli değil. Biz futbolcu kardeşlerimizi seviyoruz, onlar da bizi sevsin. Biz onlara güveniyoruz, onlar da bize güvensin'' dedi. 
     
     ÜMİT ÖZAT VE ERKAN BİRARADA 

     Süper Lig’in ilk maçında karşılaşacak olan Fenerbahçe Kaptanı Ümit Özat ile Gençlerbirliği Kaptanı Erkan, panelin sonunda biraraya gelerek birbirlerine başarılar diledi. Gençlerbirliği’nin güçlü bir takım olduğunu belirten Ümit Özat, Cuma günü çok iyi bir maç olmasını diliyorum. Hakemlerimize de sezon boyunca yardımcı olmaya çalışacağız. Umarım sorunsuz bir sezon geçiririz'' dedi. 
     
     BEŞİKTAŞLILAR BİRARADA 

     Beşiktaş’ta uzun yıllar aynı forma altında top koşturan Beşiktaş Teknik Direktörü Rıza Çalımbay, Gençlerbirliği Teknik Direktörü Ziya Doğan, Ankaraspor Teknik Direktörü Samet Aybaba ve Malatyaspor Teknik Direktörü Feyyaz Uçar da panel sonunda biraraya geldiler. Birlikte gazetecilerin sorularını cevaplandıran teknik direktörlerden Rıza Çalımbay, Bir zamanlar Beşiktaş’ın başarısı için ter döküyorduk. Şimdi ise farklı takımların teknik direktörleri olarak sahada çarpışıyoruz'' dedi. 

     
</TEXT>
</DOC>
