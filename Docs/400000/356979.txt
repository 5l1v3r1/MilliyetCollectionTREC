<DOC>
<DOCNO> 356979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko07.html </URL>
<DATE> 2005/06/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İlk çeyrekte büyüme hızı yüzde 5.3 
</HEADLINE>
<TEXT>

     Devlet İstatistik Enstitüsü DİE , bu yılın ilk 3 aylık döneminde büyüme hızını yüzde 5.3 olarak açıkladı. 
     DİE'den yapılan açıklamaya göre, ilk üç ayda gayri safi yurtiçi hasıla GSYH artış hızı ise yüzde 4.8 olarak belirlendi. 
     İlk üç ayda gayrısafi milli hasıla GSMH tutarı, cari fiyatlarla 93 milyar 79.6 milyon YTL olarak açıklanırken, GSMH artış hızı cari fiyatlarla yüzde 15.6, sabit fiyatlarla ise yüzde 5.3 olarak gerçekleşti. 
     İlk çeyrekte oluşan GSMH rakamı, dolar bazında ise cari fiyatlarla 70.2 milyar dolar olarak hesaplandı. 
     Büyüme hızı, 2004 yılının tamamında yüzde 9.9 olarak gerçekleşmişti. 
     
     İNŞAAT PATLADI 

     Buna göre ilk çeyrekte, sektörel bazda sabit fiyatlarla en yüksek büyüme, yüzde 16.5 ile inşaat sektöründe yaşandı. 
     Aynı dönemde tarım yüzde 0'lık büyüme ile yerinde saydı. Sanayi yüzde 5.5, ticaret 5.8, ulaştırma haberleşme yüzde 1.6, mali kuruluşlarda 0.7, konut sahipliği ise yüzde 1.4 oranında büyüdü. 
     Serbest meslek ve hizmetlerde yüzde 4.7, ithalat vergisinde de yüzde 8.4 artış yaşandı. 
     Buna karşılık devlet hizmetlerinde yüzde 0.6, kar amacı olmayan kuruluşlarda ise yüzde 1.3 daralma görüldü. 
     
     HARCAMALAR 

     Bu arada ilk çeyrekte sabit fiyatlarla devletin harcamaları yüzde 4.3, özel tüketim harcamaları da yüzde 4 oranında arttı. 
     Gayri safi sabit sermaye oluşumunda artış yüzde 6.9, mal ve hizmet ihracatı artışı yüzde 11.3, mal ve hizmet ithalatı artışı ise yüzde 9.3 oldu. 
     
     TARIMDA DURUM 

     Tarım sektörü toplamda sabit fiyatlarla yerinde sayarken, alt sektörlerde, çiftçilik hayvancılık yüzde 2.4 oranında küçüldü, balıkçılık yüzde 7.4, ormancılık ise yüzde 9.2 oranında büyüdü. 
     Çiftçilik ve hayvancılık alanında en yüksek daralma yüzde 11.2 ile meyvelerde görülürken, çiçekçilik yüzde 7 büyüdü. 
     
     SANAYİDE MADENCİLİK ÖNDE 

     Yılın üç aylık döneminde yüzde 5.5'lik toplam sanayi büyümesine karşılık alt sektörlerden madencilik ve taşocakçılığı sektöründe yüzde 17.5'lik büyüme yaşandı. 
     İmalat sanayi büyümesi yüzde 5.3 olarak gerçekleşirken, elektrik, gaz ve su sektöründeki büyüme ise yüzde 3.7'de kaldı. 
     
     DAYANIKLI TÜKETİM MALLARI HARCAMALARI FRENE BASTI 

     Geçen yılın ilk çeyreğinde yüzde 12.4 seviyesinde artan özel tüketim harcamaları, bu yılın aynı döneminde sadece yüzde 4'lük yükseliş gösterdi. 
     Burada özellikle dayanıklı tüketim malları harcamalarındaki artış hızında yavaşlama dikkati çekiyor. 
     Geçen yılın ilk çeyreğinde yüzde 48 gibi yüksek oranda gerçekleşen dayanıklı tüketim mallarına ilişkin harcamalardaki artış, bu yılın ilk çeyreğinde yüzde 1.5'te kaldı. 
     Gıda ve içki için yapılan harcamalarda geçen yıl yüzde 5.3 olan gelişme hızı yüzde 4.6'ya gerilerken, yarı dayanıklı ve dayanıksız tüketim malları harcamalarındaki gelişme hızı ise yüzde 8.2'den yüzde 12'ye çıktı. 
     
     KAMUDA MAAŞ HARCAMASI AZALDI, CARİ HARCAMALAR ARTTI 

     Toplamda devletin nihai tüketim harcamalarındaki artış yüzde 4.3 olarak hesaplanırken, kamunun maaşlar için yaptığı harcamalar geriledi, diğer cari harcamaları ise arttı. 
     Nitekim geçen yılın ilk çeyreğinde maaş ve ücret harcamaları yüzde 1.4 oranında artan devletin bu yılın aynı döneminde harcamaları yüzde 0.6 oranında geriledi. 
     Buna karşılık geçen yıl ilk üç ayda yüzde 5.9 olan diğer cari harcamalardaki gelişme hızı ise bu yılın ilk çeyreğinde yüzde 17.6 olarak hesaplandı. 
     
     YATIRIMLARDA KAMU DEVREDE 

     Gayri safi sabit sermaye oluşumunda geçen yılın ilk çeyreğindeki yüzde 57.6'lık yüksek gelişme hızı, bu yılın ilk çeyreğinde yüzde 6.9 gibi daha düşük oranda kaldı. 
     Kamu yatırım artışı yüzde 36.6'yı bulurken, özel sektörün yatırım harcamalarındaki artış yüzde 4.8 oldu. 
     Ayrıca Kamu sektörü makina teçhizat yatırımlarında geçen yıl ilk çeyrekte görülen yüzde 10.2'lik daralma, bu yılın aynı döneminde yerini yüzde 25.4 gibi yüksek bir büyümeye bıraktı. 
     Yine aynı dönemler itibariyle geçen yıl yüzde 38.5 daralan devletin bina inşaat harcamaları yüzde 114.1, geçen yıl yüzde 13.4 gelişme gösteren bina dışı inşaat yatırımları ise yüzde 26.1 oranında yükseldi. 
     
     ÖZEL SEKTÖRÜN MAKİNA TEÇHİZAT YATIRIMI HIZ KESTİ 

     Özel sektörde geçen yılın ilk üç aylık döneminde yüzde 65.5 olan yatırımlardaki artış da, bu yılın ilk çeyreğinde yüzde 4.8'de kaldı. 
     Özel sektörün makine teçhizat yatırımları için yaptığı harcamalardaki artış, geçen yılın ilk çeyreğinde yüzde 92.1 olurken, bu yılın aynı döneminde yüzde 1.2 oldu. Buradaki sert düşüşün baz etkisinden de kaynaklandığı vurgulanıyor. 
     
</TEXT>
</DOC>
