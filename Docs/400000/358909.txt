<DOC>
<DOCNO> 358909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun24.html </URL>
<DATE> 2005/07/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kulov Ben de Akayev'in adamıyım 
</HEADLINE>
<TEXT>

     Kırgızistan'da 24 Mart Devrimi sonrasında, bürokrasiye yönelik eleştirilere tepki gösteren Ar-Namıs Partisi lideri Feliks Kulov, devrik lider Askar Akayev'in adamı olduğunu söyledi. 
     Kulov, Kazakistan'da yayımlanan ''Liter'' gazetesine verdiği demeçte, ülkesinde ''Akayevci-Kulovcu, Bakiyevci'' gibi ayrımlar yapılmak istendiğine dikkat çekerek, ''Önemli olan Kırgızistanlı olmak'' dedi. 
     ''Bana sürekli bugünkü iktidarla nasıl geçiniyorsunuz sorusunu yöneltiyorlar'' diye konuşan Kulov, tüm yöneticilerin Akayev'in adamları olduğunu ifade etti. 
     ''Ben de Akayev'in adamıyım'' diyen Kulov, ''Çünkü başka adam yok ve nereden bulacağız. Bizim için önemli olan Kırgızistanlı olmak. Akayev'in adamı veya Kulov'un adamı şeklinde aramızda ayrımcılık yapmayalım'' dedi. 
     Siyasetin sanat olduğuna işaret eden Ar Namıs Partisi lideri, ülke için gereken koalisyonu da bu anlamda oluşturduklarını belirtti. 
     Kulov, verilen sözlerin tutulması halinde bu koalisyonun süreceğini, aksi takdirde her şeyin kaybolacağını kaydetti. 
     Feliks Kulov, seçim sürecinde iktidar boşluğundan faydalanarak başkaldıranların olmayacağını sandığını ifade ederek, bu tür olaylar olması halinde de yasalar çerçevesinde en sert tedbirlerin alınacağını söyledi. 
     24 Mart Devrimi'nden sonra ülkenin ikinci adamı haline gelen Kulov, hafta sonu yapılacak devlet başkanlığı seçimleri için aday olmuş, daha sonra da mutabakat imzaladıkları geçici devlet başkanı Kurmanbek Bakiyev lehine adaylıktan çekilmişti. 
     
</TEXT>
</DOC>
