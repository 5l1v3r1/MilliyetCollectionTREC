<DOC>
<DOCNO> 381050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/magazin/amag.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diğer mağdurları düşündüm' 
</HEADLINE>
<TEXT>


Gamze Özçelik, dün düzenlediği basın toplantısında, uzun süreli suskunluğunu gözyaşları içinde bozdu Görüntüyü görünce ben olduğumu anladım. Ve sonraki kurbanlar için savcılığa gittim... 

İlknur Gülmez - İstanbul 

Gamze Özçelik, 3 hafta sonra basının karşısına geçerek, internette dolaşan pornografik görüntülerle ilgili yaşadıklarını anlattı. Özçelik'in Conrad Otel'deki basın toplantısını, annesi Tülin ile babası Talat Özçelik de izledi. Yaklaşık 50 basın mensubunun izlediği, SKY Türk televizyonunun da naklen yayımladığı toplantıda Özçelik, özetle şunları söyledi 

'En acı yaşgünü hediyem' 
"3 hafta önce, 23 yaşıma bastığım 26 Ağustos'ta çok acı bir doğum günü hediyesi verildi. Hayatımın en mutlu günlerinde bu acı haberle karşılaştım. Görüntüleri ilk gördüğümde ben olduğumu biliyordum. Ama bunu algılamak, onaylamak, kendime kendim olduğunu kabul ettirmek için şoktan çıkmam gerekiyordu." 

'Töre cinayetinden farksız' 
"Bana yapılanların Doğu'da tecavüze uğrayıp namus davasıyla öldürülenlerden hiçbir farkı yoktur. İftira atılarak, kullanılarak manevi olarak öldürülmeye çalışılmaktayım. Yargıya yansımış bir konu için reklam yapmak istemedim. Ama bir yerden sonra kendimi savunmak zorunda kaldım. Çünkü çok ağır ithamlarla karşılaştım." 

'Hiçbir insan evladına yapılmaz' 
"Sadece kendimi değil, benden sonraki kurbanları da düşünerek savcılığa gittim. Başına bu tür olaylar gelmiş bütün kadınlar gibi 'O zaten hafifmeşrep, hak ediyordu' demeye getirdiler. Hiçbir zaman o tarz bir insan olmadım. Ama böyle bir iğrençlik hiçbir insana yapılamaz. Hiçbir insan evladına bu kadar acı çektirilmez." 

'Şerefsizlerin üzerine gidilmeli' 
"Yargıyı ilgilendiren konular hakkında konuşmayacağım. Lütfen siz de yargının işleyişini bozmayın ki, suçlu cezalandırılabilsin. Çok pis bir komploya kurban gittim. Hem de zamanında güvendiğim ve inandığım bir insan tarafından. Bu bir tek benim başıma gelmiyor. Bu konuda mağdur olup suçsuzluklarına rağmen korkup konuşmayan çok fazla insan var. Esas bu tür şerefsizlikleri yapanların üstüne gidilmeli. Onlar cezalandırılmalı ki, bu tür hareketlere bir son verilsin." 


</TEXT>
</DOC>
