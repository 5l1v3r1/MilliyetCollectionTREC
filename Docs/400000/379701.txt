<DOC>
<DOCNO> 379701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy22.html </URL>
<DATE> 2005/09/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Aksu Terörün beslendiği ortam ve şartlar ortadan kalkmalı 
</HEADLINE>
<TEXT>

     İçişleri Bakanı Abdülkadir Aksu, "Terörün beslendiği ortam ve şartlar ortadan kaldırılmadan terörle mücadelede kesin sonuca ulaşmak mümkün değildir" dedi. 
     TBMM Genel Kurulu’nda, "son dönemlerde artan terör olaylarıyla ilgili genel görüşme önergesinin öngörüşmesi sırasında söz alan Aksu, "hassas bir coğrafyada bulunan Türkiye’nin, milli birlik ve bütünlüğüne, huzur ve güven ortamına, ekonomik gelişmesine kasteden terör belasıyla uzun yıllar boyunca mücadele etmek zorunda kaldığını" ifade etti. 
     Bu uzun mücadele sonunda teröre karşı büyük başarı elde edildiğine dikkati çeken Aksu, "Terörün beslendiği ortam ve şartları ortadan kaldırılmadan terörle mücadelede kesin sonuca ulaşmak mümkün değildir. 
     Biz de terörü besleyen sosyo-ekonomik problemleri çözmek için azami gayret sarf etmekteyiz" dedi. 
     
     BİRLİK VE BERABERLİĞE OLAN İNANÇ 
     "Yaşadığımız acı tecrübelerden de biliyoruz ki bir ülkeyi terörle mücadelede başarılı ve etkin kılan asıl güç, insanlarının birlik ve beraberliğe olan inancı, karşılıklı dayanışmasıdır" diyen Aksu, şöyle devam etti 
     "Bayrağımızın dalgalandığı her yerde hukuk ve demokrasi ilkelerinin tam anlamı ile yerleşmesi ve çocuklarımızın geleceğe umutla bakması bizim en büyük hedefimizdir. En değerli sermayemiz de bu milletin tek tek evlatları olarak aramızdaki sevgi ve kardeşlik bağlarının gücüdür. Zira biz, birlikte gülüp birlikte ağlamış, omuz omuza savaşmış ve bu vatan için kader birliği yapmış ve de akrabalık bağlarıyla iç içe geçmiş bir büyük aileyiz. Bir büyük milletiz. 
     Heyecanımızın düzeyi ne olursa olsun sakin ve sabırlı olmalı ve içine çekilmek istendiğimiz sinsi ve planlı oyunlara gelmemeliyiz." 
     
     "EYLEM YAPAMAZ HALE GELMİŞTİR" 
     İçişleri Bakanı Aksu, 1984 yılından beri terör örgütünün kanlı eylemlerini sürdürdüğüne değinerek, örgütün stratejisini, eylemlerini tamamen haince ve kalleşçe saldırı üzerine kurduğunu vurguladı. 
     Terör örgütü elebaşısının 1999 yılında yakalanmasıyla başlayan dağılma sürecinin hızla devam ettiğini bildiren Aksu, "Bölücü ve kanlı terör örgütü de hükümetimizin Avrupa ülkeleri nezdinde sürdürdüğü yoğun temas ve kararlı tavır üzerine yasaklanma korkusu ile sürekli isim değiştirmiş, köşeye sıkışmış, eylem yapamaz hale gelmiştir" dedi. 
     Başta ABD olmak üzere AB ülkelerinin birçoğunda bölücü terör örgütünün faaliyetlerinin yasaklandığını ve terör örgütüne yönelik operasyonlar yapıldığını belirten Aksu, hükümetin uluslararası terörle mücadele alanında yürüttüğü başarılı çalışmalardan örnekler verdi. 
     
     HAİN PUSULAR... 
     Aksu, güvenlik güçlerinin terörle mücadele alanında bugüne kadar kazandığı bilgi ve deneyim ile yaptığı çalışmaların tüm dünyada büyük takdirle karşılandığını söyledi. 
     Terör örgütünün son zamanlarda, kendilerine göre "riski az" hain pusularla, güvenlik güçlerine ve masum vatandaşlara yönelik menfur saldırı ve eylemlerini sürdürmek istediklerine vurgulayan Aksu, "Terör örgütü ve hain işbirlikçileri, bu çöküş ve yok olma süreci nedeniyle kullandıkları kışkırtıcılar aracılığı ile her yönü ile et ve tırnak gibi bir bütün olmuş vatandaşlarımız arasına nifak tohumları saçmaya çalışmaktadırlar. Ancak sağduyulu Türk milletinin bireyleri, bu haince ve sinsice planlanmış oyunun aktörleri olmayacaktır" diye konuştu. 
     
     TÜRKİYE’NİN BİRLİĞİ GERÇEĞİ 
     Terör olaylarından ders çıkartılması, siyasi hesap ve rant kaygısından uzak durulması gerektiğini belirten Aksu, şöyle devam etti 
     "Terör örgütleri, bitmek üzere olduklarını hesap edip öyle ya da böyle bir şekilde kendilerini gündemde tutmak istiyor. Onun için bu olayları bu yönüyle de değerlendirip terör örgütlerinin ekmeğine yağ sürmeyelim. Bir arada yaşamanın ortak paydasını, yediden yetmişe insanlarımızla paylaşmamız lazım geliyor. 
     Aslında ortak payda, Türkiye Cumhuriyeti devletinin bir vatandaşı olmaktır. Bu al bayrağın altında birbirini anlayan, hoşgörü ile yaşayan vatandaşlarımız, bizim geleceğimizdir. Türkiye’nin birliği gerçeği, herkes için, her kurum için vazgeçilmezdir ve tartışılamaz bir gerçektir. Başta hükümetimiz olmak üzere valilerimiz, güvenlik güçlerimiz her türlü kanunsuzluğa anında müdahale edebilecek iradeye, güç ve kabiliyete sahiptirler, bundan hiç kimsenin şüphesi olamaz." 
     
     TAVİZSİZ MÜCADELE 
     Bakan Aksu, "kaynağı ne olursa olsun, vatandaşlarımızın huzurunu bozan her türlü olumsuzluğa, yasadışı davranışlara karşı tavizsiz bir mücadele sürdürüldüğünü" ifade etti. 
     Devletin, kışkırtıcılara gerekli cevabı verebilecek güçte olduğunu kaydeden Aksu, "Hiçbir kişi veya sivil toplum örgütü kanunların kendisine vermediği bir yetkiyi üzerine atfederek kullanamaz. Aksi davranış ve eylemler toplumda kamu düzenini bozar, kargaşaya sebep olur. Güvenlik güçlerimiz her olayı takip edebilecek donanıma sahip olup, meydana gelen olaylarda suçlular en seri şekilde yakalanıp adli mercilere teslim edilmektedir. Hükümetimiz, bu tip olayları önleme gücüne, iradesine ve kudretine sahiptir. Bu gerçekten hiç kimsenin şüphesi olamaz" dedi. 
     
</TEXT>
</DOC>
