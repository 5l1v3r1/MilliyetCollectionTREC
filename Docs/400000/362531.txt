<DOC>
<DOCNO> 362531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur35.html </URL>
<DATE> 2005/07/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Libya'da idam edilen Türk'ün ailesi İşkence ile öldürülmüş 
</HEADLINE>
<TEXT>

     Libya’da idam edildikten sonra cenazeleri İstanbul’a getirilen 2 Türk vatandaşından Selim Aslan’ın ailesi, Aslan’ın işkence yapılarak öldürüldüğü iddiasında bulundu. 
     Ailenin, "Aslan’ın cesedinde darp izleri bulunduğu" başvurusu üzerine savcı, cesedi, otopsi yapılmak üzere Adli Tıp Kurumu’na sevk etti. THY’nin tarifeli uçağıyla dün akşam saatlerinde Trablus’tan İstanbul’a getirilen cenazelerden Aslan’ın cesedi, ailesi tarafından alınarak Esenyurt’taki Yenimahalle Camii morguna kaldırıldı. 
     Cesedi görmek için bugün tabutu açan aile fertleri, darp izlerine rastladıklarını söyleyerek, durumu Cumhuriyet Savcılığı’na bildirdi. 
     Bunun üzerine Büyükçekmece Cumhuriyet Savcısı Aydın Çevik, cami morguna gelerek incelemede bulundu ve cesedin otopsi yapılmak üzere Adli Tıp Kurumu morguna kaldırılmasını kararlaştırdı. 
     
     "OĞLUMU TANIYAMADIM" 
     Bu arada, Esenyurt Fatih Mahallesi Ünverdi Caddesi’ndeki evlerinin bahçesinde basın mensuplarına açıklamalarda bulunan aile fertleri, Selim Aslan’ın işkence yapılarak öldürüldüğünü öne sürdüler. 
     Selim Aslan’ın annesi Medine Aslan, "Selim, Libya’ya çalışmak için gitmişti. Orada demir ocağında çalışıyor ve iyi para kazanıyordu. 
     Selim’in parasına, arabasına, makinelerine el koydular" dedi. 
     Oğlunun idam edilmeden 1 hafta önce telefonla aradığını belirten Medine Aslan, "Kardeşi Ali’yi telefona istemiş. Ali evde olmadığı için konuşamadığından ’Ali’ye selam söyleyin. Bana mektup yazsın’ demiş. Kendisi de öleceğini bilmiyordu. Cesede baktığımda ben oğlumu tanıyamadım. İşkenceyle öldürdüler. Adamı öldürttüler, oğlumun battaniyesine sardılar. Çocuğumun üstüne suç attılar, mesele üzerine kaldı" diye konuştu. 
     Ağabey Hilmi Aslan da olayla ilgili birçok yere başvuruda bulunduğunu belirterek, "Ölenin oğlu ’savcı’ olduğu için sonuç alamadık. Bu infaz ile ilgili Cumhurbaşkanı, Başbakan ve Adalet Bakanımız tek tek Libyalı yetkililerle görüşmüşler. Maalesef ölenin oğlu savcı olduğu için ellerinden bir şey gelmedi" dedi. 
     Hilmi Aslan, Selim Aslan’ın gönderdiği mektuplarda, "Maktulün üzerinde darp izi yok, delil yok. Abi, bizi suçsuz yere hücrede yatırıyorlar" diye yazdığını da dile getirdi. 
     Ağabey Yaşar Aslan da Selim Aslan’ın kendisinden eşofman istediğini ve alıp gönderdiğini söyleyerek, "2 yıl önce idam cezası Türkiye tarafından durdurulmuştu. Selim’i idam etmediler ki, döverek, şişleyerek öldürdüler. Ben bunu öğrenmek istiyorum" dedi. 
     Selim Aslan’ın kardeşi Ali Aslan da "Selim’le mektuplaşıyorduk. 
     Mektuplarında hep suçsuz olduğunu, ölen adamın oğlunun yapmış olduğu bir komplo olduğunu söylüyordu. Libya’da 200 bin dolarına, arabasına ve makinelerine el koyulduğunu anlatıyordu. Kardeşim barbarca bir işkence yapılarak öldürülmüş. Kızgın şişle her tarafını delik deşik etmişler" diye konuştu. 
     Selim Aslan’ın dayısının oğlu Hüseyin Beşiktaş da cenazeyi almaya gittiklerinde hiçbir devlet görevlisinin olmadığını kaydederek, "Havaalanı görevlileri ’buyrun paketinizi alın’ dediler. Devletten hiç kimse yoktu" dedi. 
     Caminin morgunda tabutu açtıklarını söyleyen Beşiktaş, "Açtık baktık ki ceset darmadağın. İşkence ve darp içinde. Birçok yeri darp edilmişti" açıklamasını yaptı. 
     Selim Aslan ile Yunus Özkan, cinayet suçlamasıyla 10 yıl hapiste kaldıktan sonra 14 Temmuz’da Libya’da idam edilmişti. 
     
</TEXT>
</DOC>
