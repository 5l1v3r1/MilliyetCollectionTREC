<DOC>
<DOCNO> 363110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo11.html </URL>
<DATE> 2005/07/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Larry Brown'u gönderen Pistons, Saunders'ı aldı... 
</HEADLINE>
<TEXT>

     ABD Profesyonel Basketbol Ligi'nde mücadele eden Detroit Pistons, antrenörlüğe Flip Saunders'ı getirdi. 
     Doğu Konferansı şampiyonluğunu 2 sezondur kimseye kaptırmayan ve 2004 yılında NBA şampiyonluğu kazanan Pistons, dün 2 yıldır görev yapan antrenörü Larry Brown'un görevine son vermişti. 
     Brown'dan boşalan koltuğu vakit geçirmeden eski Minnesota Timberwolves antrenörü Saunders ile dolduran Pistons'tan anlaşmayla ilgili ayrıntılı bilgi verilmedi. 
     Detroit News gazetesinin haberine göre Saunders, yeni takımıyla 4 yıllık sözleşme imzalayacak ve yıllık 4 ila 5 milyon dolar arasında para alacak. 
     Öte yandan, Larry Brown'un takımdan ayrılışıyla ilgili bir televizyon kanalına bilgi veren Pistons'un sahibi Bill Davidson, 64 yaşındaki antrenörün yaklaşık 18 milyon dolar olan 3 yıllık sözleşmesinin karşılığında 5 milyon dolarlık tazminat ödemeyi kabul ettiklerini belirtti. 
     Larry Brown'un ise yakında New York Knicks ile masaya oturacağı kaydedildi. 
     
</TEXT>
</DOC>
