<DOC>
<DOCNO> 379204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun23.html </URL>
<DATE> 2005/09/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Mashadov'un yardımcısı Avdorhanov öldürüldü... 
</HEADLINE>
<TEXT>

     Eski Çeçenistan Devlet Başkanı Aslan Mashadov öldürülmeden önce, korumalarının komutanlığını yapan Ahmed Avdorhanov'un öldürüldüğü bildirildi. 
     Rusya yanlısı Çeçen hükümetinin Başbakan Yardımcısı Ramazan Kadirov, Avdorhanov'un radikal İslamcı Çeçen komutan Şamil Basayev'in adamları tarafından öldürüldüğünü ileri sürdü. 
     Kadirov, yaptığı resmi açıklamada Avdorhanov'un Basayev'e ideolojik olarak karşı ve Vahabiliğin sert bir karşıtı olduğu için Basayev'in rakibi olduğunu ileri sürdü. 
     ''KavkazCenter'' internet sitesinde ise, Avdorhanov'un geçen pazartesi Rus güçleriyle girilen bir çatışmada öldüğü ileri sürüldü. 
     Bu arada, Çeçenistan'da dün 5 Çeçen polisin Dargo köyü yakınlarında çıkan bir çatışmada öldürüldüğü, Çeçenistan'ın başkenti Grozni'de bir polis aracına düzenlenen saldırıda da, Rusya'nın Çuvaşya Cumhuriyeti'nden 2 polisin öldüğü, 4 polisin yaralandığı bildirildi. 
     
</TEXT>
</DOC>
