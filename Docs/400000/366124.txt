<DOC>
<DOCNO> 366124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo11.html </URL>
<DATE> 2005/08/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Demirören Fulya projesi, bırakacağımız en büyük miras olacaktır 
</HEADLINE>
<TEXT>

     Beşiktaş Kulübü Başkanı Yıldırım Demirören, siyah-beyazlı taraftarların takıma verecekleri destekle, yeni sezonda belirledikleri hedeflere ulaşacaklarına yürekten inandığını söyledi. 
     Demirören, siyah-beyazlı taraftarlara seslenerek, takımlarına destek olmalarını istedi. Demirören, şöyle konuştu 
     "2005-2006 futbol sezonu öncesinde takımımızı güçlendirmek ve hem Avrupa'da hem de Türkiye'de hedeflediğimiz noktalara ulaşabilmek amacıyla gerekli çalışmaları yaptık. Teknik direktörümüz sevgili Rıza Çalımbay'ın görüşleri doğrultusunda, takımımızda gerekli mevkilere önemli takviyeler yaparken, bir dünya yıldızı Ailton'u da kadromuza kattık. Yeni sezonda sizlerin takımımıza vereceği büyük destekle hedeflerimize ulaşacağımıza yürekten inanıyorum." Beşiktaş'ta 30 yıllık bir rüya olan BJK Fulya Süleyman Seba projesini gerçekleştirmek üzere dev bir adım attıklarını belirterek, bu konuda emeği geçen herkese teşekkür eden Demirören, şunları kaydetti 
     "Göreve geldiğimizden buyana bu projenin üzerinde ısrarla durduk, gece gündüz yoğun bir tempoda çalıştık. Şimdi BJK Fulya Süleyman Seba projesini gerçekleştirmek üzere çok büyük bir yol kat etmenin mutluluğunu ve gururunu yaşıyoruz. Bu proje benim ve yönetim kurulumun, Beşiktaş'ımıza bırakacağı en önemli miras olacaktır." 
     
</TEXT>
</DOC>
