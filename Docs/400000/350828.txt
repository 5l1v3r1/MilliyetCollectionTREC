<DOC>
<DOCNO> 350828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur45.html </URL>
<DATE> 2005/06/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kocaeli'de karne parası tartışmaları .. 
</HEADLINE>
<TEXT>

     İzmit’te, bir veli çocuklarının okuduğu ilköğretim okulu yetkililerinin velilerden zorla karne parası aldığını iddia ederek, görevden alınmaları için velilerden imza topladığını bildirdi. 
     Filiz Öngören, AA muhabirine yaptığı açıklamada, Gültepe İlköğretim Okulu yetkililerinin "karne parası" adı altında öğrencilerden 5 YTL istediğini ileri sürdü. 
     Okulda iki çocuğunun eğitim aldığını belirten Öngören, eşinin işsiz olduğunu, 10 YTL verecek imkanlarının bulunmadığını ifade etti. 
     Öngören, "Zorla milletten para istiyor, veremeyince Paranız yok niye çocuk yapıyorsunuz diyor. Tamam okulumuza para verelim, bizim de katkımız olsun. Ama, para istemenin bir yönü yöntemi olur. 
     Çocukların karnesini vermiyor, çocuklar ağlıyor" diye konuştu. 
     İl Milli Eğitim Şube Müdürü Süleyman Yıldırım da velilerden karne parası değil, yıl içinde okul aile birliğine verilmesi gereken aidatların istendiğini söyledi. 
     Veliler ve okul yönetimi arasında yanlış anlaşılma olabileceğini kaydeden Yıldırım, şunları söyledi 
     "Karne parası değil, yıl içinde verilmeyen aile birliği aidatlarını istediklerini söylediler. Olayla ilgili bir müfettişimizi görevlendirdik. Okullarımızı daha önce karne parası alınmaması yönünde uyarmıştık. Ama az bir miktar olan karnenin maliyetini vermekte velilerin zorluk çıkartacaklarını da zannetmiyorum. Bir karnenin maliyeti 150 YKr ile 170 YKr arasında değişiyor." 
     
     KATKI PAYLARI SORUN OLDU 
     Bu arada, Kocaeli’nin Gebze İlçesi Darıca Beldesi’nde bazı veliler, Darıca Lisesi öğrencilerine, 19 Mayıs Atatürk’ü Anma Gençlik ve Spor Bayramı törenleri için hazırlanan kostümlerin katılım bedelini ödemedikleri gerekçesiyle karne verilmediğini iddia ettiler. 
     İlçe Milli Eğitim Müdürü Aydın Ceylan AA muhabirine yaptığı açıklamada, okul idaresinin kıyafet bedeli ile karne bedelini karıştırmaması gerektiğini söyledi. 
     Gerekli talimatı vereceğini ve karnelerin dağıtılacağını belirten Ceylan, "Velisi çocuğa okula ödemesi için parayı veriyor, ancak öğrenci bu parayı başka şeylerde kullanabiliyor. 50 gün devamsızlık edip de okul idaresinin yazısına rağmen velisini haberdar etmeyen öğrenciler de var" dedi. 
     Okul Müdür Yardımcısı Sedat Akma ise AA muhabirine yaptığı açıklamada "Valiliğin 19 Mayıs kıyafet bedellerinin bütün öğrencilere eşit olarak paylaştırmasıyla ilgili genelgesi var. Biz de bu genelge gereği öğrencilerden 3’er YTL toplamaya yöneldik. Bu parayı ödemeyenlere karnelerini vermedik, salı günü vereceğiz" dedi. 
     Daha sonra okul yöneticilerinin İlçe Milli Eğitim Müdürü Aydın Ceylan’dan aldıkları talimat gereği uygulamayı durdurdukları öğrenildi. 
     
</TEXT>
</DOC>
