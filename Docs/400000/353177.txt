<DOC>
<DOCNO> 353177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo16.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bre'Zinha'lı samba 
</HEADLINE>
<TEXT>


Konfederasyon Kupası şovu, dört maçla devam ediyor. Brezilya asıllı Meksikalı Zinha, doğduğu topraklarla olan gönül bağının Meksika-Brezilya maçındaki performansını etkilemeyeceğini söylüyor 

UĞUR MELEKE 


Konfederasyon Kupası B Grubu ilk maçlarına damgasını vuran oyuncuların hepsi Brezilya doğumlular oldu. Robinho ve Adriano, Yunanistan karşısında Brezilya'yı farka taşırken, Zinha'nın çok uzaklardan attığı fantastik şut, yeşil formalılar içindi. "Kendimi Brezilyalı olarak görmüyorum. Ölene kadar Meksika'nın renkleri için savaşacağım" diyen 29 yaşındaki Zinha, Brezilya maçının da yıldızı olmaya aday. 
Yarın akşam 21 45'te Hannover'de Ronaldo'suz Brezilya karşısına çıkacak Meksika, 19 maçlık yenilmezlik serisini sürdürebilir. Grubun finali niteliğindeki bu maçtan çıkacak beraberlik, iki takımı da yarı finalist yapacaktır. 

Japonya Almanya'ya ısınıyor 
Gelecek yaz Dünya Kupası için Almanya'da olmayı garantileyen Japonya, Konfederasyon Kupası maçlarıyla bu topraklara alışıyor. Meksika karşısında öne geçmesine rağmen üstünlüğünü koruyamayan Zico'nun talebeleri, bu kez hava toplarında dikkatli olacaklarını söylüyorlar. 
Brezilya'ya farklı yenilerek prestij kaybına uğrayan Yunanistan sıkıntılı. Dellas'sız turnuvaya gelen Yunanlılar'da Seitaridis de sakatlandı. Euro 2004'ün en iyi oyuncusu seçilen takım kaptanı Zagorakis de İtalya'ya dönmek zorunda. Zira Zagorakis'in kulübü Bologna, Serie A play-out ikinci maçında Parma ile oynuyor. Rakibine göre daha az probleme sahip Japonya, hava toplarında Charisteas'ı durdurabilirse avantajlı taraf olacaktır. 

Mark Viduka geliyor 
Konfederasyon Kupası A Grubu ikinci raundunda Avustralya ile Arjantin karşı karşıya geliyor. Almanya karşısında dikkat çekici bir performans gösteren ve 4-3'lük bir düelloya imza atan Avustralyalılar, Arjantin'i de şaşırtma amacında. Yaklaşık 6 aydır sahalardan uzak kalan Mark Viduka'nın bu maçla sahalara dönmesi bekleniyor. Almanya karşısında tek forvet olarak Aloisi'yi kullanan Frank Farina, bu kez Viduka'dan faydalanacak. Sakatlanan ve turnuvayı kapatan defans oyuncusu Tony Popovic'in yerineyse John McKain'in forma giymesi bekleniyor. 
Dünya Kupası'na katılmayı garantileyerek Almanya'ya gelen Arjantin'se rahat. 3 penaltı düdüğünün çalındığı ilginç mücadelede Tunus'u Riquelme ve Saviola ile geçen olimpiyat şampiyonu, Avustralya karşısında da rahat galip gelecektir. 

Sivrisinekler görev başında 
"Belki küçük bir takımız, ama büyük hayvanları alt edebilecek sivrisineklere sahibiz" diyor, Afrika şampiyonu Tunus'un Fransız hocası Roger Lemerre. İlk maçta forvetler Ziad Jaziri ve Santos da dahil 6 önemli oyuncusundan yoksun olan Tunus'un elinde bu kez daha geniş seçenekler var. Rakip Almanya'nın Avustralya karşısında komik goller yediğini ve Ballack'ın kişisel performansıyla kazandığını düşünen Lemerre, bu maçtan ümitli. İdeal kadrosuyla mücadele edecek Almanya'da ise, Klinsmann'ın rotasyon politikası dahilinde Oliver Kahn'ın yerine Jens Lehmann'ın oynaması bekleniyor. Juergen Klinsmann yönetiminde 12 maçta 9 galibiyet ve 3 beraberlik alan Almanya, Tunus karşısında da mutlak favori. 


</TEXT>
</DOC>
