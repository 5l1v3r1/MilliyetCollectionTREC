<DOC>
<DOCNO> 381937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy15.html </URL>
<DATE> 2005/09/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
312 generalin Vakit Gazetesi'ne açtığı davanın temyiz duruşması yapıldı 
</HEADLINE>
<TEXT>

     Vakit Gazetesi’nde "Onbaşı bile olamayacakların general olduğu ülke" başlıklı yazı nedeniyle 312 generalin, bu gazeteye açtığı tazminat davasının temyiz duruşması Yargıtay’da yapıldı. 
     Yargıtay 4. Hukuk Dairesi’ndeki duruşmaya, davalı eski RTÜK üyesi Mehmet Doğan ile diğer davalılar Nuri Aykon ve Harun Aksoy’un avukatları ile davacı 312 generalin avukatı Bilgin Yazıcıoğlu katıldı. 
     Davalı Mehmet Doğan, 35 yıllık yazar olduğunu, dava açıldığında RTÜK’de üye olarak görev yaptığını, bu davaya "aktüellik ve çekicilik kazandırmak" için dahil edildiğini öne sürdü. 
     Dava konusu yazıyı kendisinin yazmadığını iddia eden Doğan, "Dava sansasyon yapmaya elverişli bir dava. Artık insanlık su, toprak ve havanın dışında interneti de paylaşıyor, internet güvensiz bir alan, ben interneti yeni öğreniyorum" diye konuştu. 
     Davalılar avukatları da, dava konusu yazının Vakit Gazetesi’nde bir dönem yazı işleri müdürlüğü yapan Mehmet Özmen’in "Asım Yenihaber" müstear takma adıyla yazı yazdığının gazete tarafından mahkemeye bildirildiğini söylediler. 
     Davanın, İstanbul’da açılması gerektiğini belirten avukatlar, Türk Silahlı Kuvvetleri’nde 312 değil 301 general olduğunu öne sürdüler. 
     Köşe yazılarında haberde aranan ölçütlerin aranamayacağını, değer yargısını içerdiğini öne süren davalılar avukatları, yazının iki emekli generalin açıklamaları üzerine kaleme alındığını, TSK’deki bütün generalleri kapsamadığını savundular. Avukatlar, davanın usul ve esastan bozulmasını talep ettiler. 
     
     YAZICIOĞLU’NUN AÇIKLAMALARI 
     Davacı 312 generalin avukatı Bilgin Yazıcıoğlu ise dava konusu yazıyı yazanın Mehmet Doğan olduğunun tespit edildiğini söyledi. 
     Doğan’ın davaya aktüellik kazandırması için dahil edilmediğini, aktüel bir yönünün bulunmadığını ifade eden Yazıcıoğlu, yazıdaki suçlamaların bütün generalleri kapsadığın söyledi. 
     Genelkurmay Başkanı Orgeneral Hilmi Özkök’ün dava açmamasını da değerlendiren Yazıcıoğlu, "Bu davalar şahsi davalardır, isteyen açar istemeyen açmaz. Dava konusu yazı, ağır, galiz ifadeler içermektedir. 
     Yerel mahkemenin kararı onanmalıdır" diye konuştu. 
     Yargıtay 4. Hukuk Dairesi, temyiz istemine ilişkin kararı daha sonra açıklayacak. 
     Ankara 20. Asliye Hukuk Mahkemesi, 25 Ağustos 2003 tarihinde Vakit Gazetesi’nde "Onbaşı bile olamayacakların general olduğu ülke" başlıklı yazı nedeniyle 312 generalin açtığı manevi tazminat davası her bir davacı için 2’şer milyar lira olmak üzere 624 milyar liranın, davalılar Nuri Aykon, Harun Aksoy ve Mehmet Doğan’dan Asım Yenihaber 
     müştereken tahsiline karar vermişti. 
     
</TEXT>
</DOC>
