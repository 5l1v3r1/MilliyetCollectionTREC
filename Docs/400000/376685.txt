<DOC>
<DOCNO> 376685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun45.html </URL>
<DATE> 2005/09/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Almanya'da ele geçen 95 kilogram eroinle ilgili 3 Türk gözaltına alındı 
</HEADLINE>
<TEXT>

     Almanya’nın Herne kentinde ele geçirilen 95 kilogram eroinle ilgili olarak 3 Türkün gözaltına alındığı bildirildi. 
     Recklinghausen polisi, bugün düzenlediği basın toplantısında, Hollanda ve Belçika polisinin işbirliğiyle 2 gün önce ele geçirildiği bildirilen eroinin bu kişiler tarafından İstanbul’dan Antwerpen kenti üzerinden Herne’deki bir depoya getirtildiğinin tespit edildiğini belirtti. 
     Bu kişilerin Herne’deki depoda, rezervuarların içinde taşınan eroinleri boşaltırken yakalandıklarını ifade eden polis, Amsterdam’da yaşayan 48 yaşındaki şebeke elebaşısının Türk güvenlik makamları tarafından da eroin ticaretinden dolayı arandığını, diğer 2 kişinin de Herten kentinde yaşayan 36 ve 37 yaşlarında 2 kardeş olduğunu kaydetti. 
     El konulan uyuşturucunun Almanya’da bu yıl içinde ele geçirilen en büyük eroin miktarı olduğunu, piyasa değerinin yaklaşık 1,5 milyon avro’yu bulduğunu belirten polis, şebekenin bugüne kadar eroin ticaretinden yaklaşık 6 milyon avro elde ettiğinin sanıldığını bildirdi. 
     
</TEXT>
</DOC>
