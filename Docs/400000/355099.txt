<DOC>
<DOCNO> 355099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko15.html </URL>
<DATE> 2005/06/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İmalat sanayinde kişi başına brüt kazanç 1 milyar 271 milyon lira... 
</HEADLINE>
<TEXT>

     Ocak, Şubat, Mart aylarını kapsayan 2005 yılının birinci döneminde İmalat sanayiinde, kişi başına aylık ortalama brüt kazanç 1 milyar 271 milyon lira, kişi başına aylık ortalama brüt ücret ise 1 milyar 114 milyon lira olarak tahmin edildi. 
     DİE, ''İmalat Sanayiinde Ücret ve Kazanç 2005 yılı birinci dönem'' geçici sonuçlarını açıkladı. 
     Verilere göre her dönem için özel sektörde kişi başına aylık ortalama brüt ücret ve kazancın, kamu sektöründeki kişi başına aylık ortalama brüt ücret ve kazançtan düşük olduğu gözlendi. 
     2005 yılının birinci döneminde, aylık ortalama brüt kazançlar iki basamaklı ekonomik faaliyet kolu itibarıyla incelendiğinde, en yüksek ortalama brüt kazanç 3 milyar 695 milyon lira ile ''kok kömürü, rafine edilmiş petrol ürünleri'' ekonomik faaliyetinde olurken, bunu 2 milyar 418 milyon lira ile ''kimyasal madde ve ürünleri imalatı'' ekonomi faaliyeti takip etti. 
     Toplu iş sözleşmesi kapsamındaki işyerlerinde en yüksek ortalama brüt kazanç, 3 milyar 334 milyon lira ile ''kok kömürü rafine edilmiş petrol ürünleri'', 2 milyar 997 milyon lira ile ''kimyasal madde ve ürünleri imalatı'' ve 2 milyar 602 milyon lira ile ''plastik kauçuk ürünleri imalatı'' ekonomik faaliyet kolunda görüldü. 
     Toplu iş sözleşmesi kapsamı dışındaki en yüksek ortalama brüt kazanç ise 4 milyar 281 milyon lira ile ''kok kömürü, rafine edilmemiş petrol ürünleri imalatı'' ve 3 milyar 135 milyon lira ile ''tütün ürünleri imalatı'' ekonomik faaliyet kolunda oldu. 
     
     KAMU VE ÖZEL SEKTÖRDE ÜCRETLİ ÇALIŞANLARIN KAZANÇLARI 

     Aylık ortalama brüt kazançlar, kamu ve özel sektör ayrımında incelendiğinde, 2005 yılının birinci döneminde kamu sektöründe en fazla ortalama brüt kazancın 3 milyar 334 milyon lira ile ''kok kömürü, rafine edilmiş petrol ürünleri'' ve 2 milyar 679 milyon lira ile ''ana metal sanayii'' sektöründe olduğu görüldü. 
     Özel sektörde ise en yüksek ortalama brüt kazanç 4 milyar 281 milyon lira ile ''kok kömürü, rafine edilmiş petrol ürünleri imalatı'' ve 3 milyar 230 milyon lira ile ''tütün ürünleri imalatı'' sektöründe yaşandı. 
     Genelde kamu sektöründe çalışanların ortalama brüt kazançları, özel sektörde çalışanlara göre daha yüksek oldu. 
     
     BÖLGELERE GÖRE ÜCRETLER 

     İstatistiki bölge sınıflaması düzeyine göre 12 bölgedeki aylık ortalama brüt kazançlar incelendiğinde de, en yüksek kişi başına aylık ortalama brüt kazanç Batı Karadeniz Bölgesinde 1 milyar 767 milyon lira olurken, bunu 1 milyar 483 milyon lira ile Doğu Marmara Bölgesi ve 1 milyar 348 milyon lira ile Kuzeydoğu Anadolu bölgesi takip etti. 
     İstanbul bölgesinde kişi başına ortalama brüt kazanç ise 1 milyar 297 milyon lira olarak belirlendi. 
     Ankette kapsanan imalat sanayi ekonomik faaliyet kolunda, ücretli çalışanlara yapılan sosyal yardımların aylık ortalama brüt kazanç içindeki payı 2005'in birinci döneminde kamu sektöründe yüzde 1.9, özel sektörde ise yüzde 1.8 olarak tahmin edildi. 
     
     HAFTALIK ÇALIŞMA SÜRESİ, FAZLA MESAİ DAHİL 45.6 SAAT 

     Fazla mesai dahil haftalık fiili çalışma süresi ise toplamda yılın ilk çeyreğinde 45.6 saat oldu. 
     Aynı dönemde kamu sektöründe çalışma saati 42.5 saat olurken, özel sektörde çalışma süresi 45.9 saat olarak belirlendi. 
     
</TEXT>
</DOC>
