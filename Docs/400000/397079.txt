<DOC>
<DOCNO> 397079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo24.html </URL>
<DATE> 2005/11/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gaziantepspor Teknik Direktörü Bu sezonun en zor maçını kazandık 
</HEADLINE>
<TEXT>

     Haftasonunda Beşiktaş ile deplasmanda karşılaşan ve sahadan 1-0 galip ayrılan Gaziantepspor'da keyifler yerinde. 
     Teknik Direktör Faruk Hadzibegiç, düzenlediği basın toplantısında, Beşiktaş karşısında çok iyi bir oyun ortaya koyduklarını söyledi. Hadzibegiç, ''Sonuç farklı olabilirdi. Beşiktaş çok büyük bir camia. Bu büyük camiadan 3 puan aldığımız için mutluyum'' dedi. 
     
     KAYSERİSPOR HAZIRLIĞI 
     Pazar günü Kamil Ocak Stadı'nda Kayserispor ile karşılaşacaklarını hatırlatan Hadzibegiç, ''Kayserispor 25 puanla üst sıralarda bulunuyor. Çok gol atıp az gol yiyen bir takım. Görünüş itibarıyla her şey onların lehine gözüküyor. Beşiktaş, Fenerbahçe ve Trabzonspor gibi bir takım oldular. Bu maçta bizim motivasyonumuz eksik olmayacak. Çok cesur oynayacağız. 12. adam seyircimiz de stada geldiği zaman, sahadan galip ayrılacağız'' şeklinde konuştu. 
     Teknik Direktör Faruk Hadzibegiç, bir gazetecinin Lazarov ile ilgili basında yeralan transfer haberleri ve Tarık El-Tayyib ile ilgili olarak, ''Lazarov'un burada kalacağına inanıyorum. Tarık ise çok iyi bir oyuncu. Halen tam kapasitesine ulaşamadı. Tarık, bu takıma daha çok şey verebilir'' dedi. 
     
</TEXT>
</DOC>
