<DOC>
<DOCNO> 361526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/ekonomi/eko04.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan TÜSİAD'la barış yemeği yiyecek 
</HEADLINE>
<TEXT>


Başbakan Recep Tayyip Erdoğan, bir süre önce polemiğe girdiği TÜSİAD Başkanı Ömer Sabancı ile İstanbul'da barış yemeği yiyecek 

EKONOMİ SERVİSİ 

Türk Sanayici ve İşadamları Derneği TÜSİAD ile Başbakan Recep Tayyip Erdoğan, bugün bir araya gelerek yemek yiyecek. Toplantının resmi bir gündemi yok ama ana eksen "3 Ekim'e Doğru AB süreci ve Ekonomi" olacak. Bunun yanında Fransa ve Hollanda'daki referandum sonuçları da toplantı gündeminde bulunuyor. Toplantının düzenleniş amacı TÜSİAD'a göre, 3 Ekim öncesi hükümetin ihtiyaç duyduğu destek. Toplantı sonrasında TÜSİAD, Avrupa Birliği sürecinde hükümetle her türlü diyaloğa ve desteğe açık olduğunu da açıklayacak. Ancak TÜSİAD tarafından bu desteğin şartı olarak hükümetin AB perspektifli politikaları sürdürmesi isteniyor. 
Bununla beraber TÜSİAD toplantıda kayıtdışı ile mücadele, sosyal güvenlik yasasının gecikmesi ve işsizlik ile mücadele hakkındaki görüşlerini de aktaracak. Toplantıda ayrıca Devlet Bakanı Abdüllatif Şener'in yanlış anlaşıldığını söylediği yabancı sermaye tartışması da gündeme gelecek. Bürokrasi ve yatırım ortamının h l iyileştirilememiş olmasının da tartışılacağı toplantıda Başbakan'ın iktidara geldiğinden beri TÜSİAD'ı ilk kez evinde ziyaret edecek olması dikkat çekiyor. 

Sert tartışmalar yaşanmıştı 
Geçtiğimiz mart ayında İstanbul'da 6 Mart'ta düzenlenen Dünya Kadınlar Günü'nde polisin kadınlara dayak atmasını eleştiren TÜSİAD'la karşı karşıya gelen Başbakan Tayyip Erdoğan, TÜSİAD Başkanı Ömer Sabancı'ya katıldığı TOBB'un Yönetim Kurulu toplantısında, bir suikasta kurban giden Özdemir Sabancı'yı kastederek "Amcasının katili orada dururken, ne yargılanıp ne de iade edilirken onların ağzıyla, işlerine yarayacak demeç veriyor" diyerek sert şekilde eleştirmişti. Erdoğan, Sabancı'yı "Brüksel'den yana tavır almakla"da suçlamıştı. 
Ömer Sabancı ve yöneticileri, bu eleştirinin ardından davet edilmelerine karşın Erdoğan başkanlığında toplanan Ekonomik ve Sosyal Konsey toplantısına katılmamışlardı. Sabancı, Erdoğan'ın açıklamalarından sonra polemiğe girmekten kaçınmış ancak eleştirilere devam edeceklerinin mesajını vermişti. Erdoğan ise "Ömer Sabancı'ya biraz sert çıktım" demişti. 




</TEXT>
</DOC>
