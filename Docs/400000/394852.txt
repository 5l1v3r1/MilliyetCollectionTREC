<DOC>
<DOCNO> 394852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo26.html </URL>
<DATE> 2005/11/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İsviçre milli takımını İstanbul'a geldi, yer yerinden oynadı... 
</HEADLINE>
<TEXT>

     2006 Dünya Kupası play-off ilk maçında 2-0 yenildiğimiz İsviçre Milli Takımı, İstanbul'a indiğinde yer yerinden oynadı. Kalabalık ve öfkeli bir taraftar grubunun karşıladığı İsviçreli futbolcular, tepkiler karşısında zor anlar yaşadı... 

Atatürk Havalimanı'na saat 14.40'ta inen İsviçre Milli Takımı kafilesi, pasaport kontrolü ve bagaj alımı nedeniyle yaklaşık 2,5 saat sonra havalimanından ayrıldı. 
     Çok sayıda Türk taraftarın protesto gösterileriyle karşılanan İsviçre kafilesi, Atatürk Havalimanı'nda güvenliğin sağlanması için bir süre bekletilirken, çevik kuvvet polislerinin oluşturduğu kordon içinde havalimanından çıkarılabildi. Taraftarlar, ellerindeki Türk bayraklarıyla İsviçreli futbolcu ve teknik heyete protestoda bulundu. 
     Protestolar karşısında İsviçre kafilesi adete şaşkına döndü, futbolcular uçaktan havaalanına çıkmak istedi ancak güvenlik önlemlerinin yetersiz olduğu gerekçesiyle 2 kez aprona geri döndü. Televizyonların canlı yayınladığı görüntülerde büyük kargaşa yaşandı, İsviçreli futbolcuları seyirci tepkisinden polis kurtardı. 
     Bu arada, güvenliğin sağlanıp sağlanamadığını kontrol amacıyla çıkış bölümüne gelen İsviçre Milli Takımı Sorumlusu Philip Ebnöther, bir anda taraftarların yoğun tepkilerine maruz kaldı. Ebnöther, buradaki polisler tarafından tekrar içeri alınırken, bekleyen taraftarlar, İsviçre Milli Takımı'nın çıkışı esnasında da izdiham yarattı. 
     İsviçre Milli Takımı'nda, ilk maçtaki agresif hareketleriyle dikkat çeken ve gördüğü sarı kartla cezalı duruma düşen Magnin de İstanbul'a getirilen oyuncular arasında yer aldı. 
     
     'Cehenneme hoşgeldiniz' 

     İsviçre Milli Takımı, Atatürk Havalimanı’na ayak basar basmaz protesto edildi. 
     Havalimanında körüğe yanaşan uçağın kapısının açılmasıyla birlikte dışarı çıkan İsviçre kafilesi, protestoyla karşılaştı. Futbolcular ve İsviçreli taraftarların uçaktan çıkışı sırasında bir grup havalimanı çalışanı körükte Türk Bayrağı açarak slogan attı. Üzerinde ''Welcome to Hell, 5-0'' Cehenneme Hoşgeldiniz, 5-0 yazılı döviz açan Havaş çalışanlarından oluşan grup, İsveçreli futbolcuları protesto etti. 
     
     Kafileyi taşıyan otobüse yumurta atıldı 

     18. Dünya Kupası elemeleri play-off baraj rövanş maçı için İstanbul’a gelen İsviçre Milli Takımı, Çırağan Palace Hotel Kempinski’ye yerleşti. 
     Atatürk Havalimanı’ndan, otobüsle sahil yolunu takip ederek Çırağan’a gelen İsviçre Milli Takımı kafilesine, polis ekipleri eskortluk yaptı. Otobüse, Tophane’de ve Çırağan Palace Hotel Kempinski’nin kapısında, iki kez küçük gruplar tarafından yumurta ve ayran atılırken, güvenlik güçleri hemen müdahale ederek bu grupları dağıttı. 
     İsviçre Milli Takımı otele girerken, bir kişinin Fransızca "Futbol delikanlı oyunudur" yazılı pankart açması, dikkati çekti. 
     Bu arada, İsviçre Milli Takımı’nın bu akşam yapacağı antrenmanın iptal edildiği bildirildi. 
     
     BIÇAKCI, FUTBOLSEVERLERİ SAĞDUYULU OLMAYA ÇAĞIRDI 

     Futbol Federasyonu Başkanı Levent Bıçakcı, İsviçre ile 16 Kasım Çarşamba günü yapılacak Dünya Kupası elemeleri play-off baraj rövanş maçı öncesi, taraftarlara uyarılarda bulundu. 
     Bıçakcı, yaptığı yazılı açıklamada, futbolseverleri sağduyu ve sükunete davet ederken, "İsviçre'de yaşadığımız, futbol etiği ve genel teamüllerle bağdaştıramadığımız olayları, bize yakışan ölçü ve sorumluluk anlayışı içinde İsviçre Federasyonu ile paylaştık. Artık bu olaylar geride kaldı" dedi. 
     Önlerinde çok önemli ve kritik bir karşılaşma bulunduğunu hatırlatan Bıçakcı, ortamı daha fazla germenin ve tepkilerin dozunu kontrol edilemeyecek noktaya taşımanın, sahaya çıkacak futbolcuların konsantrasyonunu bozabileceği, Türk futboluna da telafisi mümkün olmayan zararlar verebileceği uyarısında bulundu. 
     Bıçakcı, şunları kaydetti 
     "Millet olarak, her şeyden önce konukseverliğiyle tanınan ve bu özelliğiyle dünyada hak ettiği takdiri gören bir karaktere sahibiz. İsviçre Milli Takımı İstanbul'a geldi. Bu aşamadan sonra bizim konuğumuz. O nedenle, öncelikli olarak ev sahipliğinin en iyi örneklerini vermek geleneksel sorumluluğumuzdur. 
     Değerli futbolseverlerin, bu aşamada sakin, olgun, sağduyulu davranmaları, provokasyonlara kapılmadan, taraftar sorumluluğu içinde hareket etmeleri gereğinin altını özellikle çizmekte yarar görüyorum. 
     Çarşamba gecesi oynanacak maçta da aynı sorumluluk duyguları içinde, takımımıza gösterilecek destek büyük önem taşımaktadır. Futbolseverlerden, tahriklere kapılmadan ve tepkilerin dozunu sportmenlik çerçevesinde tutarak hareket etmelerini özellikle rica ediyorum." 

     
</TEXT>
</DOC>
