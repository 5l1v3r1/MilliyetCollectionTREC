<DOC>
<DOCNO> 379241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo07.html </URL>
<DATE> 2005/09/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Daum'u sıkıntı bastı... 
</HEADLINE>
<TEXT>

     Deniz’in lisansı donduruldu, Zafer sakat, Appiah’ın oynaması zor, Serkan idmanı yarıda bıraktı. Daum, derbi için kadro kurmakta zorlanıyor. 
     
     Darbe üstüne darbe 
     Lige kötü başlayan ancak art arda aldığı galibiyetlerle ikinci sıraya yerleşen, Milan karşısında sahadan 3-1’lik yenilgiyle ayrılmasına karşın, ortaya koyduğu futbolla büyük beğeni kazanan Fenerbahçe’de Beşiktaş derbisi öncesi büyük sıkıntı yaşanıyor. Milan maçında sakatlanan Appiah’ın derbide forma giymesinin zor olması yüzünden şans vermeyi düşündüğü Deniz’in lisanının dondurulmasıyla zor durumda kalan teknik direktör Daum’un morali dün bir kez daha bozuldu. Appiah gibi sakatlığı bulunan ancak önceki gün çift kalede yer alan Serkan idmanı yarıda bıraktı. 
     
     Umut ışığı doğdu 
     Ağrılarının arttığını söyleyerek içeri giden Serkan’ın durumunun ancak maç saatinde belli olacağı kaydedildi. Yeni transfer Zafer Biryol da kasık ve adalesindeki ağrılar nedeniyle yine takımdan ayrı çalıştı. Üst üste gelen bu darbeler yüzünden bir hayli sıkıntı yaşayan Alman hocanın tüm umudu Appiah’ta. Arka adalesinde korkulduğu gibi yırtık değil, ödem ve gerilme belirlenen ve yoğun bir fizik ve havuz tedavisine alınan Ganalı oyuncunun az da olsa oynama ihtimali bulunduğu belirlendi. Tedavisi sürdürülen Appiah, bugün Daum tarafından denemeye alınacak. 
     
</TEXT>
</DOC>
