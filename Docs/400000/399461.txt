<DOC>
<DOCNO> 399461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/ekonomi/eko03.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikaya üyelikte 'teyze' bahanesine son 
</HEADLINE>
<TEXT>


SERKAN ARMAN 

Sendikalar Kanunu'nda AB'nin de eleştirdiği üyelikte 'noter şartı' zorunluluğu kalkıyor. Devrimci İşçi Sendikaları Konfederasyonu DİSK Başkanı Süleyman Çelebi, yeni yasa tasarısından memnun olduklarını kaydetti. Çelebi şunları söyledi 
"İlk defa ILO sözleşmelerine uygun düzenlemeler geliyor. En önemlisi 'noter şartı'nın kalkması. İşçiler sendika üyeliği için notere gitmek zorunda. Buna 20 - 25 milyon lira para veriyorlar. Sendika değiştiren de 80 milyon ödüyor. Mesai günü noter için izin alınamaz, 'teyzem, dayım öldü' bahanesiyle gidilirdi. İşçi ve memur sendikalarına üye olamayan özel okul öğretmenlerine de sendika hakkı çıkacak" dedi. 
Hak - İş Başkanı Salim Uslu da tasarıya olumlu baktıklarını belirterek, "İş kolu sayısı azaltılıyor. Şu anda 28 iş kolu var. Dünyanın hiçbir yerinde gıda ve şeker ayrı değildir. İş kollarının birleşmesi daha güçlü sendikalar ortaya çıkartacak" dedi. 

Vize kolaylığı serbest dolaşım değil AB - Türkiye Karma İstişare Komitesi KİK Eş Başkanı da olan Çelebi, KİK'in 20. toplantısının ardından yayımlanan deklarasyonda AB'den vize kolaylığı istenmesinin serbest dolaşım anlamına gelmediğini söyledi. Çelebi, bunun AB konusunda diyaloğun geliştirilmesi için sanatçı, gazeteci, akademisyen, sivil toplum örgütleri, iş dünyası örgütleri ve sendikaları kapsayan bir kolaylık olduğunu dile getirdi. 
Deklarasyonda işadamı değil iş dünyası ifadesinin kullanıldığını vurgulayan Çelebi, "Bütün ülkelerin ilgili bakanlıklarıyla görüşeceğiz. Türkiye'den de çıkış harcının kaldırılmasını talep ediyoruz" dedi. 


</TEXT>
</DOC>
