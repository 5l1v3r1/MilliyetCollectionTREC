<DOC>
<DOCNO> 382653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur13.html </URL>
<DATE> 2005/09/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
100 kişilik aile kan davası yüzünden köyünü terk etti 
</HEADLINE>
<TEXT>

     Muş’un Malazgirt İlçesi’nde, 4 gün önce aralarında silahlı kavga çıkan kan davalı ailelerin birinden 110 kişi, kışlık yakacak, saman ve ot yığınlarını yakarak köylerini terk etti. 
     AA muhabirinin edindiği bilgiye göre, Beypınarı Köyü’nde arazi anlaşmazlığı nedeniyle kan davalı olan İgan ve Kırtaş ile Göçkur aileleri arasında yaşanan ve 1 kişinin ölümüyle sonuçlanan silahlı kavganın ardından, 8 aile jandarma kontrolünde köyden çıktılar. 
     Göçkur ailesinden 110 kişi, terk ettiği köylerinde geriye kalan kışlık yakacak, saman ve ot yığınlarını da yaktılar. 
     Bulanık İlçesi’ne bağlı Adıvar Köyü’ne yerleşmek üzere traktörlerle yola çıkan aileden, ot yığını, samanlık ve tezekleri yakan 5 kişi ile silahlı kavgayla ilgili 8 kişi, jandarma ekiplerince gözaltına alındı. 
     Geniş güvenlik önlemlerinin alındığı Beypınarı Köyü’nde, 110 kişinin göç etmesiyle, köyün nüfusunun 290’a düştüğü belirtildi. 
     Beypınarı Köyü’nde, 23 Ağustos’ta arazi anlaşmazlığı nedeniyle kan davalı İgan ve Kırtaş ile Göçkur aileleri arasında silahlı kavga çıkmış, kavgada Kerem İgan öldürülmüştü. Aileler arasında 4 gün önce çıkan kavgada da Çetin İgan 22 silahla vurularak öldürülmüştü. 
     
</TEXT>
</DOC>
