<DOC>
<DOCNO> 398397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun35.html </URL>
<DATE> 2005/11/27/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Kosova'nın nihai statüsü için görüşmeler devam ediyor... 
</HEADLINE>
<TEXT>

     BM'nin Kosova'nın nihai statüsüyle ilgili müzakerelerin yürütülmesi için görevlendirdiği eski Finlandiya Devlet Başkanı Martti Ahtisaari, Makedonya'daki krizin çözümünün Kosova için iyi bir örnek olduğunu belirtti. 
     Ahtisaari, Üsküp'te üst düzey Makedon yetkililerle yaptığı görüşmelerin ardından düzenlediği basın toplantısında, ''Burada olanlardan çok etkilendim, burada uygulanan çeşitli çözümleri çok dikkatli şekilde incelemek istiyorum. Makedonya, bu tür sorunların çözümünde iyi bir örnek olabilir'' dedi. 
     Ahtisaari ile görüşen Makedonya Cumhurbaşkanı Branko Çırvenkovski de Kosova konusunun önemine değinerek, Makedonya'nın bu sorunun içinde olmadığını vurguladı ve Kosova'da hukuk ve demokrasinin hayata geçirilmesinin yanı sıra Makedonya ile Kosova'nın sınır çizgisinin belirlenmesinin Makedonya için çok önemli olduğunu dile getirdi. 
     Ahtisaari de Makedonya ile Kosova arasındaki sınır çizgisinin belirlenmesinin sadece teknik bir mesele olduğunu ileri sürerek, sınırlarda hiçbir değişimin olmayacağı konusunda garantiler sunulduğunu belirtti. 
     ''Makedonya'da olduğu gibi Kosova'da da çok etnikli belediyeler kurulmalıdır'' diyen Ahtisaari, ''Makedonya'nın etnik yapısına nasıl değer verildiyse Kosova'da da Sırp ile öteki azınlıklara bu şekilde değer verilmesi gerekiyor'' dedi ve Kosova'nın bölünmesine asla izin verilmeyeceğini vurguladı. 
     
</TEXT>
</DOC>
