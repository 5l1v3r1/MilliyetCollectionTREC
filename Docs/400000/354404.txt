<DOC>
<DOCNO> 354404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy03.html </URL>
<DATE> 2005/06/22/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Doktorlara mecburi hizmet geri döndü 
</HEADLINE>
<TEXT>

     Mecburi hizmette görev süreleri 200 ile 500 gün arasında değişiyor Doktorlara mecburi hizmet, 'devlet hizmeti' adı altında geri geldi. Uzman tabip unvanını kazananların, her eğitimleri için ayrı ayrı olmak kaydıyla 'devlet hizmeti' yapmasını öngören teklif, TBMM Genel Kurulu'nda kabul edilerek yasalaştı. 
     Yasa, iki yıl önce çıkarılan uygulamasına son verilen doktorlara yönelik mecburi hizmeti, 'devlet hizmeti' adı altında geri getiriyor. 
     Yasa uyarınca, yurtiçinde veya yurtdışında öğrenimlerini bitirerek doktor, uzman doktor ve yan dal uzmanlık eğitimini tamamlayanlar, her eğitimleri için ayrı ayrı olmak kaydı ile 'devlet hizmeti' yapmakla yükümlü olacak. 
     
     Mecburi hizmet süreleri 
     Mecburi hizmet süresi, Devlet Planlama Teşkilatı Müsteşarlığı tarafından hazırlanan ilçelerin Sosyo-Ekonomik Gelişmişlik Sıralaması'na göre kademelendiriliyor ve 200 ila 500 gün arasında değişiyor. Bu kademelendirme şöyle olacak 
     Altıncı grup ilçe merkezlerine bağlı yerleşim yerlerinde 200, Beşinci grup ilçe merkezlerine bağlı yerleşim yerleri ile altıncı grup ilçe merkezlerinde 250, Dördüncü grup ilçe merkezlerine bağlı yerleşim yerleri ile beşinci grup ilçe merkezlerinde 300, Üçüncü grup ilçe merkezlerine bağlı yerleşim yerleri ile dördüncü grup ilçe merkezlerinde 350, İkinci grup ilçe merkezlerine bağlı yerleşim yerleri ile üçüncü grup ilçe merkezlerinde 400, Birinci grup ilçe merkezlerine bağlı yerleşim yerleri ile ikinci grup ilçe merkezlerinde 450, Birinci grup ilçe merkezlerinde 500 gün. 
     
     Sözleşmeli personel olma hakkı 
     Uzman doktorlar, Sağlık Bakanlığı veya Sağlık Bakanlığı'nca uygun görülen diğer kuruluşlarda Devlet memuru veya ilgililerin talebi halinde sözleşmeli sağlık personeli olarak Devlet hizmeti yapmakla yükümlü olacak. Bu süreler ihtiyaca göre Sağlık Bakanlığı'nın teklifi üzerine Bakanlar Kurulu kararıyla kısaltılabilecek. 
     Sürelerin hesabında fiilen çalışma esas alınacak, hafta sonu ve resmi tatil günleri fiili çalışmadan sayılacak. Yıllık, mazeret ve hastalık izinli geçirilen günler ise yükümlülük süresine ilave edilecek. 
     Türk Silahlı Kuvvetleri'nde veya yurt dışında kendi nam ve hesabına okuyarak devletten öğrenci dövizi almadan tıp, tıpta uzmanlık veya yan dal uzmanlık öğrenimlerin tamamlayanlar devlet hizmeti yükümlülüğüne tabi olmayacak. 
     Ancak bu yükümlülük, TSK'da iki yıl görev yapmadan ayrılanlara da uygulanacak. TSK hariç, herhangi bir kamu kurum veya kuruluşu adına öğrenim gören personelinin yapacağı devlet hizmeti yükümlülüğü, mecburi hizmet süresinden düşülecek. 
     
     Devlet hizmeti yapmayanlar 
     Tıp fakülteleri ve eğitim hastanelerinden mezun olan veya uzmanlık ve yan dal uzmanlık öğrenimini tamamlayan tabip ve uzman tabipler de bu uygulamaya tabi tutulacak. 
     Eş durumu ve sağlık mazereti nedeniyle yapılacak atamalar hariç personelin görev yerleri, tercih hakkı verilmek suretiyle kurayla belirlenecek. 
     Devlet hizmeti yükümlülüğü kapsamındaki personel, bu görevlerini tamamlamadan mesleklerini icra edemeyecek. Tabipler, devlet hizmeti yükümlülüklerine başlamadan veya tamamlamadan asistanlık ya da yan dal asistanlık sınavlarına katılabilecek ve uzmanlık eğitimine başlayabilecek. 
     Eksik kalan devlet hizmeti yükümlülüklerini, uzman tabip veya yan dal uzmanı olarak yapacakları devlet hizmeti yükümlülüğüne ilave etmek suretiyle yerine getirecek. Ancak, birden fazla uzmanlık veya yan dal uzmanlık eğitimine başlanabilmesi için devlet hizmeti yükümlülüğünün tamamlanması şart koşulacak. 
     
     Henüz okuyanlar da yükümlü 
     Düzenlemenin yürürlüğe girdiği tarihte tıp fakültelerinde öğrenim görenler ile tıpta uzmanlık ve yan dal uzmanlık eğitimi yapmakta olanlar da Devlet hizmeti yapmakla yükümlü olacak. 
     
</TEXT>
</DOC>
