<DOC>
<DOCNO> 397378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo10.html </URL>
<DATE> 2005/11/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Beşiktaş, Mehmet Özdilek'e sahip çıktı 
</HEADLINE>
<TEXT>

     Beşiktaş Kulübü Divan Kurulu, yazılı bir açıklama yaparak, Türkiye-İsviçre maçının ardından yaşanan olayların tek sorumlusu olarak A Milli Takım antrenörlüğünden istifa eden Mehmet Özdilek'in gösterilmesinin insaf ölçülerinin dışında olduğunu belirtti. 
     Divan Kurulu'ndan yapılan açıklamada, aynı zamanda Beşiktaş Kulübü'nün Divan Kurulu üyesi olan Mehmet Özdilek'in, futbolculuk dönemini son derece efendilikle sürdürdüğü belirtilerek, şu görüşlere yer verildi 
     ''Futbolseverler tarafından ''Şifo'' lakabı takılarak bütün futbol ve spor camiasının takdirini kazanmıştır. Jübilesinin gelirini Türk Eğitim Gönüllüleri Vakfı'na bağışlayan ve ulvi duygular besleyen bu sporcumuza acımasızca yapılan saldırı camiamızı üzmüştür. Futbol camiasındaki en yüksek kademeden, yönetici, sporcu, malzemeci, taraftar ve medya mensuplarına kadar hepimiz sorumluluklarımızın bilincine varamadığımızdan, bizlere acı bir ders olan son İsviçre maçındaki olayların nedeni olarak Mehmet Özdilek'in kurban seçilmesini, esas suçluların koruma altına alınmasını kınıyoruz.'' 

     
</TEXT>
</DOC>
