<DOC>
<DOCNO> 383065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun01.html </URL>
<DATE> 2005/10/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İsrailli milletvekillerinden ABD'ye İran'ı durdurun... 
</HEADLINE>
<TEXT>

     ABD'yi ziyaret eden bir grup İsrailli milletvekili, Washington yönetiminden ve müttefiklerinden İran'ın nükleer çabalarını gerekirse güç kullanarak durdurmalarını isteyerek, ''yoksa en kötü ihtimalde bunu İsrail'in yapacağı'' mesajını verdi. 
     Sağ eğilimli Ulusal Birlik Partisi milletvekili Arieh Eldad, The Washington Times gazetesine yaptığı açıklamada, İran'ın, güç kullanımı dışında hiçbir tehditle durdurulamayacağını savundu. 
     İsrail'in İran'a karşı tek yanlı harekete geçmesini ''en kötü senaryo'' olarak nitelendiren ve bunun İslam dünyasında infiale yol açacağını belirten Eldad, ''Yine de yapmamız gerekirse bunu yaparız. Ancak bunu ABD ve uluslararası toplum yaparsa tepkilerin sınırlı kalması şansı var'' dedi. 
     İktidardaki Likud Cephesi milletvekili, parlamento savunma ve dışişleri komitesi başkanı Yuval Steinitz de İran'ın 2-3 yılda nükleer silah sahibi olacağını savunarak, ''Biz, İran'ın nükleer silahlarını, İsrail'in varlığına, tüm Ortadoğu'ya ve Ortadoğu'daki tüm Batı çıkarlarına karşı bir tehdit olarak görüyoruz'' diye konuştu. 
     Steinitz, ''En iyi umut, ABD'nin ve diğer büyük güçlerin, İranlı liderlere, nükleer programlarının meyvelerini göremeyeceklerini açıkça göstermesi. Yoksa sadece yaptırım ve tecrit tehditleri işe yaramayacak'' dedi. 
     Merkez eğilimli Şinui Partisi'nin lideri Tommy Jozef Lapid de İsrail'in, İran'ın nükleer bomba tehdidi altında yaşamayacağını söyledi. 
     
</TEXT>
</DOC>
