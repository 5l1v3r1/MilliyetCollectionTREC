<DOC>
<DOCNO> 364322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun11.html </URL>
<DATE> 2005/07/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'de özür dileten operasyon 
</HEADLINE>
<TEXT>

     Londra'da peşpeşe düzenlenen terör saldırılarında şehrin simgesi çift katlı otobüslerin hedef olması, 11 Eylül'ün etkilerini üzerinden atamamış ABD ve New York'ta garip olayların yaşanmasına neden oldu. 
     İngiltere'deki patlayan bombalardan etkilenen 43 yaşındaki çift katlı otobüs şoförü Muhammed Stout, otobüsünü durdurdu ve 5 yolcudan şüphelendiğini söyleyerek 911'i aradı. Sürücü ve yardımcısının panik olmasının nedeni "Turistlerin sırt çantası taşıması ve ceplerinin dolu olması" idi. Ancak bu ifadeler New York polisini alarma geçirmeye yetti. 
     
     TRAFİK DURDU, RESTORANLAR BOŞALTILDI 

     Ağır silahlarla otobüse operasyon düzenleyen ve üzerlerinde şortları bulunan beş masum gencin kaldırımda diz çökmesini sağlayan yaklaşık 100 kadar polis, üst araması yaptı ve yaşları 22 ile 40 arasında değişen şüpheli gençlere kelepçe taktı. 
     New York polisi, trafiği kestikten sonra tüm yolcuların çantalarını sokağa dizdi ve eğitimli köpekler yardımıyla bomba araması yaptı. Olay mahaline yakın restoranlar boşaltıldı. 
     Operasyon sonrası bombacı olmadıkları anlaşılan şüpheliler serbest bırakıldı. ABD basınına konuşan Ortadoğu ve Güney Asya kökenli gençler, öfkelerini sert bir şekilde dile getirdi. 
     
     BLOOMBERG ÖZÜR DİLEDİ 

     New York Belediye Başkanı Michael Bloomberg ise yaşanan olaylardan ötürü özür diledi. Çoğu turist 60 yolcuyu taşıyan otobüs şoförünü eleştiren Bloomberg, "Acil durumlarda profesyonelleri çağırma konusunda halkımızı destekliyorum ama sağduyumuzu kaybetmemeliyiz" diye konuştu. Bloomberg, "Bu olay bir utançtır ve şehir adına özür diliyorum" dedi. 

     
</TEXT>
</DOC>
