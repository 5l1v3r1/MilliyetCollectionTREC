<DOC>
<DOCNO> 391586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/gun06.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet hastanesinde kayıtlar çarpıtıldı iddiası 
</HEADLINE>
<TEXT>


HABER MERKEZİ 

Doğan Haber Ajansı, dün şok bir iddia ortaya atarak, Malatya Devlet Hastanesi'nde geçen ay içinde çeşitli yuva ve yurtlardan getirilen 51 çocuğun tedavi gördüğünü, ancak poliklinik kayıtlarında hastaneye gelme gerekçelerinin çarpıtıldığını öne sürdü. Malatya Devlet Hastanesi Başhekimi Bülent Topaloğlu ise Milliyet'e yaptığı açıklamada, geçtiğimiz ay polikliniklerinde tedavi gören çocuk sayısının 23 olduğunu, acil servise ise tek bir çocuğun getirildiğini söyledi. 
İddialara göre, Malatya Devlet Hastanesi'nin çeşitli polikliniklerine geçen ay yurtta kalan 30 çocuk getirildi. Polikliniklerde hangi aşamada tutulduğu anlaşılamayan kayıtlara göre, çocuklarda kulakta ağrı, gözde şişme veya enfeksiyon, yanıklar ve kırıklar belirlendi. Belirtilerin oluş nedenleri, kayıtlarda "Bisikletten ya da merdivenden düşme", "çocuklar arasındaki itişip kakışmadan kaynaklanan yaralanmalar" olarak gösterildi. Bir ay içinde 30 dolayında yuva çocuğunun vahim yaralanma, kırık ve kesiklerle getirilmesine karşın, hastane yetkililerinin bu durumdan güvenlik birimlerini haberdar etme yükümlülüklerini yerine getirip getirmedikleri merak konusu oldu. 
Başhekim Topaloğlu ise, "Acil servisteki vakalar polise intikal ettirilir. Polikliniklerde ise, hastayı getirenlerin ifadesine sadık kalınır. Şüphelenilen bir durum varsa doktorlar mutlaka polise intikal ettirirler" diye konuştu. 



</TEXT>
</DOC>
