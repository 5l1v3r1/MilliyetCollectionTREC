<DOC>
<DOCNO> 372369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/axspo02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'da taktik savaşı 
</HEADLINE>
<TEXT>


Fenerbahçe, Fransız yıldızın yerine taraftarı mutlu edecek bir forvet bulamadığı için Newcastle'la yaptığı görüşmelerde 10 milyon pounddan tek kuruş aşağıya inmiyor 

MEHMET DEMİRCAN 


Sarı-Lacivertli kulübün, Anelka'nın transferiyle ilgili çok yönlü bir taktik izlediği ortaya çıktı. 
İngiliz Newcastle'ın Başkanı Fredy Shepherd ile geçtiğimiz hafta Almanya'da gizli bir toplantı yapan Fenerbahçe yönetiminin, transferi ağırdan aldığı iddia edildi. Sarı-Lacivertliler'in, hem transfer döneminin 31 Ağustos'ta bitecek olması nedeniyle az zaman kalması, hem de Anelka'nın yerine taraftarı mutlu edecek bir ismin bulunmaması yüzünden taviz vermediği bildirildi. Bu nedenle 10 milyon pound isteyen ve tek kuruş inmeyen Fenerbahçe'ye karşın Newcastle'ın kararsız kaldığı ifade edildi. 

Luque de olmuyor 
Ancak Newcastle'da dün yaşanan bir gelişme, Anelka konusunda pazarlıkların yeniden alevleneceğini belgeledi. 
İngiliz kulübünün, Luque için yaptığı 13 milyon Euro'luk teklifin, takımı Deportivo La Coruna tarafından geri çevrilmesi yüzünden rotayı zorunlu olarak Anelka'ya çevirdiği belirtildi. Teknik Direktör Greame Souness'ın ısrarla golcü istemesi yüzünden, az bir olasılık bile olsa Anelka'nın transfer edilebileceği de vurgulandı. 

'Samsun maçında oynar' 

Teknik Direktör Christoph Daum, kulüp doktorları ile görüşerek, Çaykur Rize'ye karşı sakatlığı yüzünden forma giyemeyen Nicolas Anelka'nın son durumu hakkında bilgi aldı. Doktor Ethem Kavukçu, kasıklarındaki sakatlığı ciddi olmayan Anelka için, "Samsunspor maçında oynar" şeklinde Daum'a rapor verdi. Alman teknik adamın, önceki gün Samandıra Tesisleri'ne gelen ancak antrenmana katılmayan Fransız yıldızı, Samsunspor maçında sahaya çıkması konusuda uyardığı bildirildi. 

Kötü alışkanlık Servet'i yaktı 

YUSUF KOBAL 

Ayak bileğindeki sakatlık yüzünden yaklaşık 2 aydır Almanya'da bulunan Servet Çetin'e uygulanan ilaç tedavisinin, bademciklerine yerleşen bakteri yüzünden fayda sağlamadığı açıklanmıştı. Bu bakterinin ise genç savunma oyuncusunun antrenman ve maçlarda alışkanlık haline getirdiği, "sümkürme" yüzünden boğazına yerleştiği bildirildi. Bayern Münih Kulübü Doktoru Wolfard'ın tedavi altına aldığı milli futbolcunun, bugün İstanbul'a gelerek çalışmalara başlaması halinde bile sezonun ilk yarısında forma giyemeyeceği vurgulandı. 

Terim'in hediyesi 

YUSUF DURSUN 

Milli Takımlar Teknik Direktörü Fatih Terim'in, Bulgaristan ile geçen hafta oynanan özel maçta Selçuk'u ilk 11'de sahaya sürmesi genç futbolcunun Fenerbahçe'deki forma şansını da artırdı. Sarı - Lacivertli takımın hocası Christoph Daum, Sofya'daki milli maçta başarılı bir futbol sergileyen yıldız oyuncuya, Çaykur Rize deplasmanında ilk 11'de forma verdi. Rizespor maçında Appiah ve Aurelio ile birlikte Fenerbahçe'nin en başarılı ismi olarak alkışlanan Selçuk gelecek haftalar için forma yarışında iddialı olduğunu gösterdi. 

Mola sona erdi 

Çaykur Rizespor maçı sonrası ara vermeden Samsunspor karşılaşmasının hazırlıklarına başlayan Fenerbahçe dün izin yaptı. Teknik Direktör Daum'un bir gün izin verdiği Sarı - Lacivertli takım bugün saat 18.00'de Samandıra Tesisleri'nde yapacağı tek antrenmanla Samsunspor sınavının hazırlıklarına devam edecek. 

Güzelaydın kızağa 

Futbol Federasyonu Yönetim Kurulu Üyesi Serdar Güzelaydın sürpriz bir şekilde başta milli takım olmak üzere kurullardaki tüm görevlerinden istifa ettiğini açıkladı. Güzelaydın'ın, Başkan Levent Bıçakcı'nın istifa baskıları ardından görevlerini bıraktığı vurgulandı. Seçimle göreve geldiği için yönetim kurulu üyeliği devam eden Serdar Güzelaydın, "Kurul görevlerimden, 'katkıda bulunma' olanağımın kalmaması nedeniyle ayrılıyorum. Belki de birileri için lütuf olarak görülebilecek görevleri katkı sağlamadan sürdürmem anlamsız olacaktı" ifadesini kullandı. 


</TEXT>
</DOC>
