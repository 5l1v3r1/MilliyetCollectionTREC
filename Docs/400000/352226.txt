<DOC>
<DOCNO> 352226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko54.html </URL>
<DATE> 2005/06/15/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
GOSB Sanayiciler Derneği'nden eleştiri... 
</HEADLINE>
<TEXT>

     Gebze Organize Sanayi Bölgesi GOSB Sanayiciler Derneği Başkanı Yücel Güngör, GOSB’un yönetiminde sanayicilerin etkin olması gerektiğini savundu. Güngör, Yönetim Kurulu üyeleriyle düzenlediği basın toplantısında, GOSB yönetiminin kendilerine bırakılmadığını belirterek, "Davul sanayicinin kucağında ama tokmak başkasının eline veriliyor" dedi. 
     GOSB’un yönetim anlayışını ’çarpık’ olarak nitelendiren ve bu durumdan Kocaeli Valiliği, Kocaeli Sanayi Odası, Gebze Ticaret Odası ve GOSB’un mevcut yönetimini sorumlu tutan Güngör, Bölge Müdürü’nün Yönetim Kurulu’nda da görev yapmasının yanlış olduğunu kaydetti. 
     İşletme belgesi olan firmaların GOSB yönetiminde yeterince söz sahibi olmadığını dile getiren Güngör, "Sanayiciler kendi yönetimini oluşturabilmeli. GOSB’un tamamı dolmamış ve çok sayıda yer bulunurken, GOSB genişletme bölgeleri oluşturularak parsel sayısı artırılıyor. 400 hektar olarak kurulan GOSB’nin ardından ikinci genişletme bölgesi 135 hektar, üçüncü genişletme bölgesi ile 500 hektar yeni alanlar açılmıştır. Bu alanların açılış amacı farklıdır" diye konuştu. 
     Güngör, GOSB’de işyeri açma iznini tamamlamış firmaların kapsadığı alanın yüzde 28 olduğunu ancak sayıca yüzde 17’de kaldığını iddia ederek şunları kaydetti 
     "Kanun işyeri açma sayısının üçte birine ulaşması halinde sanayicilerin Müteşebbis Heyette yarıdan bir eksik olarak temsil edilmesini öngörüyor. Genişletme alanları ile birlikte bu yapılanmanın önüne geçiliyor. İkinci olarak kamulaştırma sonrası uygulanan parselasyon aynen tutularak irili ufaklı parseller sayı olarak hesaba alınıyor ve özellikle rant amaçlı duran parseller toplam sayıyı büyütüyor. Bu sayede kanunla belirtilen oranlardan daima uzak durulması sağlanıyor." 
     
</TEXT>
</DOC>
