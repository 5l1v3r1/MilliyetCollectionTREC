<DOC>
<DOCNO> 386914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko07.html </URL>
<DATE> 2005/10/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Akaryakıtçılara ceza yağdı... 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, yapılan denetimler sonucu 501 akaryakıt bayi hakkında toplam 28 milyon 635 bin 156 YTL para cezası uygulanmasını kararlaştırdıklarını, uygulanacak para cezası toplamının 91 milyon 735 bin 380 YTL'ye ulaşacağını açıkladı. 
     Günay, akaryakıt sektöründeki denetim sonuçlarını açıkladığı basın toplantısında, lisanssız faaliyet gösteren 1106 akaryakıt istasyonunun da mühürlendiğini bildirdi. 
     Yusuf Günay ayrıca, lisansı olmayan bayilere akaryakıt ikmali yapan dağıtım şirketleri hakkında da soruşturma başlattıklarını söyledi. 
     Türkiye'de akaryakıt sektörünün yıllık 30 milyar YTL'yi aşan bir ekonomik büyüklüğe sahip olduğunu belirten Günay, iki yılı aşkın bir süredir piyasanın denetim, gözetim ve düzenleme faaliyetlerini sürdürdüklerini ve bugüne kadar 13 bin 245'i akaryakıt bayi olmak üzere toplam 14 bin 500'e yakın piyasa oyuncusunu lisanslandırdıklarını anlattı. 
     Denetim çalışmaları sonucunda Türkiye genelinde lisans olmadan faaliyet gösteren 1839 adet akaryakıt istasyonunun mühürlenerek faaliyetinin durdurulduğunu, bu istasyonlardan 733 adedinin daha sonra eksik evraklarını tamamlayarak lisans aldıkları için mühürleme işleminin kaldırıldığını ve tekrar çalışmaya başladıklarını anlattı. 
     
     1106 İSTASYON KAPALI, EN FAZLA MÜHÜRLEME BURSA'DA 
     Halen 1106 adet akaryakıt istasyonunun lisansı olmadığı için kapalı durumda olduğunu vurgulayan Yusuf Günay, İstanbul, Ankara ve İzmir'de toplam 188 adet bayiye mühürleme yapıldığını, İstanbul'da 43, İzmir'de 46, Ankara'da 23 adet olmak üzere toplam 112 adet akaryakıt istasyonunun halen kapalı durumda bulunduğunu söyledi. 
     En fazla bayi mühürlenen illerin 89 adetle Bursa, 77 adetle İstanbul ve 71 adetle Balıkesir olduğunu ifade eden EPDK Başkanı Günay, ayrıca yasadışı olarak mührü söküp istasyonu çalıştırdığı tespit edilen 60 kişi hakkında, cumhuriyet savcılıklarına suç duyurusunda bulunduklarını bildirdi. 
     Günay, şöyle devam etti 
     ''Son iki yıldır defalarca piyasa oyuncularını uyardıkları halde mühürlenen akaryakıt bayilerinden toplam 1605 adedinin fiil işlediği tespit edilmiştir. 
     Bu bayilerin durumu da Kurulumuzun gelecek toplantılarında peyderpey sonuçlandırılacaktır. Bu şekilde 1605 bayine uygulanacak para cezası toplam 91 milyon 735 bin 380 YTL'ye ulaşacaktır. Bu cezalar bayilere tebliğ edilecek, 30 gün içinde ödenmeyen para cezaları 6183 Sayılı Amme Alacaklarının Tahsil Usulü Hakkında Kanun hükümleri çerçevesinde Maliye Bakanlığı tarafından tahsil edilecektir.'' 
     
     DAĞITIM ŞİRKETLERİNE SORUŞTURMA 
     Ayrıca yapılan denetimler sonucunda, dağıtım şirketlerinin lisansı olmayan bayilere akaryakıt ikmali yapmak suretiyle Petrol Piyasası Kanunu'nda belirlenen lisans faaliyet sınırını aştıkları ve Kanun maddesini ihlal ettiklerini belirlediklerini anlatan Yusuf Günay, bu yüzden konunun detaylı bir şekilde araştırılması amacıyla, lisansı olmayan bayilere akaryakıt ikmali yapan dağıtım şirketleri hakkında soruşturma açıldığını söyledi. 
     
     198 NUMUNEDEN YÜZDE 34'Ü KAÇAK VEYA KALİTESİZ 
     Sadece son 2 ayda Orta Doğu Teknik Üniversitesi Petrol Araştırma Merkezi'ne 49 ilden alınan 308 adet numune gönderiliğini belirten EPDK Başkanı Günay, numunelerden 198 adedinin analizlerinin tamamlandığını, bunlardan 67 adedinin, yani yüzde 34'ünün kaçak, menşe belli olmayan veya standart dışı akaryakıt olduğunun tespit edildiğini açıkladı. 
     Günay, kaçak ve menşe belli olmayan ürün sattığı tespit edilen kişiler hakkında adli işlemler yapıldığını, kaçak, menşe belli olmayan ve standart dışı akaryakıt sattığı tespit edilen bazı bayilerin hem lisanslarının iptal edildiğini hem de para cezası kesildiğini anlattı. 
     
     DENETÇİLERE, LAPTOP, CEP TELEFONU VE KAMERA ALINIYOR 
     EPDK Başkanı Yusuf Günay, denetimleri gerçekleştirecek personel tarafından kullanılmak üzere Jandarma Genel Komutanlığı, Emniyet Genel Müdürlüğü ile Sanayi ve Ticaret Bakanlığı'na toplam 222 adet muayene aracı, 182 adet dizüstü bilgisayar, 90 adet kamera, 472 adet cep telefonu, 297 adet numune alma çantası gibi denetim faaliyetine yönelik her türlü ihtiyacı karşılayacaklarını söyledi. 
     Denetim sürecinin madeni yağ ve solvent gibi akaryakıt dışı petrol ürünleri ile devam edeceklerini belirten Günay, toplam 6 şirketin yeterlilik aldığı ulusal marker ihalesini de 11 Kasım'da gerçekleştireceklerini kaydetti. 
     Gazetecilerin akaryakıtta vergi indirimi önerilerinin hatırlatılması üzerine Günay, verginin yüksek olmasında akaryakıt kaçakçılığının önemli payı olduğunu, kaçak akaryakıtın azaldığında vergi indiriminin değerlendirilebileceğini söyledi. 
     
</TEXT>
</DOC>
