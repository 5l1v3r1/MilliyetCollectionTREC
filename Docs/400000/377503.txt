<DOC>
<DOCNO> 377503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun28.html </URL>
<DATE> 2005/09/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
El Kaide bağlantılı bir örgütten Irak'ta kimyasal silahla saldırı tehdidi 
</HEADLINE>
<TEXT>

     Irak'taki El Kaide örgütüyle bağlantılı bir örgüt, ''Telafer'de terörist unsurlara karşı başlatılan'' operasyonun 24 saat içinde sona erdirilmemesi halinde ''işgal güçlerine'' karşı kimyasal ve konvansiyonel olmayan silahlarla saldırı düzenleme tehdidinde bulundu. 
     Ebu Musab Zerkavi liderliğindeki Irak El Kaidesi ve Ensar el Sünnet gibi grupların kullandığı bir internet sitesinde yer alan bildiride, ''Telafer'deki operasyon 24 saat içinde sona ermezse Ceyh El Taife el Mansura askeri bürosu, mücahidlerin kendi geliştirdiği kimyasal ve konvansiyonel olmayan silahlarla işgal güçleri ile döneklere Irak güçleri ait hassas ve stratejik hedeflere saldırı düzenlemeye karar vermiştir'' denildi. 
     Öte yandan, Amerikan ordusu, dün Musul yakınlarında düzenlediği bir operasyonda El Kaide'nin Musul askeri sorumlusunu öldürdüğünü açıkladı. 
     Yayımlanan bildiride, ''Çokuluslu güç, dün Musul yakınlarındaki Zanazil'de bulunan bir eve düzenlediği operasyonda, Irak'taki önemli bir El Kaide sorumlusunu öldürmüş, diğer dört teröristi de ele geçirmiştir'' denildi. 
     Bildiride, Iraklılardan edinilen istihbarat sayesinde düzenlenen operasyonda öldürülen Ebu Zayid'in ''El Kaide'nin Musul'daki askeri emiri olarak kabul edildiği'' belirtildi. 
     Zayid'in, halka yönelik bir dizi saldırı, kaçırma ve yıldırma eylemlerinin sorumlusu olduğu kaydedildi. 
     
</TEXT>
</DOC>
