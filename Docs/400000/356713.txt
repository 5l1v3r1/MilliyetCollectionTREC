<DOC>
<DOCNO> 356713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo44.html </URL>
<DATE> 2005/06/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Şahin Halil Mutlu kötü niyetli insanların planlarına alet olmuş olabilir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'nin başarısının şahıslarla kaim olmadığını belirtti. 
     Açılışlar yapmak üzere Denizli'ye gelen Şahin, Denizli Valiliği'nde gazetecilerin sorularını yanıtladı. 
     Bir gazetecinin Türk Milli Takımı'nda yapılan teknik direktör değişikliğiyle ilgili sorusunu yanıtlayan Şahin, milli takımın geleceğini çok parlak gördüğünü, Türkiye'nin genç nüfusuyla dünyada en çok ilgi çeken ülke haline geldiğini söyledi. 
     Var olan potansiyel en iyi şekilde değerlendirildiğinde, Türkiye'nin her alanda olduğu gibi spor alanında da mutlaka layık olduğu yere geleceğini vurgulayan Şahin, sözlerini şöyle sürdürdü 
     ''Türkiye'de futbol son yıllarda büyük bir gelişme içindedir. Bu gelişme milli takımımıza da yansıyacaktır. Zaman zaman duraksamalar, istikrarsız dönemler olabilir. Ama genel olarak Türk futbolunun önümüzdeki dönemde daha da gelişeceğine inanıyorum.'' İspanya'da devam eden Akdeniz Oyunları'nda Türk sporcuların oldukça başarılı sonuçlar aldığını, genç yeteneklerin ileride A Milli Takım seviyesine kadar yükseleceğini ifade eden Şahin, şöyle konuştu 
     ''Hiçbir şey şahıslara bağlı değildir. Şahıslar, yöneticiler değişebilir. Teknik direktörler de değişebilir. Ama Türkiye var olan bu potansiyelle mutlaka en önemli başarıları yakalayacaktır. Mutlaka layık olduğu yere gelecektir. Çünkü Türkiye'nin başarısı şahıslarla kaim değildir.'' Futbolda havuz sistemiyle ilgili problemin hatırlatılması üzerine de Şahin, şu değerlendirmeyi yaptı 
     ''Ben spordan sorumlu bakan olarak havuzlarla elbette ilgileniyorum. Yarım kalmış yüzme havuzlarımız var. Onların bir an önce bitirilmesi için çalışıyorum. Bunun dışındaki havuz, özerk bir federasyon olan Futbol Federasyonumuzun ve kulüplerimizin sorunudur. Özerk federasyonların işine karışmıyorum. Ben bir çıkış yolu bulunacağına inanıyorum. Oturulacak, konuşulacak. Futbol dinamik bir alandır. Bu dinamik alanda zaman zaman sesler yükselebilir. Ama sonunda aklıselim galip gelir. Mutlaka bir çözüm bulunur.'' Türk sporcularının son dönemde doping problemiyle karşı karşıya kalmasıyla ilgili bir soruyu da yanıtlayan Şahin, ''Türkiye dopingle mücadelede ciddi tavır almıştır. Dünya Antidoping Ajansı'nın üyesidir'' diyerek, şunları kaydetti 
     ''Ankara'da Hacettepe Üniversitesi bünyesinde dopingle mücadele merkezimiz var. Dünyanın en saygın merkezlerinden bir tanesidir. Sadece Türkiye'de kendilerine gönderilenleri değil, komşularımızdan gelen numuneleri de incelemektedir. Tüm federasyonlarımıza dopingle mücadele konusunda ciddi çalışma yapmalarını tavsiye ettik. Uluslararası müsabakalara giden sporcuların burada numuneleri tahlil edilerek gönderilmektedir. Zaman zaman uluslararası müsabakalarda çok az da olsa doping çıkmaktadır. 
     Halil'in bilerek, isteyerek bir doping alacağı kanaatinde değilim. Çünkü buna ihtiyaç duymayacak performansa sahiptir. Bu öyle bir şey ki yediğinize içtiğinize azami dikkat göstermezseniz, böyle sonuçlar çıkabiliyor. Halil başarılı olmuş 4. olimpiyat şampiyonluğunu kazanıp rekora gitmek isteyen bir sporcumuzdur. Bir takım kötü niyetli insanların, bir takım planlarına alet olmuş olabilir. Veya üstünde uygulamış olabilirler. 
     Sporculara bir mesajım var. Aslında doping haksız rekabettir. Kendisini bir an için güçlü hissettirecek ve avantaj sağlayacak maddeleri kullanmak centilmenlikle, dürüstlükle bağdaşmaz. Kaldı ki bunu kullandığınızda geçici de olsa bir başarı sağlasanız bile, ileride hem sağlığınız, hem spor hayatınız için son derece olumsuz sonuçlar doğuracaktır.'' 
     
</TEXT>
</DOC>
