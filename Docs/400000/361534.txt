<DOC>
<DOCNO> 361534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/axgun01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi dayanmadı 
</HEADLINE>
<TEXT>


Koroner-arter rahatsızlığına rağmen günde 2 paket sigara içen eski Basın Yayın ve Enformasyon genel müdürlerinden, gazeteci-yazar Ömer Tarkan hayatını kaybetti 

ANKARA Milliyet 

Eski Basın Yayın ve Enformasyon genel müdürlerinden, gazeteci-yazar Ömer Tarkan kalp krizi nedeniyle 52 yaşında vefat etti. 12 yıl önce by-pass operasyonu geçiren Tarkan'ın, son dönemde kalp damarlarında meydana gelen tıkanıklıklara karşı stent taktırmayı ihmal ettiği belirtildi. 
Ankara'daki evinde dün sabah ölü bulunan Tarkan'ın, kalp damarlarında irili-ufaklı damar tıkanıklıklarına neden olan koroner-arter rahatsızlığıyla uzun süredir boğuştuğu öğrenildi. 
Alınan bilgiye göre, ABD'nin Houston kentinde 12 yıl önce by-pass operasyonu geçirdikten sonra yakın çevresine kalbiyle ilgili sıkıntı yaşamadığını söyleyen Tarkan, son birkaç yıldır yeniden rahatsızlık hissetti. 

Cenaze töreni bugün 
Koroner-arter rahatsızlığına rağmen günde 2 paket sigara içen Tarkan'a, muayene olduğu kardiyoloji uzmanları, damar yolunu açıcı stent taktırması gerektiğini söyledi. Sigarayı bırakması yönündeki uyarıları dinlemeyen Tarkan, stent taktırmayı da, iş hayatındaki değişiklikleri gerçekleştirene kadar ertelemeyi seçti. Posta gazetesinde köşe yazarlığı yapan Tarkan, geçen hafta resmen Dışişleri Bakanlığı'nda göreve başladı. Sağlığını ihmal eden Tarkan'ın kalbi, iş hayatındaki değişiklikleri beklemeye dayanamadı. 
Tarkan'ın cenazesi, Karacaahmet Camii'nde bugün öğle namazının ardından kılınacak cenaze namazından sonra, Beylerbeyi Nakkaştepe'deki aile mezarlığında toprağa verilecek. 

İşte Tarkan'ın son yazıları 

1996'dan beri Posta gazetesinde yazan Tarkan, 19 Haziran 2005 tarihli "Japon Yelpazesi - "Tablo" başlıklı veda yazısında meslektaşlarına teşekkür ederken şunları kaydetmişti 
"Bana katlandığınız için çok teşekkür ediyorum. Yine formatı, boyutları şimdilik belirsiz k ğıtlarda bir gün mutlaka buluşmak üzere... K ğıtlar hele üzeri yazılı olanlar, kelebek kanatları, Japon yelpazeleri gibi havayı dalgalandırabilir, daha fazlasını da yapabilir... Yürekten sevgilerimle..." 
Tarkan, son makalesini önceki gün Referans gazetesine gönderdi. Tarkan'ın, Londra'daki bombalamaları konu alan, terörün kökenlerine ilişkin makale için gazete yöneticilerine attığı e-postada, "Bu siyasal vasiyetim" ifadesini kullanması dikkat çekti. 
Tarkan'ın vefatı nedeniyle TBMM Başkanı Arınç, Başbakan Erdoğan başsağlığı mesajı gönderirken Türkiye Gazeteciler Federasyonu Genel Başkanı Nazmi Bilgin, Tarkan'ın ardında çalışkanlığı ve iyilikseverliği miras bıraktığını vurguladı. Bu arada, CHP Genel Başkanı Baykal, Tarkan'ın vefatı nedeniyle Posta Gazetesi'ne ve Basın Yayın ve Enformasyon Genel Müdürlüğü'ne başsağlığı mesajı gönderdi. 

Dışişleri'ne geri dönmüştü 

6 Kasım 1953'te İstanbul'da doğan Tarkan, 1979'da Ankara Üniversitesi Siyasal Bilgiler Fakültesi'nden mezun oldu. Dışişleri Bakanlığı'nda yurtiçi ve yurtdışı görevlerde bulundu. 1991'de Başbakanlık Basın Müşavirliği'ne getirildi. 1992-1993 arasında Basın Yayın ve Enformasyon Genel Müdürlüğü yaptı. 1 Ekim 1993-30 Mart 1995 arasında Cumhurbaşkanlığı Başdanışmanı olarak görev yaptı. Bu görevinden ayrıldıktan sonra televizyonlarda program, Posta ve Referans gazetelerinde köşe yazarlığı yaptı. Tarkan, geçen hafta diplomasi kariyerinde karar kılarak, Dışişleri'ne geri dönmüştü. 


</TEXT>
</DOC>
