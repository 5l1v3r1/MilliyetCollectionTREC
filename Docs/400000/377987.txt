<DOC>
<DOCNO> 377987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/tamer.html </URL>
<DATE> 2005/09/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Meral Gezgin 3 Ekim'de müzakereler kesin başlar 
</HEADLINE>
<TEXT>


Yaz rehavetinin ardından ekonomide "yeni sezon" nasıl açılıyor Büyümenin yavaşlaması, ihracatın teklemesi, aşırı değerli YTL, ekonominin aktörleri tarafından nasıl değerlendiriliyor 
Eczacıbaşı Topluluğu Yönetim Kurulu Başkanı Bülent Eczacıbaşı ile başlayıp Koç Topluluğu'nun CEO'su Bülend Özaydınlı ile sürdürdüğümüz soruşturmada bugün söz İKV'nin eski Başkanı, sanayici Meral Gezgin Eriş'te 
3 EKİMDE MÜZAKERELER BAŞLAR 3 ekim, sadece "Müzakereleri formel olarak başlatıyoruz"un deneceği bir tarih. Dolayısıyla müzakereler başlamazsa çok büyük sürpriz olur. Oysa herkes 3 ekime odaklanmış vaziyette, sanki dünya kupası final maçını bekliyor. 3 ekimi böyle bir halet - i ruhiye ile ele almak yanlış. Müzakere sürecinde çok sorun çıkacak, ama başlamasıyla ilgili sorun olamaz.BU KURLA BÜYÜYEMEYİZ Türkiye'nin büyüme probleminin arkasındaki en ciddi sorun, YTL'nin aşırı değerliliği. Ekonomi resesyona giriyorsa, baş nedeni bu. Bu kadar değerli YTL ile rekabetçi olabilmek mümkün değil. Sadece ihracat, ithalat açısından değil, tarım ve hizmetler için de bu geçerli. Turizm iyi gidiyor, ama bu kadar değerli YTL ile gerektiği kadar katma değer yaratmıyor. Tarımda da üretim maliyeti YTL bazında, ama dünya ekonomileriyle rekabet etmesi gerekirken dolar ya da euro bazında kıyaslanıyor. Dolayısıyla değerli YTL, tarımı ve tarıma dayalı sanayii de dezavantajlı duruma getiriyor.ENFLASYON UTANCI GİTTİ, KAYIT DIŞI UTANCI GELDİ Kur meselesine çözüm üretmek o kadar da kolay değil. Çok hassas yürütülmesi gereken bir konu. Ekonomi yönetiminin en önemli gündem maddelerinden birinin bu olması lazım. Bir de vergi konusunu ivedilikle ele alıp, kapsamlı bir vergi reformu yapmak lazım. Çünkü ekonominin kayıt dışı boyutu artıyor. Bence bu kayıt dışı meselesi, 21. yüzyılda yüz karası. Yakın geçmişe kadar hepimiz "Bu kadar yüksek enflasyonla yaşamaktan utanıyoruz" diyorduk. Şimdi de bu kadar yüksek kayıt dışı olan ekonomiyle yaşamaktan utanmamız lazım. ÖZELLEŞTİRME KALDIRAÇTIR Özelleştirme, Türkiye'nin gelişmiş ülkelerle bütünleşmesi için en önemli kaldıraç. Polonya, Çek Cumhuriyeti gibi AB'ye yeni üye olan ülkelerde de gördük. Onlarda da büyük yabancı yatırımlar özelleştirmeyle başladı, fakat arkası geldi. Ben bu işi bilmem kaç milyar dolarlık özelleştirmeden ibaret görmüyorum. Yabancı sermaye, Türkiye'de özelleştirmeden satın aldığı kuruluşla kalmayacak hem o yapıların tedarikçi olduğu, hem de o yapıları tedarik eden kurumları da Türkiye'ye çekecek. Küçük ve orta ölçekli yabancı yatırımcı da özelleştirilen kuruluşun yarattığı sinerji sonucu Türkiye'ye gelecek. Hükümetin bu konudaki kararlılığı çok yerinde. Yerli - yabancı ayrımı yerine ehil olan - olmayan, iyi niyetli olan - olmayan ayrımı yapılmalı. YABANCI SERMAYE Yurtdışından yatırım sermayesi çekerek, bir yandan ekonomide yapı dönüşümünü yabancı sermayeye yaptırıp, bir yandan da kendi ekonomimizin rekabet gücünü arttırmalıyız. Kendi ekonomimiz bu dönüşümü finanse edebilecek fonları, kaynağı üretemediğine göre başka çaremiz yok. Bu kadar yüksek vergilerle ve bu kadar değerli YTL ile basınç altında tuttuğun sanayinin dönüşümünü bekleyemezsin. Yeni teknolojileri geliştirebilmek, Ar - Ge yapabilmek, eğitim v.s. için kaynak ayıramıyoruz. 



</TEXT>
</DOC>
