<DOC>
<DOCNO> 385329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur25.html </URL>
<DATE> 2005/10/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Manavgat Şelalesi'nde su seviyesi düştü... 
</HEADLINE>
<TEXT>

     Antalya'nın Manavgat İlçesi'ndeki dünyaca ünlü Manavgat Şelalesi'nde su miktarında son bir haftadır ciddi oranda azalma meydana geldiği bildirildi. 
     DSİ Manavgat İşletme ve Bakım Şube Müdürü Hüseyin Akkaya, şelalenin kaynağından gelen suyun geçen yıllara oranla azaldığını belirterek, su seviyesindeki düşüşün kuraklıktan kaynaklandığını söyledi. 
     Suyun tarımsal alanları sulama ve enerji üretiminde kullanıldığını kaydeden Akkaya, şöyle konuştu 
     ''Su seviyesi hiç bu kadar düşmemişti. Buna rağmen mevsimi çok iyi kurtardık. İnsanlarımızı mağdur etmeyecek bir planlama yaptık. Tarımsal alanların sulanması ve enerji için kullanılandan arta kalan su şelaleye veriliyor. Şelale çevresindeki işletme sahipleri tepkili, haklı olarak su istiyorlar. Ama çiftçiler sulama yapmak için Manavgat ve Oymapınar barajları da hem gölet hem de enerji üretimi için su istiyor. DSİ olarak biz de ne yapacağımızı şaşırdık.'' Akkaya, şelalenin su miktarının uzun yıllar ortalamasının 25-125 metreküp saniye olduğunu, şu anda şelaleye gelen suyun miktarının ise 25 metreküp saniye olduğunu bildirdi. 
     Öte yandan, Manavgat Şelalesi'nin kıyısında faaliyet gösteren turistik işletmelerin sahipleri, şelalenin su seviyesindeki azalmanın Manavgat ve Oymapınar barajlarında su tutulmasından kaynaklandığını savundular. İşletmeciler, gündüzleri azalan suyun gece normal akışına döndüğünü söylediler. 
     Şelaleyi görmek üzere Manavgat'a gelen yerli ve yabancı turistlerin şaşkınlıklarını gizleyemedikleri, bölgeye turist getiren acentelerin tur programından Manavgat Şelalesi'ni çıkardıkları bildirildi. 
     
</TEXT>
</DOC>
