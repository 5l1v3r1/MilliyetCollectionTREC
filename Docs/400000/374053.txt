<DOC>
<DOCNO> 374053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun15.html </URL>
<DATE> 2005/08/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Dünyada kadın ve çocuk kaçakçılığı artıyor 
</HEADLINE>
<TEXT>

     Dünyada kadın ve çocuk kaçakçılığı artarken, her yıl milyonlarca kadın ve çocuk, seks kölesi, dilenci ve maden işçisi olmaya zorlanıyor. 
     BM İnsan Hakları Yüksek Komiseri Louise Arbour, Çin'in başkenti Pekin'deki Asya-Pasifik insan hakları konferansında yaptığı konuşmada, raporların insan kaçakçılığının arttığını gösterdiğini, bunun korkunç bir durum olduğunu söyledi. 
     Arbour, insan kaçakçılığıyla mücadele için bölgedeki ülkelere uluslararası insan hakları anlaşmalarını imzalaması çağrısında bulundu. 
     BM Çocuklara Yardım Fonu UNİCEF yetkilisi Ann Veneman, Uluslararası Çalışma Örgütü'nün ILO her yıl dünya çapında 2 milyondan fazla insanın kaçırıldığını tahmin ettiğini söyledi. 
     Veneman, çocukların fahişeliğe, çiftliklerde, madenlerde, pazarlarda, fabrikalar ve ev hizmetlerinde çalışmaya zorlandığını belirtti. 
     Asya-Pasifik bölgesinde, özellikle Güney Asya'da, insan kaçakçılığının gerisindeki en önemli faktörün seks ticareti olduğu belirtilirken, Myanmar, Kamboçya, Filipinler ve başka ülkelerdeki yoksul köylerdeki kızlar, komşu ülkelere ya da kentlere götürülerek, buralarda masaj salonları ve karaoke barlarda çalıştırılıyor ya da Avustralya, Japonya, Güney Afrika ve ABD'deki genelevlere götürülüyor. 
     Dünyanın en kalabalık ülkesi Çin'de, yolsuzluk ve yaygın yoksulluğun yanında insan kaçakçılığı da büyük sorun teşkil ediyor. 
     
</TEXT>
</DOC>
