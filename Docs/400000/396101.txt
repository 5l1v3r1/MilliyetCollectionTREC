<DOC>
<DOCNO> 396101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo16.html </URL>
<DATE> 2005/11/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ali Şen'den müthiş iddia Ben bu işi çözerim... 
</HEADLINE>
<TEXT>

     1988-89'da Cimbom'un Neuchatel ile Şampiyon Kulüpler Kupası'nda oynadığı maçla ilgili olarak temsilcimize verilmesi düşünülen hükmen mağlubiyet cezasını engelleyen isim olarak ön plana çıkan Ali Şen, gündemdeki gelişmelerle ilgili ortaya müthiş bir iddia attı... 
     Türkiye-İsviçre maçının ardından FIFA Başkanı Blatter'in açıklamalarını hayretle takip ettiğini belirterek konuşmasına başlayan Şen, " Çok büyük bir hata. Dünya futbolunun patronu, İsviçreli bile olsa bu konuda konuşmak için beklemeliydi. Ama açık konuşmak gerekir ki, 1 yıl veya daha fazla FIFA bünyesindeki uluslararası milli maçlardan men cezası verebilir" dedi. UEFA Asbaşkanı Şenes Erzik ve Federasyon Başkanı Levent Bıçakcı'yı eleştiren Şen, "Biri UEFA'da asbaşkan, diğeri Tahkim Kurulu Başkanı. İtibarları varsa, Türkiye için çalışsınlar. Ancak yapamazlar. Çünkü UEFA'da ve FIFA'da benim itibarım kadar güçleri yok" şeklinde konuştu. 
     
     'Yardımcı olurum' 

     Bir gerçeği de ilk kez açıklayan Fenerbahçe eski başkanı, "Neuchatel olayları zamanında Alp Yaman, Faruk Süren, Aldo Elagır, Sinan Erdem ve Togay Bayatlı Erzik'ten yardım istemişler. Erzik de onlara 'Bu işi ben çözemem, çözecek bir kişi var O da Ali Şen' demiş. 
     Ondan sonra Erzik, bu yöneticilerle beni ziyaret etti. Sonra işi Norveç'te çözdüm. Nasıl çözdüğümü sormayın bana. Anlatırsam Galatasaray şimdi 5 yıl ceza alır. Federasyon bu etkisizliği sonucunda hemen istifa etmelidir. Ben yine de Türk futbolu için yardım etmeye hazırım. Bana gelsinler, ceza gelmesini yine önlerim. Bu sözlerime inanmayanlar, Dünya Futbolu'nun usta ismi Franz Beckenbauer'i arasınlar, ona sorsunlar Ali Şen bu işi çözer mi, çözemez mi Yanlış anlamayın, ben onları davet etmiyorum. Onlar bana gelecekler." 

     
</TEXT>
</DOC>
