<DOC>
<DOCNO> 375014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun30.html </URL>
<DATE> 2005/09/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bulgaristan Irak'taki askerlerini ay sonuna kadar çekecek... 
</HEADLINE>
<TEXT>

     Bulgaristan Başbakanı Sergey Stanişev, Irak'ta çokuluslu askeri güçte görev yapan Bulgar askerlerinin geri çekilmesi için görüşmelere başlanacağını belirterek, ''Askerlerimizi bu ay sonuna kadar geri çekmeyi amaçlıyoruz'' dedi. 
     Parlamentoda bir milletvekilinin, Irak'taki Bulgar askerilerinin durumuyla ilgili sorusunu yanıtlayan Stanişev, Irak'ta görev yapan 480 kişilik Bulgar birliğinin bugüne kadar üzerine düşen görevi başarıyla yerine getirdiğini söyledi. 
     Stanişev, Bulgaristan'ın Irak'taki askeri temsiliyle ilgili olarak oluşturulan özel komisyonun en kısa sürede uluslararası askeri güçle görüşmelere başlayacağını açıkladı. 
     Bulgar askerlerini eylül sonuna kadar Irak'tan çekmeyi amaçladıklarını ifade eden Stanişev, sözlerini şöyle sürdürdü 
     ''Bulgaristan, uluslararası terörizme karşı mücadelede üzerine düşen sorumluluktan kaçmadığını ve güvenilir bir müttefik olduğunu ortaya koymuştur. Bu çerçevede Irak'a yine desteğimizi sürdürmeyi düşünüyoruz. Ancak bu desteğimiz, artık insani yardım ve eğitim alanında olacaktır.'' 
     
</TEXT>
</DOC>
