<DOC>
<DOCNO> 389855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy29.html </URL>
<DATE> 2005/10/26/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Anayasa değişkiliği için gizli oylamalara başlandı... 
</HEADLINE>
<TEXT>

     TBMM Genel Kurulu'nda, Anayasa değişikliği teklifinin 4. maddesi üzerinde verilen önerge, yapılan gizli oylama sonucunda kabul edildi. 
     Genel Kurul'da, AK Parti Ankara Milletvekili Bülent Gedikli ve arkadaşları tarafından verilen önergenin gizli oylamasına 341 milletvekili katıldı. 2 oyun boş çıktığı oylama sonucu önerge, 339 oyla benimsendi. 
     Önerge, Anayasa'nın 162. maddesinde değişiklik yapan 4. maddenin ikinci fıkrasını, ''TBMM üyeleri, Genel Kurul'da kamu idare bütçeleri hakkında düşüncelerini, her bütçenin tümü üzerindeki görüşmeler sırasında açıklarlar. Bölümler ve değişik önergeleri üzerinde ayrıca görüşme yapılmaksızın okunur ve oylanır'' şeklinde düzenliyor. 
     Genel Kurul'da 4. maddenin gizli oylamasına başlandı. 
     
     TEKLİFİN BEŞİNCİ MADDESİNİN GÖRÜŞMELERİNE BAŞLANDI 

     TBMM Genel Kurulu'nda, Anayasa değişikliği teklifinin 5. maddesinin görüşülmesine başlandı. 
     TBMM Genel Kurulu, dördüncü maddenin gizli oylamasının tasnifi sürerken, "bütçelerde değişiklik yapılabilme esasları"nı düzenleyen 163. maddesinin görüşülmesine geçildi. 
     Anayasa'nın 163. maddesinde değişiklik yapan 5. maddede, "genel ve katma bütçelerle..." ibaresi "merkezi yönetim bütçesiyle..." şeklinde değiştiriliyor ve uluslararası standartlar ile AB müktesebatına uygun olarak tanımlanan yeni bütçe kapsamına uyum sağlanıyor. 
     
     TEKLİFİN DÖRDÜNCÜ MADDESİ KABUL EDİLDİ 

     TBMM Genel Kurulu'nda, Anayasa değişikliği teklifinin 4. maddesi değiştirilerek kabul edildi. 
     Genel Kurul'da, "bütçenin görüşülmesi"ni düzenleyen Anayasa'nın 162. maddesinde değişiklik öngören 4. madde, "genel ve katma bütçe tasarıları..." ibaresi "merkezi yönetim bütçe tasarısı..." şeklinde değiştirilerek uluslararası standartlar ve AB müktesebatına uygun olarak tanımlanan yeni bütçe kapsamına uyum sağlanıyor. 
     Önerge ile değiştirilen maddenin ikinci fıkrası, "TBMM üyeleri, Genel Kurul'da kamu idare bütçeleri hakkında düşüncelerini, her bütçenin tümü üzerindeki görüşmeler sırasında açıklarlar. Bölümler ve değişik önergeleri üzerinde ayrıca görüşme yapılmaksızın okunur ve oylanır" hükmünü içeriyor. 
     4. maddenin oylamasına katılan 338 milletvekilinden 334'ü kabul oyu kullandı. Bir oy geçersiz sayılırken 3 oy da boş çıktı. 
     
     TEKLİFİN BEŞİNCİ MADDESİNİN GİZLİ OYLAMASINA GEÇİLDİ 

     TBMM Genel Kurulu'nda, Anayasa değişikliği teklifinin 5. maddesinin gizli oylamasına geçildi. 
     Anayasa'nın 163. maddesinde değişiklik yapan 5. madde ile "genel ve katma bütçelerle..." ibaresi "merkezi yönetim bütçesiyle..." şeklinde değiştirilerek uluslararası standartlar ve AB müktesebatına uygun olarak tanımlanan yeni bütçe kapsamına uyum sağlanıyor. 
     
     TEKLİFİN ALTINCI MADDESİNİN GÖRÜŞMELERİNE BAŞLANDI 

     TBMM Genel Kurulu'nda, Anayasa değişikliği teklifinin 6. maddesinin görüşülmesine başlandı. 
     Genel Kurul'da, beşinci maddenin gizli oylamasının tasnifi sürerken, teklifin yürürlük maddesi olan altıncı maddenin görüşülmesine geçildi. 
     Anayasa'nın 163. maddesinde değişiklik yapan 6. madde, Anayasa'nın "yükseköğretim kurumları"nı düzenleyen 130, 'Sayıştay'ı düzenleyen 160, "bütçenin hazırlanması ve uygulanması"nı düzenleyen 161, "bütçenin görüşülmesi"ni düzenleyen 162 ve "bütçelerde değişiklik yapılabilme esasları"nı düzenleyen 163. maddelerinde değişiklik öngören kanunun, yayım tarihinde yürürlüğe girmesini ve halkoylamasına sunulması halinde tümüyle oylanmasını öngörüyor. 
     
</TEXT>
</DOC>
