<DOC>
<DOCNO> 364426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo05.html </URL>
<DATE> 2005/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayseri Erciyesspor, Beşiktaş'a bileniyor 
</HEADLINE>
<TEXT>

     Birinci Süper Lig'in yeni takımlarından Kayseri Erciyesspor'da, teknik direktör Mustafa Uğur, sezon sonu itibariyle ligdeki köklü takımlarla başedecek bir konumda olacaklarını savundu. 
     Mustafa Uğur, gazetecilere yaptığı açıklamada, hem Kayseri'deki hem de Gerede'deki hazırlık döneminde futbolcularını yakından tanıma fırsatı bulduklarını söyledi. 
     Takımın ortaya koyduğu çalışma isteği ile birlik ve beraberlikten son derece memnun olduğunu ifade eden Uğur, şunları anlattı 
     ''Artılar eksiler olacak. Bunların hesabını iyi yaptık. Bu konuyla igili bilgileri yönetim kuruluna sunduk. Saha dışında uyum oranı çok yüksek derecede, müthiş bir uyum oluştu. İnşallah bu uyumu sahaya da yansıttığımızda farkımız ortaya çıkmış olacak. Sonradan gelenler hariç oyuncularımın hepsi fiziki olarak sezona hazır durumda. Sonradan gelen oyuncularımızı da lige kadar hazır duruma getireceğiz. Yabancı oyuncular 2. etap kampında bize katıldı. Bunların ufak tefek sıkıntıları var.'' Ligi yeni tanıyacaklarını ifade eden Uğur, ''Birinci yıl bizim ligi tanıma dönemimiz olacak. Hedefimiz sıkıntısız bir sezon geçirmek. Transferler bu nedenle yapılıyor. Sıkıntılı bölgenin üzerinde olmak isteği içindeyiz. Çünkü yeni yapılanan bir takımız, bu da kolay olmuyor. Sezon sonu itibariyle ligdeki köklü takımlarla başedecek konumda olacağımız kanısındayım'' diye konuştu. 
     
     ''RAKİBİN BÜYÜĞÜ KÜÇÜĞÜ OLMAZ'' 
     Uğur, ligin ilk maçında Beşiktaş ile karşılaşacaklarının hatırlatılması üzerine şunları söyledi 
     ''Rakibin büyüğü küçüğü olmaz. Güçlü bir takım diye adlandırdığınız Beşiktaş karşısında, mücadeleyi üst seviyede gösterirsek, kimin güçlü kimin güçsüz olduğu ortaya çıkar. O yüzden rakibin gücü büyük gibi görünse de bizim sahaya koyacağımız mücadele çok önemli. Bir tek Beşiktaş maçı için söylemiyorum. Ondan sonraki tüm müsabakalarda mücadele gücü çok yüksek bir Kayseri Erciyesspor ortaya koymak zorundayız. Bütün çabamız bunun için. Hiçbir zaman kolay teslim olan bir takım olmayacağız. Rakiplerimizin işlerini zorlaştıracağız. Futbol adına ne yapılması gerekiyorsa onu yapacağız ya da onu yapmak isteyen oyuncuları sahaya süreceğiz. Onun için hangi takımla oynarsak oynayalım değişmeyecek.'' Uğur, takıma yarar sağlayacak 2 futbolcu daha transfer edeceklerini belirterek, daha güçlü bir Kayseri Erciyesspor takımı ortaya çıkarmak istediklerini kaydetti. 
     Oyun sisteminin çok önemli olduğuna işaret eden Uğur, ''Ancak, sahaya çıktığınız sistem çok önemli değil. Ondan sonra neler yapabiliyoruz biz ona bakacağız. Geçen yıl 90 dakika içinde 2-3 oyun anlayışına dönmüştük. Belirli bir sistemde kalarak robot şeklinde oynatmak taraftarı değiliz. Kendi durumumuza uygun şartları seçmek zorundayız. Onun için şu sistemdir diyemiyorum'' dedi. 
     Öte yandan, yarın sezon açılışında İkinci Futbol Ligi A Kategorisi takımlarından Bursaspor ile karşılaşacak olan Kayseri Erciyesspor, 30-31 Temmuz tarihlerinde de İstanbul'da yapılacak Cumhuriyet Kupası Turnuvası'na katılacak. 
     
</TEXT>
</DOC>
