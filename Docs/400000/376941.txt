<DOC>
<DOCNO> 376941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/axspo01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a acı fatura 
</HEADLINE>
<TEXT>


PFDK, Diyarbakır karşılaşmasında çıkan olaylar nedeniyle Beşiktaş'ın sahasını bir maç kapattı, Fenerbahçe derbisinin yeri değişti. Zeki Çalışkan ve Reşat Bostan'ın istifasıyla biten olaylı toplantı sonunda Okan Buruk'a da 3 maç ceza verildi 

BİLAL MEŞE 


Futbol Federasyonu Profesyonel Disiplin Kurulu'nun PFDK Beşiktaş İnönü Stadı'nı Diyarbakırspor maçında yaşanan olaylar nedeniyle bir maç kapatması ortalığı karıştırdı. 
Kurul dün yaptığı toplantıda, 28 Ağustos'taki karşılaşmada saha olayları, taraftarının kötü ve çirkin tezahüratı nedeniyle Beşiktaş'a 1 maç saha kapatmanın yanı sıra 10 bin YTL para cezası uyguladı. Tahkim Kurulu'na gitme kararı alan Siyah - Beyazlılar, sonuç değişmezse, 6. haftadaki Fenerbahçe maçını tarafsız sahada yapacak. 
Aynı maçta rakip takım antrenörüne tokat atan Okan Buruk 3 resmi maçtan men ve 5 bin YTL para cezası alırken, Diyarbakırspor Antrenörü Sedat Karabük'e de 2 resmi maçtan men cezası verildi. 
PFDK'nın kritik zirvesinde sıcak saatler yaşanırken, saha kapatma kararı nedeniyle iki üye istifasını sundu. Kurulda, üç ismin Beşiktaş'ın sahasını kapatma, üçünün de kulübe para cezası verilmesi yönünde görüş belirttiği, ancak Disiplin Kurulu Başkanı Adnan Türkkan'ın bu duruma müdahale ettiği iddia edildi. 
Türkkan'ın, "Bu toplantıdan mutlaka saha kapatma cezası çıkmalı. Aksi kararın altına imza atmak istemeyen varsa istifa etsin" sözlerinin şok etkisi yarattığı ve müthiş bir gerilimin yaşandığı öğrenildi. Zeki Çalışkan ve Reşat Bostan'ın, "Böyle bir dayatmayla karar vermek zorunda değiliz. Sana birileri bir şeyler mi söyledi" diyerek istifalarını sunduğu, para cezası konusunda ısrar eden Mehmet Çetin'in de karar defterine şerh koydurarak, hakkını saklı tuttuğu öğrenildi. Disiplin Kurulu'nun daha sonra 4'e karşı 1 oyla saha kapatma cezası kararını aldığı ifade edildi. 

'İçimizdeki İrlandalı' 

Beşiktaş Kulübü Başkanı Yıldırım Demirören, PFDK'dan çıkan tartışmalı kararın ardından ekibiyle durum değerlendirmesi yaptı. İkinci Başkan Murat Aksu ve Futbol Şube Sorumlusu Kıvanç Oktay ile bir araya gelen Demirören, Disiplin Kurulu Başkanı Adnan Türkkan'a ateş püskürdü. Kurulun tek Beşiktaşlı üyesi olan Türkkan'ın, üyelere İnönü Stadı'nın kapatılması yönündeki baskısı karşısında büyük şaşkınlık yaşadığını kaydeden Demirören, "Bu durum, içimizdeki İrlandalılar söylemimi haklı çıkarıyor" yorumunu yaptı. Siyah - Beyazlı taraftarların da, kararı protesto etmek için bugün geniş çaplı bir yürüyüş düzenleyeceği öğrenildi. 

Tümer havalarda 

A Milli Takımımız'ın, Ukrayna'yı deplasmanda 1-0 yendiği maçta attığı nefis golle galibiyete imzasını koyan Tümer Metin büyük mutluluk yaşıyor. Ümraniye Nevzat Demir Tesisleri'nde basın toplantı yapan yıldız futbolcu, "Öncelikle sakatlıktan yeni çıkmama rağmen bana güvenerek Danimarka ve Ukrayna maçlarında ilk 11'de sahaya süren Fatih Terim hocama teşekkür etmek istiyorum. Danimarka sınavına antrenman bile yapamadan çıktım. Ukrayna'da top ayağıma geldiğinde rakibimi çalımlayıp golü atacağımı biliyordum. Kazandığımız için çok mutluyuz. Arnavutluk'u da yenerek Dünya Kupası'na mutlaka katılacağız" diye konuştu. 

Millilere prim jesti 

Beşiktaş, milli forma altında mükemmel maçlar çıkaran futbolculara özel prim verme kararı aldı. Başkan Yıldırım Demirören Tümer, Okan ve İbrahim Toraman'ın yanı sıra kadroya davet edilmesine rağmen sakatlığı yüzünden gidemeyen Gökhan Zan'a 5'er milyar lira prim vereceklerini açıkladı. Demirören, "Milli takıma yaptıkları katkı için futbolcularımıza 5'er milyar lira performans primi verme kararı aldık" dedi. Başkan, A Milli Takım'ın, Dünya Kupası'na katılacağına yürekten inandığını sözlerine ekledi. 

Rizespor mesaisi 

Beşiktaş, Çaykur Rizespor maçının hazırlıklarını, dün yaptığı tek antrenmanla sürdürdü. Milli takımlardan dönen futbolculardan Tümer ve İbrahim Toraman takımdan ayrı koşu yaparken, cezası nedeniyle Rizespor maçında forma giyemeyecek olan Okan Buruk, çalışmaya katılmadı. Sakat Gökhan Zan ve henüz hazır olmayan Sergen de takımdan ayrı, koşu yaparak çalışmalarını sürdürdü. Kartal, Çaykur Rizespor maçı için bugün Sabiha Gökçen Havalimanı'ndan Trabzon'a, oradan da karayoluyla Rize'ye gidecek. 



</TEXT>
</DOC>
