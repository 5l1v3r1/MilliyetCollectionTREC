<DOC>
<DOCNO> 365924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur31.html </URL>
<DATE> 2005/07/31/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Uşak'ta "Siyanüre Hayır" mitingi... 
</HEADLINE>
<TEXT>

     Uşak'ın Ulubey İlçesi'ne bağlı Kışladağı Köyü'nde, ''Siyanüre Hayır'' mitingi yapıldı. 
     İzmir-Bergama, Uşak-Eşme, Sivrihisar, Efem Çukuru, Havran Küçükdere Elele Hareketi tarafından düzenlenen mitingde, köylüler, ''Siyanürlü şirket ülkemizi terket'', ''Siyanüre hayır'' sloganları attılar. 
     Mitingte konuşan eski İzmir Baro Başkanı Avukat Noyan Özkan, Anayasa'da ''herkesin sağlıklı ve dengeli bir çevrede yaşama hakkına sahip olduğunun'' belirtildiğini, kendilerinin de siyanürle altın çıkarma işine karşı olduklarını söyledi. 
     Özkan, anayasal haklarını sonuna kadar savunacaklarını, haksızlığa karşı mücadele edeceklerini kaydetti. 
     Kışladağı mevkiinde Tüprag adlı şirketin yaklaşık 240 ton altın çıkaracağını söyleyen Jeoloji Yüksek Mühendisi Tahir Öngür ise bunun için şirketin 200 milyon ton kayayı yerinden sökerek işleyeceğini belirtti. 
     Şirketin siyanürle altın çıkaracağını iddia eden Öngür, bunun bir çevre felaketi olacağını savundu. Öngür, ''Siyanür tam anlamıyla kimyasal bomba gibidir. Yüzyıllar boyunca etkisini sürdürmektedir. Siyanürde insan sağlığını olumsuz etkileyecek birçok unsur var'' diye konuştu. 
     Orta Doğu Teknik Üniversitesi Kimya Mühendisliği Bölümü Öğretim Üyeleri'nden Prof. Dr. İnci Gökmen de Bergama'da siyanürle altın çıkarıldığı için çevre köylerin boşaldığını ileri sürdü. Gökmen, siyanürün bu bölgeye de zarar vereceğinden endişe duyduğunu ifade etti. 
     
</TEXT>
</DOC>
