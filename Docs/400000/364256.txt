<DOC>
<DOCNO> 364256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/siyaset/siy03.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altan Öymen CHP İstanbul için aday 
</HEADLINE>
<TEXT>


ŞÜKRAN PAKKAN İstanbul 


CHP İstanbul örgütünün muhalif kanadı, 31 Temmuz'da yapılacak il kongresinde, Şinasi Öktem'e karşı başkanlık yarışına katılması için eski genel başkan, gazeteci Altan Öymen'i ikna etti. Öymen, geçtiğimiz hafta bazı muhalif ilçe başkanları tarafından kendisine sunulan il başkan adaylığı önerisi üzerine, "genç bir aday bulunması" tavsiyesinde bulunmuştu. Bölünmüş muhalifler ise, Öymen ismi üzerinde uzlaşabildikleri yanıtını vermişti. Örgüt tarafından toplanan ve 150'yi bulan delegenin imzasıyla ikna olan Öymen, çarşamba günü basın toplantısıyla aday olduğunu duyuracak. 
Bu arada CHP Kartal, Sultanbeyli, Tuzla, Pendik, Büyükçekmece ilçe başkanları dün bir açıklama yaparak, Öymen'e adaylık teklifinde bulunduklarını, yaptıkları çalışmalar sonucu da çok kısa sürede gerekli sayının çok üstünde imza topladıklarını açıkladı. 

Bana görev düştü 
Teklifi kabul ettiğini Milliyet'e açıklayan Öymen, şunları söyledi "Başlangıçta genç aday olmasını, onun etrafında birleşilmesini istemiştim. Parti İstanbul'da değişim ihtiyacı içinde. Ancak tek aday çıkabiliyordu son tüzük değişikliğine göre. Arkadaşlar, o tek aday için benim ismim üzerinde anlaşma yaptıklarını söylediler. Bu uzlaşmayı da imzaların toplanmasıyla gösterdiler. Öyle olunca, bunu bir görev olarak kabul etmek düştü bana. Ben de kabul ettim." 


</TEXT>
</DOC>
