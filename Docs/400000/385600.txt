<DOC>
<DOCNO> 385600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur41.html </URL>
<DATE> 2005/10/10/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İstanbul Büyükşehir Belediye Meclisi'nde cami tartışması... 
</HEADLINE>
<TEXT>

     İstanbul Büyükşehir Belediye Meclisi, Göztepe Parkı'na cami yapılması kararını yeniden görüşme kararı aldı. 
     İstanbul Büyükşehir Belediye Meclisi'nin Ekim ayı toplantısı, Meclis Başkan Vekili İdris Güllüce Başkanlığı'nda yapıldı. 
     Toplantıda CHP Grup Başkan Vekili Kemal Akar ve Kadıköy Belediye Başkanı Selami Öztürk'ün de aralarında bulunduğu 15 Meclis üyesi tarafından, Göztepe Parkı'na cami yapılması için 15 Eylül 2005 tarihinde Büyükşehir Belediye Meclisi'nce alınan kararın yeniden görüşülmek üzere gündeme alınması ve ilgili komisyona havale edilmesi için yazılı önerge verildi. 
     Önergenin Meclis'te görüşülmesi oyçokluğu ile reddedildi. Bunun üzerine söz alan Kadıköy Belediye Başkanı Öztürk, söz konusu bölgeyi kapsayan 1 5000 ölçekli planların İstanbul Büyükşehir Belediyesi'nce ilgili bütün kurumların görüşleri alınarak 5 yılda tamamlandığını, ancak daha sonra bir kişinin itirazı üzerine hiçbir kurum görüşü alınmadan Meclis üyelerinin de bilgisi olmadan plan değişikliğine gidildiğini söyledi. 
     Bu konuda Planlama Müdürlüğü'nün, İmar Komisyonu'ndan cami yapılması planlanan arsanın Büyükşehir Belediyesi'ne ait yeşil alan olduğunu saklayarak, özel şahsa ait arsa gibi gösterdiğini ileri süren Öztürk, ''Burada İmar Komisyonu ve Belediye Meclisi iğfal edilmiştir'' dedi. 
     Öztürk, Milli Eğitim Müdürlüğü'nün okul, Sağlık Müdürlüğü'nün hastane ya da Diyanet İşleri'nin ibadet yeri talebi olması halinde bu talepleri asla tartışmaya açmayacaklarını, ancak kendilerine bu bölgeyle ilgili hiçbir kurumdan ibadet yerine ilişkin talep gelmediğini söyledi. 
     Yeşil alana cami yapmak yerine ilçede başka bir yere cami yapma önerisinde bulunan Öztürk, ''Biz de yer tespiti yaptık. Gerekirse istimlak yaparız. İstimlak bedelinin yarısını da Kadıköy Belediyesi olarak öderiz'' diye konuştu. 
     Bunun siyasi istismar konusu olarak algılanmasını istemediklerini de ifade eden Öztürk, sadece Meclis'in yanlış olan bir kararı tekrar görüşerek düzeltmesini istediklerini kaydetti. 
     
     EVLİYAOĞLU'NUN ÖNERİSİ 
     AK Parti Grup Başkan Vekili Hüseyin Evliyaoğlu da Meclis'te görüşülmesi gereken bir yığın dosya olduğunu ve camiyi tartışma konusu yapmayacaklarını belirterek, Meclis'in daha önce almış olduğu bir karara ilişkin yeni bir karar almasını grubundan talep edemeyeceğini söyledi. 
     Evliyaoğlu, konuyu yeniden Meclis gündemine almak yerine, bunu gruplar olarak konuşup çözüm bulabileceklerini dile getirerek, konunun Başkanlık makamına havale edilmesini önerdi. 
     CHP grubu, bu öneri uyarınca, konunun gruplarda tartışılıp bir çözüm getirilerek, Kasım ayında gerçekleştirilecek Meclis toplantısında ele alınması konusunda sözlü önerge verdi. Önerge, Meclis'te oyçokluğuyla kabul edilerek Başkanlık makamına havale edildi. 
     Meclis toplantısı sonrasında basın mensuplarına bilgi veren Kadıköy Belediye Başkanı Öztürk, konunun Kasım ayında yapılacak Meclis toplantısı gündemine alınması konusunda ortak karar çıktığını belirterek, ''Verilmiş olan karar hukuki altyapıdan yoksundu. Meclis'e yanlış bilgi verilmişti. Konu yeniden uzlaşma zeminine oturdu'' dedi. 
     Öztürk, ayrıca karara itiraz için 60 günlük yasal itiraz süresini aşmamak için avukatların çalıştığını, bu süre içinde sorunun çözümlenememesi halinde yargıya gideceklerini de sözlerine ekledi. 
     Öte yandan, Büyükşehir Belediye Meclisi toplantısında, Büyükşehir Belediyesi'nin Pakistan'daki depremzedelere yardımda bulunması yönünde de karar alındı. 
     
</TEXT>
</DOC>
