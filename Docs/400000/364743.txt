<DOC>
<DOCNO> 364743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy24.html </URL>
<DATE> 2005/07/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çevre ve Orman Bakanı Pepe Karaman'da... 
</HEADLINE>
<TEXT>

     Çevre ve Orman Bakanı Osman Pepe, Karaman’da sadece kentin değil, tüm ilçe, belde ve köylerinin katı atıklarının toplanabileceği bir tesis yapılması gerektiğini söyledi. 
     Pepe, bir dizi açılış ve ziyaretlerde bulunmak üzere geldiği Karaman’da ilk olarak Vali Hasan Basri Güzeloğlu’nu makamında ziyaret etti. Güzeloğlu, Pepe’ye, Şikari’nin Karaman Tarihi adlı kitabını hediye etti. 
     Bakan Pepe, daha sonra Belediye Başkanı Ali Kantürk’ü ziyaret etti. Kantürk’e, proje hazırlamaları halinde, bakanlık olarak, kentin katı atık problemini çözmelerine yardımcı olabileceklerini ifade eden Bakan Pepe, "Bir kentin kent olabilmesi için kanalizasyon, katı atık, hava kirliliği sorunlarının çözülmesi, yeterli yeşil alanının olması gerekir" dedi. 
     Pepe, belediyelerden ilk önce katı atıkları toplayacakları bir yer bulmaları gerektiğini söyledi. 
     ÇED raporu ve zemin etüdü yapıldıktan sonra bakanlık olarak bu tesisin kurulması için gereken finansmanın yüzde 20’sini karşılayacaklarını vurgulayan Pepe, şöyle konuştu 
     "Belediyeler yeter ki bizler katı atık sorununu çözmek, bunun için tesis yapmak istiyoruz desinler. Bunun için kentte ilk olarak özel idare, belediye ve çevre müdürünün içinde yer aldığı bir katı atık birliği kurulması gerekiyor. Size de tavsiyem budur. Öyle bir proje getirin ki sadece Karaman’ın değil çevresindeki ilçe belde ve köylerin katı atıkları da bu tesiste toplansın. Burada işlenen katı atıklardan geri dönüşümü olanlar, ekonomiye kazandırılır, bir kısmı da gübre olarak organik tarımda kullanılabilir." Bakanlık olarak bu konuda getirilen her türlü projeye açık olduklarını kaydeden Bakan Pepe, önümüzdeki Ekim ayında projelerini hazırlayan 30 kadar kentte, katı atık dönüşümü tesislerinin temelini atacaklarını belirterek "Karaman neden bunlardan biri olmasın" diye konuştu. 
     Daha sonra Pepe, açılışını yapmak için Karaman Yunus Emre Kent Ormanı’na geçti. 
     Burada kendisinden çöp aracı isteyen Belediye Başkanı Kantürk’e, Bakan Pepe, "İncik boncuk devrini kapattık. Ben sana 5 trilyonluk projeden bahsediyorum" dedi. 
     Kantürk’ün, "Biz bu aracı projenin üzerine promosyon olarak istedik" karşılığı üzerine Pepe, "Bonusumuz kalmadı" karşılığını verdi. 
     Pepe’nin açılışını yaptığı Karaman-Mut Karayolu’nun 15’inci kilometresindeki Karaman Yunus Emre Kent Ormanı’nın, 63 hektar alana sahip olduğu ve içinde gözetleme kulesi, çocuk oyun parkı, oturma grupları bulunduğu bildirildi. 
     
</TEXT>
</DOC>
