<DOC>
<DOCNO> 396294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun21.html </URL>
<DATE> 2005/11/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD'den Danimarka'ya Roj Tv kapatılsın... 
</HEADLINE>
<TEXT>

     Mehmet ÇİFTÇİ, DHA 

      ABD’nin, terör örgütü PKK çizgisinde faaliyet gösteren Roj TV’nin kapatılması için Danimarka yönetimini uyardığı bildirildi. 
     Danimarka’da yayınlanan Berlingske Tidende gazetesine göre, ABD yönetimi Danimarka hükümetine bir uyarı mektubu göndererek, bu ülkede faaliyet gösteren Roj TV, Mezopotamya TV ve MBMG şirketlerinin ’terör örgütü PKK ile bağlantısı olduğu’ gerekçesiyle kapatılmasını istedi. Haberin Danimarka Adalet Bakanı Lene Espersen tarafından da doğrulandığı kaydedildi. 
     Mektup sonrası Danimarkalı güvenlik kuvvetlerine adı geçen kuruluşların araştırılması için talimat verildiği belirtildi. Danimarkalı yetkililerin, ROJ TV’nin terörle bağlantılı olduğunun saptanması durumunda kapatılacağını açıklandığı öğrenildi. 
     NATO Parlamenterler Asamblesi’ne katılmak üzere Danimarka’nın başkenti Kopenhag’a giden Başbakan Recep Tayyip Erdoğan, Danimarka Başbakanı Anders Fogh Rasmussen ile görüşmesinin ardından düzenlenen basın toplantısına, Roj TV muhabirlerinin salonda bulunması nedeniyle katılmamıştı. 
     
</TEXT>
</DOC>
