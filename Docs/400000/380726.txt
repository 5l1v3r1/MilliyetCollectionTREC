<DOC>
<DOCNO> 380726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/axgun01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fotoğraflar çok konuşulacak 
</HEADLINE>
<TEXT>


İkinci kişisel fotoğraf sergisini açan işadamı Cem Boyner, izinsiz fotoğraf çekmediğini belirterek "İzin vermiyorlarsa bırakmıyorum peşlerini. Avın etrafında dolaşan bir avcı gibi bekliyorum" diyor 

Yasemin Bay 

Boyner Holding Murahhas Azası Cem Boyner'in ikinci kişisel sergisi "Yakındaki Uzak Uzaktaki Yakın", Tarih Vakfı Darphane Binaları'nda açıldı. 126 eserin yer aldığı sergi 2 bölümden oluşuyor. 77 fotoğrafın yer aldığı "Uzaktaki Yakın" başlıklı bölüm daha çok Afrika'da çekilmiş görüntüler sunuyor. 

'İnsanla daha iyiyim' 
Bu bölümde yüzler öne çıkıyor. 49 fotoğrafın görülebileceği ikinci bölüm "Yakındaki Uzak" ise nü fotoğraflardan oluşuyor. Sergiyle eşzamanlı olarak 2 ciltlik bir fotoğraf albümü yayımlanıyor. Kitaplardan elde edilen gelirin bir bölümü çeşitli üniversitelerin fotoğraf bölümlerine, teknik donanımlarının zenginleştirilmesi amacıyla bağışlanacak. Boyner ile sergisini, fotoğraflardaki 'özneleri' konuştuk... 

"Uzaktaki Yakın" başlığı altında özellikle Afrika'da çektiğiniz portreler, insanlar yer alıyor. Bu ilk bölüme neden böyle bir başlık verdiniz 
Baktığınızda, kendinizi fotoğraflara çok yakın hissediyorsunuz. Fotoğrafını çektiğim insanlar, oldukları gibiler. İzleyici, çekildiği gün oradaymış gibi yaklaşabiliyor fotoğraflara. Bunu yapan, gözlerin doğrudan doğruya kameraya bakıyor olması. 


İnsanlar fotoğraf makinesini gördüğünde hemen bir maske takınırlar. Siz nasıl yaklaşıyorsunuz öznenize 
Galiba fotoğraflarını çekmeyi çok istiyorum. İstediğimi de belli ediyorum. Bir etik prensip edindim, izin almadan çekmiyorum. İzin veriyorlarsa ne mutlu. Vermiyorlarsa bırakmıyorum peşlerini. Avın etrafında dolaşan avcı gibi bekliyorum. En sonunda, gülüyorlar halime, h l burada, gitmedi diye işte o noktada izin veriyorlar. 

Fotoğraflarınızdan anlaşıldığı kadarıyla, ülkeyi değil de insanları anlatma kaygısı taşıyor gibisiniz 
İnsanla daha iyiyim. Arkadaki coğrafya ya da binalar portreyi tamamlayan faktörler. Fotoğrafların altına nerede çekildiklerine dair bilgi verdim. Fotoğrafını çektiğim kişiyi ait olduğu lemle irtibatlandırmadan sunmanın eksik olduğunu hissettim. 


Nü fotoğraflarınızı ise "Yakındaki Uzak" olarak tanımlıyorsunuz. 
Çünkü onlar plastik. Nü'ler 'görmek' için çok güzel. Ama o kadar işte. Ben form üzerine uğraştım hep. Ve başından beri, erotizmden uzak olmasını istedim. Doğrudan göz temasından uzak durdum ki gerçekten sadece forma konsantre olalım. Bedeninin değişik hallerini ortaya çıkaran fotoğraflar bunlar. 

Türkiye'de çok nü fotoğraf çıkmaz. Çalışmalar yapılır ama izleyiciyle buluşmaz. Bunun nedeni sizce nedir 
Nü son 5-6 yılda gazetelerin hafta sonu ilaveleriyle öyle ucuz, özensiz ve et teşhiri haline döndü ki... O çıplaklık dozu ve o çıplaklığın kalitesizliği bir anda çıplak ile uğraşmayı çok bayağı bir hale dönüştürdü belki de. Bu süreç pek çok insanı nü'den uzaklaştırıyor diye düşünüyorum. O yüzden benimki ilginç bir deneme. 
Sergi 12 Ekim tarihine kadar izlenebilir. 

Tarihi Darphane'de açılış gecesi 

FOTOĞRAF BÜNYAMİN AYGÜN 
İşadamı Cem Boyner'in sergisi dün akşam Tarih Vakfı, Tarihi Darphane Binaları'nda açıldı. Boyner'in insanı merkez alan fotoğraflarının son derece estetik bir sunumla yerleştirildiği sergi, iş ve sanat dünyasının ünlü simalarını bir araya getirdi. Boyner, açılışa eşi Ümit Boyner ile katıldı. Sergi açılışına katılanlar arasında Mimar Sinan Üniversitesi Güzel Sanatlar Fakültesi Bölüm Başkanı Prof. Ahmet Ömer Gezgin, fotoğraf sanatçıları İzzet Keribar, Arif Aşçı ve Paul MacMillen, Vatan Gazetesi Yönetim Kurulu Başkanı Zafer Mutlu, İstanbul Kültür ve Sanat Vakfı Yönetim Kurulu Başkanı Şakir Eczacıbaşı, eski Galatasaray Başkanı Faruk Süren, işadamı Halis Komili, Sabancı Grubu Yönetim Kurumu Başkanı Güler Sabancı ve eski Beşiktaş Jimnastik Kulübü Başkanı Serdar Bilgili katıldı. 



</TEXT>
</DOC>
