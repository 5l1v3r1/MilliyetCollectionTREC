<DOC>
<DOCNO> 384754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun39.html </URL>
<DATE> 2005/10/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Irak'ta 6 Amerikan askeri öldü 
</HEADLINE>
<TEXT>

     Irak'ın batısında Amerikan askerlerini hedef alan 2 ayrı saldırıda, 6 Amerikan deniz piyadesinin hayatını kaybettiği açıklandı. 
     Irak'taki Amerikan ordusundan yapılan açıklamada, bugün Suriye sınırı yakınlarındaki Kaim civarında Amerikan devriyesi geçtiği sırada, yola yerleştirilen bombanın patladığı, 2 askerin öldüğü bildirildi. Saldırıda ölen askerlerin, 1 Ekim'de Kaim ve civarındaki direnişçilere karşı başlatılan ''Demir Yumruk'' operasyonunda görevli oldukları belirtildi. 
     Açıklamada ayrıca, Kermah yakınlarında yine yola yerleştirilen bir bombanın patlaması sonucu 4 deniz piyadesinin öldüğü kaydedildi. 
     Associated Press ajansına göre, son ölümlerle birlikte, ABD'nin Irak müdahalesi başladığından bu yana Irak'ta ölen Amerikan askeri sayısı 1950'ye yükseldi. 
     
</TEXT>
</DOC>
