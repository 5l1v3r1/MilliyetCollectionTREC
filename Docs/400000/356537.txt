<DOC>
<DOCNO> 356537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun13.html </URL>
<DATE> 2005/06/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hollanda, DHKP-C'liyi Almanya'ya teslim etti 
</HEADLINE>
<TEXT>

     Hollanda'dan iadesi talep edilen yasadışı DHKP-C örgütü üyesi Hasan Hüseyin K. 42 , Almanya'ya teslim edildi. 
     Karlsruhe kentinde bulunan Federal Başsavcılık tarafından bu konuda yapılan açıklamada, terör örgütüne üyelik, şantaj ve adam dövmek suçlarından hakkında Federal Yargıtay tarafından 25 Mart 2004 tarihinde tutuklama kararı alınan Hasan Hüseyin K'nın, 29 Haziran 2004 tarihinde Hollanda'nın Rotterdam kentinde tutuklandığı bildirildi. 
     Hasan Hüseyin K'nın, ''1996 yılı başından 1997 yılı ortalarına kadar Köln kenti ve çevresi sorumlusu olarak faaliyet gösterdiği ve şantaj yoluyla örgüt adına para topladığı, para vermek istemeyenleri de dövdürttüğü'' belirtildi. 
     Söz konusu kişinin 12 Temmuz 1997 tarihinde de örgütten ayrılmak isteyen Deniz E. adlı bir kişi ile arkadaşını Hamburg kentindeki bir lokalde dövdüğü, daha sonra da bu kişilerin tabancayla dizlerine ateş etmekle suçlandığı kaydedildi. 
     Açıklamada ayrıca, özellikle 1996 ve 1997 yılları arasında Türk kuruluşlarına yönelik eylemlerde bulunan DHKP-C'nin faaliyetlerinin, 1998 yılının ağustos ayında Federal İçişleri Bakanlığı tarafından yasaklandığı hatırlatıldı. 
     
</TEXT>
</DOC>
