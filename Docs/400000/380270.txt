<DOC>
<DOCNO> 380270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko41.html </URL>
<DATE> 2005/09/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hisarcıklıoğlu Ofer'in yatırımları inşallah adil olmuştur... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, İsrailli işadamı Sami Ofer'in Türkiye'deki yatırımlarını değerlendirirken, ''Bütün ihaleleri takip etmem mümkün değil ama esas olan adil olması gerektiği. İnşallah adil olmuştur'' dedi. 
     Hisarcıklıoğlu, Filistin, İsrail ve Türkiye iş dünyası temsilcisi kuruluşlarını bir araya getiren Ankara Forumu'nun üçüncü toplantısının ardından gazetecilerin sorularını yanıtladı. 
     Rifat Hisarcıklıoğlu, İsrailli işadamlarının Türkiye'de yatırıma ilgilerine ilişkin bir soru üzerine, yabancı yatırımcı sermayesine ihtiyaç varsa İsrail'den de, Arap ülkelerinde de dünyanın her ülkesinde de yatırımcı gelmesini normal karşılamak gerektiğini ifade etti. 
     Dünyada en fazla yabancı yatırım çeken Çin'in hangi milletten, ırktan, ülkeden sermaye geldiğine bakmadığını belirten Hisarcıklıoğlu, Türkiye'nin en büyük sorunun işsizlik olduğuna, yatırıma ihtiyaç duyulduğuna işaret etti. 
     TOBB Başkanı Hisarcıklıoğlu, Ofer'in katıldığı ihalelere ilişkin soru üzerine, şunları söyledi 
     ''Bunu siz araştıracaksınız. Rahmi Bey'in enteresan açıklaması var. Sizler araştırıp bulacaksınız. Adil koşullarda oluyor mu olmuyor mu Tabii bütün ihaleleri takip etmem mümkün değil ama esas olan adil olması gerektiği. İnşallah adil olmuştur. Detayını bilmiyorum.'' Ankara Forumu'nun üçüncü toplantısına katılan İsrail Ekonomi Kuruluşları Başkanı Shraga Brosh ise, AA muhabirinin sorusunu yanıtlarken, Ofer ailesinin İsrail'de, uluslararası toplumda çok iyi bilinen bir aile olduğunu kaydetti. 
     Brosh, ''Türkiye'deki ihalelere dahil olmuş olması, Türkiye-İsrail ilişkilerinin daha iyileşmesinde katkı sağlayacaktır. Diğer İsrailli işadamlarının da Türkiye'ye gelip aktif olmalarına katkı sağlayacaktır, yardım edecektir. Aynı şekilde Türkiye'de ciddi firmaların İsrail'e gelip yatırım yapmalarını bekliyoruz'' dedi. 

     
</TEXT>
</DOC>
