<DOC>
<DOCNO> 350551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy04.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura medyaya kesildi 
</HEADLINE>
<TEXT>


ABD yönetimi, ABD'ye karşı olumsuz bakışın azaltılmasını isterken, Erdoğan bazı konuları medyanın abarttığını belirtti 

ABDULLAH KARAKUŞ Washington 


Başbakan Recep Tayyip Erdoğan'ın ABD Başkanı George Bush ve diğer yetkililerle yaptığı görüşmelerde iki ülke arasındaki ilişkilerde yeni bir dönem başlatmak için "daha sık" görüşme kararı alındı. 
Erdoğan, ABD yönetimine her iki ülke medyasının bazı konuları abarttığını belirterek, "Diyaloğu artıralım, daha sık görüşelim. Daha çok karşılıklı adım atalım ki ilişkiler ilerleyebilsin" dedi. 

'Şehit istemiyoruz' 
Beyaz Saray'da, önceki gün ayrı ayrı yapılan görüşmelerde Türk ve ABD tarafı beklentilerini anlattı. ABD yönetimi, Türkiye'deki ABD karşıtlığı üzerinde dururken, İran ve Suriye konularındaki hassasiyetini vurguladı. Irak konusunda daha çok destek isteyen ve Suriye'nin Irak'taki karışıklıkları desteklediğini savunan ABD yönetimi, Erdoğan'a, "Sizden de bu olayla ilgili bir adım bekliyoruz" diye konuştu. 

'Artık dur denilmeli' 
Erdoğan ise, ABD yönetimine, Kıbrıs ve PKK konularındaki taleplerini iletti. Son dönemde artan terör olayları ve şehit sayısını Bush'a ayrıntılı olarak aktaran Erdoğan, "Şehitlerimiz artıyor. Artık buna son deme zamanı gelmiştir. 
Bu vatandaşlarımızın da tepkisini çekiyor. Teröristlerin geldiği nokta belli. Artık dur denilmelidir. Daha fazla şehit vermek istemiyoruz. Sizden daha net adım bekliyoruz. PKK'nın kökü kazınırsa vatandaşın da tepkisi azalır" dedi. 

'Daha sık görüşelim' 
ABD yönetimi, ABD'ye karşı olumsuz bakışın azaltılmasına yönelik çalışmaların yapılmasını isterken, Erdoğan bazı konuları medyanın abarttığını savundu. Erdoğan, iki ülke arasındaki ilişkilerin artırılması için daha sık görüşülmesini istedi. Bush, Erdoğan'ın düşüncesine katıldığını ifade etti. 


</TEXT>
</DOC>
