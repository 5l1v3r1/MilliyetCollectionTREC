<DOC>
<DOCNO> 395266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonyas01.html </URL>
<DATE> 2005/11/15/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
12 yaşındaki kıza tecavüzü cep telefonuyla kaydettiler 
</HEADLINE>
<TEXT>

     Sofia ANGELİDİS ATİNA, DHA 
YUNANİSTAN’ın başkenti Atina’nın kuzeyineki Lutsa semtinde gerçekleşen bir tecavüz olayı ülkede şok etkisi yarattı. Tecavüz olayına karıştıkları bildirilen ve hepsi 18 yaşından küçük olan 3 zanlının, tecavüzü cep telefonlarının kameralarıyla kaydettiği açıklandı. 
     Olay, yaşları 16 ila 17 arasında değişen 3 gencin, geçen çarşamba günü okulunun dışında gördükleri 12 yaşındaki bir kızı kendileriyle birlikte gitmeye ikna etmesiyle başladı. Devamında 3 genç, kızı tenha bir alana götürerek tecavüz etti ve bu görüntüleri cep telefonlarına kaydetti. Saldırganlar, tecavüzden sonra 12 yaşındaki kızı terk ederek olay yerinden uzaklaştı. 
     Evine giden kızın başına gelenleri ailesine anlatmasının ardından, ertesi gün polis 3 zanlıyı tutukladı ve telefonlarında kayıtlı tecavüz görüntülerini de ele geçirdi. Tutuklanan gençler, suçlarını itiraf ederek, yaptıklarından pişman olduklarını belirtti. 
     
</TEXT>
</DOC>
