<DOC>
<DOCNO> 365499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur49.html </URL>
<DATE> 2005/07/29/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
İstanbul'da çete operasyonu... 
</HEADLINE>
<TEXT>

     Bir işadamının kızının Pendik’te bulunan arsasını sahte belgelerle satmayı planladıkları öne sürülen 8 kişi gözaltına alındı. 
     AA muhabirinin aldığı bilgiye göre, işadamı Ali Galip Ç’nin kızına ait Pendik’teki arsayı, sahte belgelerle halı firması sahibi bir kişiye satmayı planladıkları öne sürülen 7 kişi, İstanbul Organize Suçlar Şube Müdürlüğü ekiplerince düzenlenen operasyonla yakalandı. 
     Zanlıların verdiği bilgiler doğrultusunda, bir kişinin de Trabzon’da gözaltına alındığı belirtildi. 
     Operasyonda, zanlıların üzerlerinde ve kaldıkları yerlerde yapılan aramalarda, 3 adet ruhsatsız tabanca ile çok sayıda sahte evrakın da ele geçirildiği kaydedildi. 
     Zanlıların, İstanbul Organize Suçlar Şube Müdürlüğü’ndeki sorguları sürüyor. 
     
</TEXT>
</DOC>
