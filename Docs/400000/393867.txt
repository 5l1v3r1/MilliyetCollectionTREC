<DOC>
<DOCNO> 393867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur22.html </URL>
<DATE> 2005/11/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kahramanmaraş'ta Atatürk Anıtı'na konulan bir çelenk için soruşturma 
</HEADLINE>
<TEXT>

     Türkiye Cumhuriyeti’nin Kurucusu Büyük Önder Mustafa Kemal Atatürk, ebediyete intikalinin 67. yıldönümünde yurtta düzenlenen törenlerle anıldı. 
     Kahramanmaraş Atatürk Meydanı’nda düzenlenen törenlere Vali İlhan Atış, Garnizon Komutanı Tuğgeneral Nihat Reşat Ödün, Belediye Başkanı Mustafa Poyraz, askeri erkan ve sivil toplum kuruluşları ile Muharip Gazi Dernekleri temsilcileri, öğrenciler ve vatandaşlar katıldı. 
     Protokol sırasına göre çelenklerin konulduğu törende, kentteki bankaları temsilen Atatürk Anıtı’na bırakılan çelenk Vali İlhan Atış’ın dikkatini çekti. Tören bitiminde, "BANKAL" yazılı çelengi yakından inceleyen Vali Atış, üzerindeki yazıları dökülmüş çelenge tepki gösterdi. 
     "Olmaz böyle birşey. Büyük sorumsuzluk. Derhal kaldırın bunu buradan" diyen Vali Atış, konuyla ilgili soruşturma açılacağını kaydetti. 
     
     MALATYA 
     Malatya Atatürk Anıtı önünde gerçekleştirilen törende, anıta çelenk konularak İstiklal Marşı okundu, ardından bayraklar yarıya indirilerek siren eşliğinde saygı duruşunda bulunuldu. 
     Anıtın etrafındaki meşaleler yakılırken, izciler saygı nöbetine başladı. 
     Törene, Malatya Valisi Osman Derya Kadıoğlu, 2. Ordu Komutanı Orgeneral Şükrü Sarıışık, Belediye Başkanı H. Cemal Akın, sivil ve askeri erkan, çeşitli kurum, kuruluş temsilcileri, öğrenciler ile vatandaşlar katıldı. Atatürk Anıtı’nda düzenlenen tören sonrasında Atatürk Evi gezildi. 
     2. Ordu Komutanı Orgeneral Sarıışık, Atatürk Evi’ni ziyareti 
     sırasında yaptığı açıklamada, Atatürk’ün eserlerini korumak ve kollamak vazifesinin tüm Türk milletinin görevi olduğunu kaydederek, "Atatürk’ün o günkü zor koşullar içerisinde ülkeyi nereden nereye getirdiğini çok yakından biliyoruz. Tüm ülkemiz insanlarının Atatürk’ün değerlerine sahip çıkma görevi var. Bu görevi en iyi yerine getirebilecekler, öncelikle aileler, ondan sonra öğretmenlerdir. Gençlere ve çocuklara Atatürk’ün öğretilmesi büyük önem taşıyor" dedi. 
     
     AFYONKARAHİSAR 
     Afyonkarahisar’daki törenler Kocatepe Parkı Atatürk Anıtı’na çelenklerin konulması, saygı duruşu ve İstiklal Marşı’nın okunmasıyla başladı. 
     Daha sonra Halk Eğitim Merkezi Salonu’nda devam eden törende öğrenciler tarafından şiirler ve Atatürk’ün gençliğe hitabesi ile gençliğin Ata’ya cevabı okundu. 
     Anma törenlerine, Vali Muzaffer Dilek, Garnizon Komutanı Tuğgeneral Halit Çakır’ın yanı sıra çok sayıda askeri ve sivil erkan ile öğrenciler katıldı. 
     
     KIRIKKALE 
     Kırıkkale Cumhuriyet Meydanı’nda düzenlenen törende Atatürk anıtına çelenkler konularak saygı duruşunda bulunuldu. 
     Daha sonra Kültür Müdürlüğü Salonu’nda devam eden törende, "Fotoğraflarla Atatürk" konulu slayt gösterisi ve Kurmay Albay İlyas Çolpan’ın "Her yönüyle Atatürk" konulu konuşması yer aldı. 
     Kırıkkale Valisi Mustafa B. Demirer, Belediye Başkanı Veli Korkmaz, Garnizon Komutanı Tuğgeneral Yıldırım Güvenç, diğer askeri erkan ve bürokratlar ile siyasi parti il temsilcileri, oda, dernek ve sivil toplum kuruluşlarının temsilcilerinin de katıldığı tören daha sonra öğrenciler tarafından sergilenen "Atatürk ve Kurtuluş Savaşı" adlı oratoryo ile devam etti. 
     Törende bir konuşma yapan Kırıkkale Valisi Demirer, "Ulu Önder Mustafa Kemal Atatürk ’Milli Mücadele’de gösterdiği kararlılık ve başarı ile tüm uluslara örnek olmuştur, bu nedenle 10 Kasım yalnızca Türk Milleti için değil tüm uluslar için anlamlı bir gündür" dedi. 
     
</TEXT>
</DOC>
