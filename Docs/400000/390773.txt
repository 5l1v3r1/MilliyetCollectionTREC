<DOC>
<DOCNO> 390773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun04.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturmaya MGV gölgesi 
</HEADLINE>
<TEXT>


Soruşturmayı yapacak Başmüfettiş Karakoç'un, Sivas katliamı sırasında RP'li Belediye Başkan Yardımcısı ve Milli Gençlik Vakfı davasında sanık olduğu ortaya çıktı 

BÜLENT SARIOĞLU Malatya 

TÜRKİYE'nin gündemindeki Malatya 0-6 Yaş Çocuk Yuvası'ndaki teftiş süreci de dikkat çekici. Soruşturma için kente gönderilen SHÇEK Başmüfettişi Mükremin Karakoç'un, Sivas katliamının yaşandığı dönemde RP'li Belediye Başkanı Temel Karamollaoğlu'nun yardımcılığını yaptığı ve kapatılan Milli Gençlik Vakfı'nın MGV yöneticisi olarak anayasal düzeni yıkmaya teşebbüs etmekten yargılandığı ortaya çıktı. 

İhbarı dikkate almadı 
1999'da intihar eden bir çocuğun yargıdaki dosyası nedeniyle geçen yıl inceleme için yuvaya gelen Karakoç'un, kendisine iletilen "kötü muamele" ve "yolsuzluk" iddialarını ise dikkate almadığı öne sürüldü. 
Karamollaoğlu'nun yardımcısı olduğunu doğrulayan Karakoç, "AKP'de ya da daha önce Milli Görüş partilerinde kurucu olarak görev aldınız mı " sorusuna, "Devlet memuru olmadığım dönemde bir partide kurucu olarak yer almış, siyaset yapmış olabilirim. Ama burada devlet memuruyum. Bu, benim bu olaya bakışımı etkilemez. Siyaset yapmak benim vatandaşlık hakkım" karşılığını verdi. 

Ertelemeyle kurtuldu 
Sivas Belediyesi'nin ardından Ankara Keçiören Belediyesi'nde çalışan Karakoç, kapatılan MGV'nin başkan yardımcısı olarak DGM'de yargılandı. 22.5 yıla kadar hapsi istenen Karakoç'a, "Devletin siyasi, hukuki, iktisadi temel nizamlarını dini esaslara göre değiştirmek amacıyla anayasal düzeni yıkmaya teşebbüs" suçlaması yöneltildi. 28 sanıklı dava, 2001'de af kapsamına girdiği için, sanıklar ceza almadı. 
Ankara Büyükşehir Belediye Başkanı Melik Gökçek'in SHÇEK Genel Müdürü olduğu dönemde Teftiş Kurulu Başkanı olan Karakoç'un, Sivas'a naklini aldırıp belediyeye geçtiği öğrenildi. 



</TEXT>
</DOC>
