<DOC>
<DOCNO> 373172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur19.html </URL>
<DATE> 2005/08/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İçme suyuna kanalizasyon suyu karıştı .. 
</HEADLINE>
<TEXT>

     Van merkeze bağlı Kevenli Köyü'nde yaşayan 9 kişinin, ateş ve ishal şikayetiyle Devlet Hastanesi'ne başvurmaları üzerine, İl Sağlık Müdürlüğü, köyde inceleme başlattı. 
     Merkeze 5 kilometre uzaklıktaki 160 haneli Kevenli Köyü'nde 3 doktor ve 7 sağlık memuruyla incelemelerde bulunan İl Sağlık Müdür Vekili Dr. Ahmet Kırgın, köyden 9 vatandaşın yüksek ateş ve ishal şikayetiyle hastaneye müracaat ettiğini söyledi. 
     Bunun üzerine köyde inceleme başlattıklarını ve öncelikle içme suyunu ele aldıklarını belirten Kırgın, köyün içme suyu ihtiyacının iki kaynaktan karşılandığını, bunlardan birine kanalizasyon suyu karıştığını tespit ettiklerini ifade etti. 
     Kırgın, köyde görülen hastalığın bundan kaynaklanabileceğine işaret ederek, kaynaklardan gerekli su numunelerinin alındığını ve yapılacak laboratuvar incelemesinin ardından hastalığın nedeninin belirleneceğini kaydetti. 
     Kanalizasyon suyunun karıştığı kaynaktan içme suyu ihtiyacını karşılayan vatandaşlara klor tableti dağıttıklarını ve sularını kaynatarak içmelerini önerdiklerini anlatan Kırgın, ''Yaz mevsimi olması nedeniyle bu tür bulaşıcı hastalıklarla sık sık karşılaşmaktayız. Köyde gerekli önlemleri aldık. Şu an için ciddi bir hastalık belirtisi yok'' dedi. 
     
</TEXT>
</DOC>
