<DOC>
<DOCNO> 364421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy28.html </URL>
<DATE> 2005/07/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Erdoğan ''Bu ülkede ayrımcılığa yer yok diyeceğiz, bunu başaracağız'' 
</HEADLINE>
<TEXT>

     Başbakan Recep Tayyip Erdoğan, ülkede "ayrımcılığa yer olmadığını" belirterek, "Kürdüyle, Türküyle, Çerkeziyle, Abazasıyla, Gürcüsüyle, Boşnağıyla aklınıza ne gelirse, hepimiz Türkiye Cumhuriyeti vatandaşıyız" dedi. 
     Başbakan Erdoğan, eski hastane binası olan ve Çankırı Belediyesi’nce restore edilen tarihi Belediye Konağı’nın açılış törenine katıldı. 
     Özel Karatekin Hastanesi’nin açılışını yaptıktan sonra, "Eski Çankırı" olarak tabir edilen bölgeye gelen Erdoğan, evlerinden kendisine el sallayan Pakize Kurbanoğlu ve Şükran Eröktem’i ziyaret etti. Basın mensuplarının içeriye alınmadığı ziyaret sırasında Erdoğan, kendisine ikram edilen çayı içti. 
     Tarihi evlerin bulunduğu bölgede vatandaşlarla sohbet eden Erdoğan, ortopedik özürlü bir vatandaşın arabasının değiştirilmesi istemiyle ilgili olarak, Çankırı Belediye Başkanı İrfan Dinç’e talimat verdi. 
     Çankırı Belediyesi Çocuk Korosu, tören öncesi mini bir konser verdi. Çocukların, "Beraber yürüdük biz bu yollarda" adlı parçayı seslendirdikleri sırada çocukların arasına katılan Erdoğan, bir süre şarkıya eşlik etti. 
     Erdoğan, törende yaptığı konuşmada, tarihi bir köşkü zamana ve geleceğe kazandırmak için bir araya gelindiğini söyledi. Tören alanına gelirken, dış cepheleri boyanmış konakları gördüğünü ifade eden Erdoğan, bu konudaki hassasiyetini dile getirdi. Erdoğan, şöyle devam etti 
     "Buradaki bazı konakların sahiplerine ulaşalım. Ebediyete intikal etmişlerse, buraları kamulaştıralım, restore edelim. Bunlar çok önemli. Bunları ne yapıp yapıp kazanmamız, ne yapıp yapıp yarınlara kazandırmamız lazım. Gelecek nesiller bunu bilmeli. Yoksa bu güzel konaklar yıkılırsa, yerine taş yığınları yükselecek. Geçmişte burada ne vardı, kimse bilmeyecek. Sadece fotoğraflar ellerine geçerse, ’ah ah bir zamanlar Çankırı’nın böyle sokağı varmış’ diyecekler. 
     Ben de doğduğum eve gittiğimde doğduğum ahşap bir konaktı, yerinde beton yığını yükselmiş, onu görünce, benim doğduğum yer burada yok diyorum. 
     Gelin Çankırı’nın tarihine sahip çıkalım. Hep beraber sahip çıkalım. Bize bu konuda yardımcı olun. Buranın sakinleri bize yardımcı olursa, biz aslına uygun olarak bu işi yaparız. Kendiniz oturmak isterseniz, siz oturun. Başka yerden ev, mülk sahibi olmak istiyorsanız, ona yardımcı olalım. Tarihi dokuyu koruyalım. Bu bittiği zaman, burası bir Safranbolu, bir Beypazarı olur. Çankırı, kültür turizmi içindeki yerini alır." 
     
     "AYRIMCILIĞA YER YOK" 

     Erdoğan, Türkiye’de artık daha iyi günlerin yaşanacağını belirterek, "Artık devletin imkanlarını, Hazinenin kasasını bir yerlere bağlayan iktidar yok bu ülkede... Devletin imkanlarını, tüyü bitmemiş yetimin hakkını sahibine gönderen bir iktidar var bu ülkede" diye konuştu. 
     Teröre karşı, milletin el ele, omuz omuza olması gerektiğini anlatan Erdoğan, "Bu ülkede ’ayrımcılığa yer yok’ diyeceğiz. Bunu başaracağız. Kürdüyle, Türküyle, Çerkeziyle, Abazasıyla, Gürcüsüyle, Boşnağıyla, aklınıza ne gelirse, hepimiz Türkiye Cumhuriyeti vatandaşıyız" dedi. 
     Devlet Bakanı Mehmet Aydın da Türkiye’de tarihi ve kültürel kimliklerini koruyan mahalle ve semtlerin olduğunu söyledi. 
     Çankırı’nın da tarihi ve kültürel mirasını koruyan illerden olduğunu anlatan Aydın, tarihi ve kültürel mirasına hizmet etmeyenlerin, geleceğinin de parlak olmayacağını söyledi. Aydın, geçmişini, köklerini unutan ülkelerin, geleceklerini kurmakta güçlük çektiklerine işaret etti. 
     Aydın, tarihi ve kültürel zenginlikleri insanlığın hizmetine açmanın görevleri olduğunu kaydetti. 
     Belediye Başkanı İrfan Dinç de kentin tarihi ve kültürel mirasının korunması için yaptıkları çalışmaları anlattı. Eski Çankırı olarak bilinen bölgenin, SİT alanı ilan edilmesi nedeniyle bugüne kadar korunabildiğini ifade eden Dinç, belediyenin yürüttüğü faaliyetler hakkında bilgi verdi. 
     Konuşmaların tamamlanmasının ardından, Başbakan Erdoğan, tarihi Belediye Konağı’nın açılışını yaptı. 
     Erdoğan ve beraberindekiler, daha sonra konağı gezdi. 
     
</TEXT>
</DOC>
