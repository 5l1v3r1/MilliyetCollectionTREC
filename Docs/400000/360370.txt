<DOC>
<DOCNO> 360370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun48.html </URL>
<DATE> 2005/07/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Holbrooke Karaciç'i Sırp kilisesi koruyor... 
</HEADLINE>
<TEXT>

     Bosna barış anlaşmasının mimarı olarak bilinen Richard Holbrooke, eski Sırp lider Radovan Karaciç'in Sırp Kilisesi ve Bosna'daki en büyük Sırp siyasi partisi SDS tarafından korunduğunu ileri sürdü. 
     ABD'nin eski BM Büyükelçisi Richard Holbrooke, AP'ye yaptığı açıklamada, Sırp Demokratik Partisi'nin Stranka Demokratska Srpska, SDS ''onu koruyan bir suç örgütü olduğunu düşünüyorum'' dedi. 
     Holbrooke, ''Karaciç'in nerede saklandığı konusunda bir tahmin yapmam istense, saçlarını kazıtıp, sakalını büyüterek bir manastırda saklandığını tahmin ederdim'' diye konuştu. 
     Bosna'taki insanlık ve savaş suçları nedeniyle eski Sırp Genelkurmay Başkanı Ratko Mladiç ile birlikte aranan Karaciç, Bosna'da savaş patlamadan kısa bir süre önce SDS'yi kurmuştu. 
     Holbrooke, Srebreniça katliamının 10. yılı törenlerine katılmak üzere Saraybosna'da bulunuyordu. 
     Uzun süredir Karaciç'i bulamayan NATO güçleri son olarak geçen hafta oğlu, ''nerede olduğu konusunda bilgi sahibi olduğu şüphesiyle'' Aleksandar'ı tutukladı. 
     NATO'nun Bosna'daki sözcüsü Derek Chapell, Aleksandar'ın yasalara uygun olarak tutuklandığını belirterek, ''bu soruşturma sonuçlanıncaya kadar tutuklu kalacak'' dedi. 
     Suç örgütleri tarafından finanse edilen ve Sırp kilisesi tarafından desteklenen Karaciç'in ''içerden bilgi sızdırılmadıkça yakalanamayacağına inanan Holbrooke, ''asıl hayati sorun milliyetçileri destekleyen suç çeteleri. Bu insanlar, milliyetçilik adına ve Bosna halkı pahasına kendi kişisel zenginliklerini koruyorlar'' diye konuştu. 
     ABD'nin Bosna Büyükelçisi Douglas McElhaney ise Sırp kilisesini Karaciç'i desteklemekten vazgeçirmek için birkaç gün önce Kilise yetkilileriyle görüştü. 
     
</TEXT>
</DOC>
