<DOC>
<DOCNO> 395404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun29.html </URL>
<DATE> 2005/11/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Miloşeviç 'rahatsızım' dedi, dava askıya alındı 
</HEADLINE>
<TEXT>

     Eski Yugoslav lideri Slobodan Miloşeviç'in Lahey'deki davası, sanığın ''kendini iyi hissetmediğini'' söylemesi üzerine askıya alındı. 
     Uluslararası mahkemede bugünkü duruşmada ''Kendimi iyi hissetmiyorum, ayakta kalamayacağım'' diyen Miloşeviç, mahkeme başkanının ''Neyiniz var'' sorusuna, ''Gözlerim kulaklarım ağrıyor, üzerimde müthiş bir baskı hissediyorum. Başım da çok ağrıyor'' diye cevap verdi. 
     Miloşeviç, ''Her türlü sesten rahatsız oluyorum'' deyince, mahkeme başkanı duruşmayı erteledi ve sanığın muayeneden geçirilmesini istedi. 
     Miloşeviç, dün sağlık nedenleriyle mahkemeden davanın 6 hafta askıya alınmasını istemişti. 
     Eski lider, 90'lı yıllarda Bosna, Hırvatistan ve Kosova'da insanlık suçu işlemekten yargılanıyor. Dava, 12 Şubat 2002'de başladı. Miloşeviç, suçlu bulunursa ömür boyu hapisle cezalandırılacak. 
     
</TEXT>
</DOC>
