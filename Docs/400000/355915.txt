<DOC>
<DOCNO> 355915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo07.html </URL>
<DATE> 2005/06/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Galatasaray'dan Milano seferi... 
</HEADLINE>
<TEXT>

     Menacerler aracılığıyla Kily Gonzales'e teklif yapan Cim Bom, transferi hafta içinde bitirmeyi planlıyor. 
     
     Listenin ilk sırasında 

     Avrupa’nın önde gelen yıldızlarıyla yürüttüğü transfer pazarlıklarından henüz sonuç alamayan Galatasaray, listenin ilk sırasına çektiği Kily Gonzales’in transferini Hollanda kampından önce bitirmeyi planlıyor. Daha önce menacerler aracılığıyla Arjantinli yıldıza teklif götüren Sarı - Kırmızılılar, sol kanat oyuncusunu renklerine bağlamak için en ciddi hamlesini hafta içerisinde yapacak. 
     
     Teklif 2.5 milyon Euro 

     Sportif direktör Bülent Tulun önümüzdeki günlerde İtalya’nın Milano kentine giderek, Kily Gonzales ve menaceriyle masaya oturacak. Yıldız futbolcuya, daha önce belirlenen yıllık 2.5 milyon Euro’luk rakamı önerecek olan Tulun’un, Gonzales’ten şartlarını öğreneceği ifade edildi. Tulun, görüşmenin olumlu sonuçlanması halinde Inter Kulübü’nün yetkilileriyle de bir toplantı yapacak. 

     
</TEXT>
</DOC>
