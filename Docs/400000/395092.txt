<DOC>
<DOCNO> 395092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko14.html </URL>
<DATE> 2005/11/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Konutta maliyet artışı, enflasyonu katladı... 
</HEADLINE>
<TEXT>

     Fatma Orhan AA 

Konuta olan talep, çimento fiyatlarındaki yüksek artış, konut yapımı ihalelerinde ortaya çıkan fiyatın enflasyonun üzerinde yükselmesine neden oldu. 
     Toplu Konut İdaresi TOKİ Başkanlığı verilerinden derlenen bilgiye göre, Eylül-Ekim ayları itibariyle son bir yıllık dönemde, sosyal konut ihalelerinde ortaya çıkan fiyatlar, enflasyonu 2-4'e katladı. Büyükşehirlerde ve göç alan şehirlerdeki fiyat artışı ise diğer şehirlere göre daha yüksek oldu. 
     Verilere göre, Ankara'da geçen yıl Eylül ayında Temelli'de 288 konutun altyapısı ve çevre düzenlemesi dahil yapımı amacıyla gerçekleştirilen ihalede konutun metrekaresi için 205.27 YTL fiyat ortaya çıktı. Ankara'da bu yıl Esenboğa yolu üzerinde yapılacak 480 sosyal konutunu ihalesinde metrekare fiyatı ise 280.74 YTL'ye ulaştı. Ankara'daki sosyal konut projelerindeki fiyat artışı yüzde 36.7 olarak hesaplandı. 
     Sosyal konut projelerinde, arsa maliyeti yüzde 15'in üzerine çıkmadığı, projeler de aşağı-yukarı aynı olduğu için, ihalelerde ortaya çıkan metrekare fiyatlarındaki artışın, çimento fiyatlarındaki, inşaat maliyetlerindeki ve talepteki artıştan kaynaklandığı belirtiliyor. 
     TOKİ'nin Bilecik'te konut yapımı için açtığı ihalelerde de son bir yılda yüzde 26.6 fiyat artışı oldu. Geçen yıl Eylül'de 288 sosyal konutun yapımı için düzenlenen ihalede 204.88 YTL olan metrekare fiyatı, bu yıl Eylül'de 250 konut için yapımı için düzenlenen ihalede 259.42 YTL'ye yükseldi. 
     Bursa'da sosyal konut yapımı için geçen yıl Eylül-Ekim aylarında düzenlenen 3 ayrı ihalede metrekare fiyatları 200.06 YTL, 226.32 YTL ve 236.56 YTL düzeyinde gerçekleşirken, bu yıl Ekim ayında düzenlenen 2 ihalede, 258.07 YTL ve 264.9 YTL'ye çıktı. Bursa'daki TOKİ ihalelerinde, metrekare fiyatlarındaki artış, yüzde 11.9-28.9 arasında değişti. 
     Diyarbakır'daki sosyal konut ihalelerinde, konutların metrekare fiyatı, Eylül-Ekim ayları itibariyle son bir yılda 214.79 YTL'den yüzde 14.6 ve yüzde 21.9 artışlarla, 246.22 YTL ve 262 YTL'ye yükseldi. 
     TOKİ'nin Malatya'da konut yapımı için düzenlediği ihalelerde, metrekare fiyatı, son bir yılda yüzde 23.4 artarak 22.66 YTL'den 274.97 YTL'ye, Osmaniye'de konut yapımı için düzenlediği ihalelerdeki metrekare fiyatı da yüzde 13.37 artarak, 203.84 YTL'den 231.10 YTL'ye çıktı. Konut projelerinin sayısının artması nedeniyle arsa fiyatlarının da arttığı, ancak sosyal konut projelerinde arsanın bedelinin, konut maliyetinin yüzde 15'inin üzerine çıkmamasına dikkat edildiği belirtiliyor. 
     TOKİ, arsa fiyatları çok fazla yükseldiği ve konut maliyetleri içindeki payının yüzde 15'in üzerine çıkacağı gerekçesi ile Ankara-Eskişehir yolu üzerindeki 25 bin konutluk projeyi iptal etmişti. 
     TOKİ'den ihale alan müteahhit firmalar ise çimento fiyatlarında yüzde 70'in üzerine çıkan artıştan, kalifiye eleman bulamamaktan ve kalifiye elemanların ücretlerinin çok yükselmesinden şikayet ediyor. 
     Müteahhit firmalar, ihalelerde verilen fiyat farkının söz konusu maliyet artışlarını karşılamadığını ifade ederken, inşaat makin asında, kule vinç bulunmasında da sorun yaşanıyor. 
     TOKİ'nin gelir paylaşımı yöntemine göre gelir amacıyla yaptığı projelerde ise konutların projeleri çok değişik ve arsalar çok kıymetli olduğu için, fiyat artışı hesaplamasında dikkate alınmadı. 
     
</TEXT>
</DOC>
