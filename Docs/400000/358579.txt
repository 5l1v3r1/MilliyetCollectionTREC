<DOC>
<DOCNO> 358579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun12.html </URL>
<DATE> 2005/07/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
AKPM Azerbaycan’daki siyasi gelişmelerden memnun değil 
</HEADLINE>
<TEXT>

     Nurettin ATMACA BAKÜ, DHA 

      AZERBAYCAN’da kasım ayında yapılacak parlamento seçimleri öncesinde ülkedeki siyasi gelişmeler Batılı kurumlar tarafından dikkatle izleniyor. Avrupa Konseyi Parlamenterler Meclisi’nin AKPM Azerbaycan’la ilgili izleme heyeti bu akşam başkent Bakü’de bir basın toplantısı düzenleyerek son durumu değerlendirdi. 
     AKPM raportörü Andreas Gross, Azerbaycan’da seçim öncesindeki durumu tatmin edici bulmadıklarını ve durumdan sadece iktidarın memnun olduğunu belirtti. Azerbaycan’da seçim yasasında yapılan son değişiklikleri demokrasi bakımından daha da geriye doğru bir adım olarak değerlendiren Gross, bu gelişmelerden kaygı duyduklarını kaydetti. 
     
     ŞEFFAF SEÇİM UYARISI 
     Merkez Seçim Komitesi ve bölgelerdeki seçim komisyonlarının üye yapısının rahatsızlık doğurduğunu, hükümetle yapılan görüşmelerde de bu konuda tatmin edici cevaplar almadıklarını bildiren Gross, seçimlerin şeffaf geçmesini arzuladıklarını, ancak bu ortamda buna inanamadıklarını belirtti. 
     Avrupa Konseyi Parlamenterler Meclisi Azerbaycan İzleme Grubu üyelerinin bugünkü toplantısında konuşan Milli Meclis Başkanı Murtuz Aleskerov da, ülkede demokrasi yolunda parlamentonun önemli adımlar attığını, siyasi hükümlüler konusunun tam olarak çözülme aşamasına geldiğini ve Avrupa Konseyi listesindeki 716 siyasi mahkumdan 713’ünün serbest bırakıldığını söyledi. Azerbaycan’da düşünce ve toplantı özgürlüğü konularında da ilerlemeler kaydedildiğini savunan Aleskerov, siyasi davalarla ilgili olarak hükümet ve sivil toplum örgütleri temsilcilerinin ortak komisyonlarda çalıştıklarını bildirdi. 
     
     ABD ELÇİSİ BUGÜN DE YARIN DA AZERBAYCAN’DAYIZ 
     Azerbaycan’daki siyasi gelişmeleri yakından takip eden ABD’nin Bakü Büyükelçisi Reno Harnish de yaptığı açıklamada, "Biz bugün buradayız. Yarın da burada olacağız, çünkü biz sizin ülkenizin, halkınızın ve geleceğinizin yararına kalıyoruz" dedi. 
     100’den çok Amerikan şirketinin Azerbaycan’da faaliyet gösterdiğini ve birçok konuda işbirliği içinde bulunduklarını belirten Harnish, "Biz aynı zamanda Azerbaycan’da demokrasiyi güçlendirmek ve sivil toplumu geliştirmek için ortak çalışmalar yapıyoruz" şeklinde konuştu. 
     Ülkesinde de demokrasinin geçirdiği zorluklar konusunda örnekler veren ABD Büyükelçisi Harnish, "Azerbaycan Cumhuriyeti şimdi yol ayrımındadır, bizim bir zamanlar olduğumuz gibi. Şimdi hem muhalefet hem de iktidar sorumluluklarını idrak ederek, demokrasinin gelişmesine yardımcı olmalıdır" dedi. 
     
</TEXT>
</DOC>
