<DOC>
<DOCNO> 385304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo17.html </URL>
<DATE> 2005/10/09/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
''Almanya maçında kaçırdığımız golleri Arnavutluk'a atacağız'' 
</HEADLINE>
<TEXT>

     A Milli Futbol Takımı aday kadrosunda yer alan futbolculardan Halil Altıntop, Nuri Şahin ve Tümer Metin, 12 Ekim Çarşamba günü 18. Dünya Kupası Avrupa elemelerinde Arnavutluk ile yapacakları maçı kazanıp, play-off'a kalacaklarını savundular. 
     Milli takımın Florya Metin Oktay Tesisleri'nde gerçekleştirdiği idman öncesinde basın mensuplarının sorularını yanıtlayan futbolculardan Halil, dün Almanya ile yaptıkları özel maçta özellikle ilk yarıda çok güzel bir mücadele verdiklerini vurgulayarak, ''İlk yarıda 3-4 tane daha gol atabilirdik. Ama Almanya maçında kaçırdığımız golleri, Arnavutluk'a atarak play-off'a kalırız'' dedi. 
     Halil, Bundesliga'da forma giyen bir oyuncu olarak Almanya'ya gol atmasıyla ilgili olarak, ''Benim için önemli olan Fatih Terim'in bana güvenmesi ve ilk 11'de görev vermesidir. Güzel bir duyguyla Almanya'ya döneceğim. Umarım bunun devamı gelir'' diye konuştu. 
     Almanya maçında A Milli Takım formasını ilk kez giyen Nuri Şahin ise Fatih Terim'e teşekkür ederek, şunları söyledi 
     ''Öncelikle bana bu şansı verdiği için Fatih Terim'e teşekkür ediyorum. İlk kez oynadım, gol de attığım için çok sevinçliyim. Benim için iyi bir başlangıç oldu. Arnavutluk maçını da kazanıp play-off'a gideceğimize inanıyorum.'' Nuri, attığı golden sonra yaşanan sevinçte takım arkadaşlarının kendisine vurmasıyla ilgili olarak, ''Bana ağabeylerim böyle 'Hoşgeldin' dedi. O sevinç olayında canım acımadı'' dedi. 
     
     TÜMER ''ARNAVUTLUK'U YENECEĞİZ'' 

     Milli oyunculardan Tümer ise Danimarka-Yunanistan maçında istedikleri sonucun çıktığını ifade ederek, ''Şu anda ipler bizim elimizde. Bunu değerlendireceğiz'' dedi. 
     Almanya maçında hem oyun olarak, hem de galibiyet nedeniyle mutlu olduklarını ifade eden Tümer, ''Bu galibiyet Arnavutluk maçı öncesi bizim için moral oldu. Artık 12 Ekim Çarşamba günkü maça konsantre olacağız. Bütün varlığımızı, benliğimizi, oyun anlayışımızı ve karakterimizi sahaya yansıtıp, Arnavutluk'u yenerek, play-off'a kalacağımıza inanıyorum'' diye konuştu. 
     Bu arada Nuri, Halil ve Tümer, birlikte basın mensuplarına poz verirken, genç oyuncu daha sonra Türk ve Alman bayraklarıyla basın mensuplarına yeniden görüntü verdi. 
     
</TEXT>
</DOC>
