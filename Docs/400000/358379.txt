<DOC>
<DOCNO> 358379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy15.html </URL>
<DATE> 2005/07/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
CHP'li Koç'tan "uyuyan bakanları uyandırmak üzere" alet... 
</HEADLINE>
<TEXT>

     CHP Grup Başkanvekili Haluk Koç, "AK Parti’nin CHP’den, Türkiye’nin gücünden ve altına girdikleri bazı yükümlülüklerden çekindiğini ve korktuğunu" ileri sürdü. 
     Koç, Parlamento’da düzenlediği basın toplantısında, AK Parti sözcülerinin herkesi saf ve kolayca kandıracaklarını zannederek konuştuklarını, "AK Parti iktidarının da uygulamada birtakım kurnazlıklar yapıp sonra da suçu CHP’ye atmaya çalıştığını" iddia etti. Haluk Koç, AK Parti’nin Meclis’te antidemokratik bir darbe gerçekleştirdiğini ve bunu da anlaşılabilir ve masum göstermeye çalıştığını ileri sürdü. 
     Hükümet Sözcüsü ve Adalet Bakanı Cemil Çiçek’in, demokrasinin, çoğunluğun hakimiyeti olmadığını, ama azınlığın da çoğunluğu esir alması anlamına gelemeyeceğini ifade ettiğini anımsatan Koç, "Yani muhalefet sizin dediğinizde uzlaşırsa çok iyi muhalefet oluyor. 
     Çekincelerini, hukuk devleti ve anayasa çerçevesinde ifade ettiğinde ise iktidarı esir almış oluyor. Bu mantıkla yaklaşılan demokrasi anlayışı... Bu yeni bir mantık, buna isim vermek lazım Cemil Çiçek mantığı" diye konuştu. 
     Çiçek’in de "hızla güven kaybedenler kervanına katıldığı" görüşünü savunan Koç, "Yaptıkları antidemokratik meclis darbesini masum, anlayışla karşılanması gereken bir noktaya taşımaya herkese rağmen devam ediyorlar" dedi. 
     
     "AKP DEMOKRAT DEĞİLDİR" 
     CHP’nin muhalefetini, "iktidarı esir almak" olarak nitelendiren Cemil Çiçek’in zaman zaman Genel Kurul’da katkılarından dolayı CHP’ye teşekkür ettiğini anımsatan Koç, şöyle devam etti 
     "Son içtüzük değişikliği, AKP’yi kendi kendini ele veren bir konuma sürüklemiştir. AKP, demokrat değildir. Bu siyaset yargısına artık çok net varabiliyoruz. AKP, tüm toplumu, yasama organını da susturarak kendi açık ve gizli gündemine göre oluşturmak ve yapılandırmak istemektedir. Türkiye’deki siyaset oyunu, Türkiye’deki iktidar oyunu budur. 
     Demokrasi AKP’nin oyuncağı değildir. Bunu çok iyi bilmeleri gerekiyor. Umarım bunun yargıda da karşılığını alacaklardır. Bütun bunlar, CHP’den Türkiye’nin direncinden ve yaptıkları, altına girdikleri sorumluluklardan korkmalarından kaynaklanıyor. Evet açıkça söylüyorum. AKP, CHP’den korkuyor, Türkiye’nin gücünden korkuyor ve altına girdikleri bazı süreçlerden çekiniyor, korkuyor." 
     
     "BOYUN EĞEN İKTİDAR ÇOĞUNLUĞU" 
     AK Parti’nin 26 Nisan 2005 tarihinde IMF ile yaptığı Stand-by anlaşmasının 33. paragrafının tüm yapacakları uygulamaların dökümünü verdiğini iddia eden Koç, şöyle konuştu 
     "Ne tarihte ne yapacak, Türkiye’nin hangi stratejik kuruluşunun hangi oranda blok satışla yabancılaştırılacağının belgesini sunuyor AKP. Stand-by’ın Türk Telekom’un yüzde 55’lik satışına ilişkin, özelleştirme süreci şu tarihte bitecek... Tüpraş için de Erdemir için de aynı... Taahhüt burada, altına girdikleri belge burada. Bunun gereğini yapıyorlar. ’Niye engel oluyor CHP. Niye Türkiye’nin kurumları direniyor. İktidar olmam için anlaşmanın koşullarına uymam şart, benim meşruiyetim buradan kaynaklanıyor’ diyor AKP. Böylesine aciz, böylesine boyun eğen bir iktidar çoğunluğu. Onun için CHP’ye dönük bu salvolar çok normaldir." Basın toplantısında 11 Mayıs 2001 tarihinde altında AK Parti Genel Başkan Yardımcısı Dengir Mir Mehmet Fırat ile eski Bayındırlık ve İskan Bakanı Zeki Ergezen’in de imzası bulunan Türk Telekom’un özelleştirmesiyle ilgili yasaya koydukları muhalefet şerhini okuyan Koç, bu yazıda Telekom’un değerinin her geçen gün düşürüldüğünün, kelepir fiyata yabancılara peşkeş çekileceğinin ifade edildiğini anlattı. Fırat ve Ergezen’in o zaman Fazilet Partisi’nin diğer milletvekilleriyle birlikte Genel Kurul Salonu’nu "Bu acılı ana, bu dayatmaya tanık olmak istemiyoruz" diye salonu terk ettiğini belirten Koç, şunları söyledi 
     "Küreselleşme nasıl büyük bir olgu ki 5 yılda böyle fikir uçuşmasına neden oluyor, sosyolojik olarak araştırmak lazım. Siz kimsiniz hangisi doğru 2001’de söyledikleriniz mi 2005’te yaptıklarınız mı doğru Laf kalabalığını bırakın. Siyaset biraz mertlik ister. Nasıl güvenecek size millet İki yıl sonra çok başka söylemlerle ortaya çıkmayacağınıza nasıl güvenecek millet " 
     
     "UYANIK TUTMA ALETİ" 
     Muhalefet olarak yapıcı, yol gösterici olmak gibi sorumlulukları bulunduğunu vurgulayan Koç, "bu çerçevede uyku problemi olan bakanların kullanımına sunmak üzere" bir cihaz hazırlattıklarını ifade ederek, bu cihazı tanıttı. 
     İşitme cihazı görünümündeki bu cihazı Zaman Gazetesi Parlamento Muhabiri Ömer Şahin’in kulağına takan Koç, cihazın adının ne olduğu yolundaki bir soruya, "Uykudan uyandırma aleti diyebilirsiniz" karşılığını verdi. Aletin hiçbir yan etkisi bulunmadığını da belirten Koç, cihazın yalnızca uyuma pozisyonuna geçen ve başı öne düşen kişiyi düdük sesiyle uyandırdığını ifade etti. Koç, "Bizden önermesi, kullanıp kullanmamak iktidarın takdirindedir. Uyanık kalınmasını mı uyunmasını mı tercih eder iktidarın takdirinde olan bir konudur ona biz karışmayız" dedi. 
     
</TEXT>
</DOC>
