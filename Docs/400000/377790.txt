<DOC>
<DOCNO> 377790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy19.html </URL>
<DATE> 2005/09/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Org. Özkök "Birlik beraberlik herşeyin başıdır" 
</HEADLINE>
<TEXT>

     Genelkurmay Başkanı Orgeneral Hilmi Özkök, birlik ve beraberliğin her şeyin başı olduğunu belirterek, "Birbirimize muhabbetle bağlanır, gönül birliği ile işbirliği yaparsak bu memleketi çok daha iyi ileriye götürebiliriz. Çok daha mutlu yaşayabiliriz" dedi. 
     Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri ile Erzurum’a gelen Orgeneral Özkök, 9. Kolordu Komutanlığı’nda denetlemelerde bulundu. 
     Daha sonra Erzurum Valisi Celalettin Güvenç’i makamında ziyaret eden Orgeneral Özkök, burada yaptığı açıklamada, Türkiye’nin meseleleri olduğunu belirterek, el birliği, gönül birliği olması durumunda bunların üstesinden gelinebileceğini söyledi. 
     Birbirleriyle uğraşmak, ayrıcalıklar, ayrı düşünmek ve tahriklere kapılmakla hiçbir meselenin hallolamayacağını vurgulayan Orgeneral Özkök, şunları kaydetti 
     "Türkiye’nin meseleleri vardır. Bunlar hepimizin meseleleridir. 
     Birlik ve beraberlik her şeyin başıdır. Birbirimize daha iyi sarılır, tahriklerin etkisinde kalmadan birbirimize muhabbetle bağlanır, gönül birliği ile işbirliği yaparsak bu memleketi çok daha iyi ileriye götürebiliriz. Çok daha mutlu yaşayabiliriz. Bizden sonraki çocuklarımıza mutlu ve daha güzel bir Türkiye bırakabiliriz." Orgeneral Özkök, son dönemlerde yaşanan olayların herkesi üzdüğünü ifade ederek, bunların hiçbir zaman belli bir yaş kesimini veya tahsil kesimini temsil etmediğini belirtti. 
     "Bu gibi şeyler üzücü olmakla beraber bu ülkede yaşanmıştır" diyen Orgeneral Özkök, şöyle devam etti 
     "Zannediyorum herkes bundan ders almıştır. Bunlar iyilik değil hepimize zarar verir. İyilik getirmek için bazı sıkıntılarımız varsa bunları ifade etmenin başka yolları vardır. Arabalara taş atmak, içerisine benzin konulmuş şişelerle dükkanları yakmak, başkasının malına zarar vermek, devletin kanunlarına, silahlı kuvvetlerine karşı gelmek, hiçbir ülkede kabul edilebilir şeyler değildir. Ama güzel olan şu ki memleketimizin her yerinde halkımızın büyük bir kısmı bunun bilinci içerisindedir. Bu gibi hareketlere tevessül etmiş olanlar da hatalarını anlar ve bunları tekrar etmezler. Ne sıkıntıları varsa bunu devletin kanunları çerçevesinde meşru yollarla yaparlar." Orgeneral Özkök, 1966-1970’li yıllarda Erzurum’da bulunduğunu, bu nedenle Erzurum’un kendisi için ayrı bir yeri olduğunu dile getirdi. 
     Harp oklunu da Erzurum’dayken kazandığını belirten Orgeneral Özkök, "Erzurum halkının vatanseverliği ve birlik ve bütünlüğe verdiği değeri, insanları tahrik eden yanlış düşüncelere kapılmayışı ve daima sağlam duruş göstermesi yüzünden çok büyük bir memnuniyet duydum. Bu vesileyle, buradan tüm Erzurum halkını selamlıyorum" dedi. 
     
</TEXT>
</DOC>
