<DOC>
<DOCNO> 357074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo21.html </URL>
<DATE> 2005/06/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Galatasaray bin kişinin katılacağı 100. yıl balosu düzenliyor 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, kulübün kuruluşunun 100. yılı dolayısıyla 4 Ağustos Perşembe günü Dolmabahçe Sarayı'nda bir balo yapılacağını açıkladı. 
     Kıran, Yönetim Kurulu Üyesi Niyazi Yelkencioğlu ile birlikte, Galatasaray Sportif A.Ş'nin Mecidiyeköy'deki binasında basın toplantısı düzenledi. 
     Kıran, henüz duyurusu bile yapılmadan baloya katılmak için gelen yoğun talebin kendilerini şaşırttığını belirterek, ''Daha anonsunu bile yapmadan inanılmaz bir taleple karşılaştık. Bir anda Dolmabahçe Sarayı'nda yapacağımız baloyu doldurmaya başladık'' dedi. 
     Sarayın kapasitesi nedeniyle baloya sadece bin kişinin katılacağını ve kapasitenin de hemen hemen dolduğunu belirten Turgay Kıran, dünya çapındaki ünlü Fransız protokol sanatçısı Mireille Mathieu'nun da gecede olacağını ifade etti. 
     100. yılda futbolda şampiyonluğu arzuladıklarını, ancak son haftalardaki şanssızlıktan dolayı ligi 3. bitirdiklerini hatırlatan Kıran, ''Tüm Galatasaraylılarda olduğu gibi bizde de bir moral bozukluğu oldu. Birkaç hafta bu çöküntüyü yaşadık. Ancak bizim için 100. yıl çok önemliydi. Bu nedenle bu konudaki daha önceden başlattığımız çalışmaları sürdürmeye devam ettik'' şeklinde konuştu. 
     Galatasaraylı yönetici, balonun televizyondan naklen yayınlanabilmesi için görüşmelerinin sürdüğünü söyledi. 
     Galatasaray Belgeseli'nin Ekim ayında tamamlanacağını anlatan Kıran, aynı dönemde Milli Piyango İdaresi ile birlikte düzenleyecekleri bir de piyango etkinlikleri olacağını kaydetti. 
     Bu arada, Niyazi Yelkencioğlu, balo sırasında Galatasaraylı ressamların hazırladıkları ''Yüzyılda Galatasaray'' konulu resimlerin müzayede edileceğini bildirdi. 
     
     TRANSFERLER 
     Turgay Kıran, transfer gündemindeki konularla ilgili soruları da yanıtladı. 
     Transferde 7, 8 çok önemli futbolcuyla irtibat halinde olduklarını kaydeden Kıran, ''Insua'da bunlardan birtanesi. Insua'ya tabii ki yakınız. Onu da arkadaşlarımız bitirmeye çalışıyor. İnşallah çok kısa zamanda cevap alacağız'' dedi. 
     Insua ve Gonzales ile ilgili bir soru üzerine Kıran, ''Önemli bir futbolcuyla anlaşmak günler alan bir mesele. Detaylarda çok küçük sorunlar çıkabiliyor. Bu isimlerin doğruluğunu ve yapılacak anlaşmaları önümüzdeki günlerde açıklayacağız'' diye konuştu. 
     
     RIBERY DAVASI 
     Galatasaraylı yönetici, FIFA'nın, Türkiye Futbol Federasyonu'na, Franck Ribery'nin yeni takımında oynayabilmesi için sertifika verilmesi konusunda yazı göndermesinin, bu süreçte yaşanan rutin bir olay olduğunu kaydetti. 
     Bu konuyla ilgili sorulan bir soruyu yanıtlayan Turgay Kıran, ''FIFA her zaman futbolcu lehine karar vermeye çalışır. Bunlar rutin yürüyüşlerdir. Ribery, mutlaka bonservisi için FIFA'ya başvurmuştur. Bizim davamız devam ediyor, hiçbir sorun yoktur'' açıklamasını yaptı. 
     
</TEXT>
</DOC>
