<DOC>
<DOCNO> 379383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/uras.html </URL>
<DATE> 2005/09/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kahramanmaraş ekonomisi 'pamuk ipliğine bağlı' 
</HEADLINE>
<TEXT>

KAHRAMANMARAŞ 

Kahramanmaraş Ticaret ve Sanayi Odası Başkanı Mehmet Balduk, "Maraş'ın ekonomisi pamuk ipliğine bağlı" dedi. Önce ne dediğini anlamadım. Sonra anlattı. Türkiye'de üretilen toplam pamuk ipliğinin yüzde 30'u Maraş'ta üretiliyormuş. Maraş şimdilerde bir sanayi şehri. İmalat sanayiinde faaliyet gösteren toplam 540 işletme var. Bunların 60'ı iplik, 150'si konfeksiyon tesisi. Maraş'ta imalat sanayiinde 20 bini kayıtlı, 30 bini kayıtsız 50 bin kişi çalışıyor. 
Maraş denilince eski yıllarda akla 1 pirinç, 2 biber, 3 pamuk gelirdi. Maraş Gaziantep'in arkasında kalmış, gözden ve gönülden uzak bir kent idi. Şimdilerde gidiniz de görünüz...Maraş şahlanmış. Durdurabilene aşk olsun. Geniş caddeleri, çağdaş konutları, çalışkan insanlarıyla pırıl pırıl bir şehir olmuş. Maraş'ın kaderini değiştiren üç şey var 1 Sanayileşme, 2 Üniversite, 3 Göç. 

Sanayi, Maraş'ı şahlandırmış 
Maraş'ta pamuk ekenler önce çırçırcı ve yağcı olmuş. Çırçırcılar ve yağcılar iplikçi olmuş. İplikçiler dokumacı olmuş. Dokumacılar konfeksiyoncu olmuş. Sonra bakmışlar ki iç pazarda iş yok, hepsi birden ihracatçı olmuş. İhracatçı olunca da bir yatırım öbürünü izlemiş. On yıl önce kurulan ve de 1919 yılında attığı ilk kurşunla kurtuluş hareketini başlatan 'Sütçü İmam'ın' adını taşıyan üniversite, şehrin sosyal hayatını değiştirmiş. Yedi fakültesi, 12 yüksekokulunda 11 bin öğrencinin eğitim gördüğü üniversite şehrin can damarı. 
Maraş dışarıdan değil, kendi köylerinden göç almış. Maalesef kente gelen köylüler kentleşecek yerde kenti köylüleştirme çabası içinde. Buna rağmen Maraş'ın çağdaşlık mücadelesi takdire şayan. Maraş'ın sarıçeltik adını taşıyan küçük taneli, bol su kaldıran pirinci artık yetiştirilmiyor. Maraş'ta pamuk üretimi giderek yok oluyor. Çünkü pirinçte de pamukta da üreticinin dünya fiyatlarıyla rekabet şansı kalmamış. İplik fabrikaları rekabet edebilmek için ithal pamuk kullanmaya başlamış. Derken dokumacılar rekabet edebilmek için ithal ipliğe dönmüş. Korkulan, konfeksiyoncuların da rekabet edebilmek için ithal dokuma kullanmaya başlamaları. 

Antep'le yarışıyor 
Öksüz ve Gümüşer ailelerinin kurduğu Kipaş grubu Maraş'ın en büyük sanayi grubu. Hanefi Öksüz'ün başında bulunduğu grup tekstil, enerji ve tarım sektörlerinde devamlı yatırım gayreti içinde. 16 tesiste üretim yapıyor, 4 bin kişiye iş imk nı sağlıyor. Mehmet Arsan'ın başında bulunduğu Arsan Tekstil, 1998 yılında Sümerbank'ın özelleştirilen bez fabrikasını satın almış. 200 dönüm arazi üzerinde 70 bin metrekare kapalı alana sahip Sümerbank bez fabrikasında 1963 model makineler ile 650 işçi çarşaf dokuyormuş. Arsan Tekstil eski makineleri hurdaya çıkararak üretimi geliştirmiş, sadece iplik bölümünde bin 700 kişi çalışıyor. Penye, dokuma, konfeksiyon alanlarında yaygın üretimleri var. Yusuf Kesim'in başında bulunduğu Temsan makine grubu önce bölge yatırımlarının makinelerini yaparken şimdilerde ihracata başlamış, ithal makinelerin benzerlerini yarı fiyatına üretiyor. Türkiye'ye ithal edilen paslanmaz çeliğin yüzde 60'ı Maraş'ta kullanılıyor. Eski bakır tencereciler şimdilerde çelik tencere üretir olmuş. Bunların en büyüğü Hacı Hüseyin Dinçer'in başında bulunduğu Has Cevher grubu. Günde 24 bin tencere üretiyor. Üretiminin yüzde 70'ini ihraç ediyor. 
İşte sizlere Maraş'tan güzel haberler... 



</TEXT>
</DOC>
