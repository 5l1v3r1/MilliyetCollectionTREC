<DOC>
<DOCNO> 376339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun19.html </URL>
<DATE> 2005/09/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD'li komutanlar Ankara'ya geliyor 
</HEADLINE>
<TEXT>

     ABD'nin Avrupa Kuvvetleri Komutanı Orgeneral James Jones ve Merkezi Kuvvetler Komutanı Orgeneral John Abizaid yarın Ankara'ya gelecek. Kritik görüşmenin gündeminde Irak ve PKK var. 
     Orgeneral Abizaid ve Jones için iki ayrı program hazırlandı. Orgeneral Jones, geçtiğimiz günlerde resmi açılış yapılan Terörle Mücadele Mükemmeliyet Merkezi'ni gezecek. 
     ABD ordusu ile bu merkezin faaliyetleri konusunda bir mutabakat anlaşması imzalanacak, ardından da Türk ve ABD ordusu tarafından ortak basın açıklaması yapılacak. 
     Orgeneral Abizaid aynı saatlerde Genelkurmay karargahında brifing alacak. Genelkurmay Başkanı Orgeneral Hilmi Özkök ise komutanlara yarın akşam Genelkurmay karargahında yemek verecek. 
     Jones ve Abizaid daha önce farklı tarihlerde Türkiye'ye gelmelerine karşın ilk kez ortak ziyaret gerçekleştiriyor. Ziyaret sırasında ABD'li komutanlara PKK konusunda geniş bir bilgilendirme yapılacak. 
     
</TEXT>
</DOC>
