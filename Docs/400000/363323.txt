<DOC>
<DOCNO> 363323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun05.html </URL>
<DATE> 2005/07/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
4 bomba ile sırt çantalarının İngiliz polisinin elinde olduğu iddiası... 
</HEADLINE>
<TEXT>

     Londra'da ikinci dalga saldırılarda kullanılan dört bomba ile bunların içine konduğu sırt çantalarının İngiliz polisinin elinde olduğu ileri sürüldü. 
     İngiliz Press Association PA ajansının bu haberi, İngiliz polisince doğrulanmazken, Scotland Yard yetkilileri, saldırı yerlerinde bulunan kanıtlarla ilgili hiçbir yorum yapamayacaklarını söylemekle yetindiler. 
     Polisin sırt çantalarında bulunan patlayıcıları incelemekte olduğunu belirten PA, ayrıca dört bombadan üçünün iki hafta önce 56 kişinin ölümü ve 700'ünün de yaralanmasıyla sonuçlanan saldırılarda kullanılanlarla aynı boyda ve aynı ağırlıkta olduğunu bildirdi. 
     
     SIRT ÇANTALARI KÜÇÜK 
     Bu arada, The Sun gazetesinin haberine göre, dünkü saldırı girişiminde hedef alınan iki katlı belediye otobüsünün sürücüsü Mark Maybanks, içinde bomba bulunan sırt çantasının 7 Temmuz'daki saldırılarda kullanılan sırt çantalarından çok daha küçük olduğunu söyledi. 
     ''Patlamayı duyduğumda bir kavşaktaydım. İlk tepkim bunun bir bomba olduğuydu'' diyen 26 yaşındaki şoför, ikinci kata çıktığında şimdiye kadar duymadığı garip bir koku hissettiğini ve heryerde duman olduğunu anlattı. 
     İkinci katta birkaç yolcu bulunduğunu ve arka taraflarda siyah bir sırt çantası gördüğünü belirten Maybanks, bunun iki hafta önceki saldırılarda kullanılan sırt çantalarının boyutlarıyla karşılaştırılamayacak kadar küçük olduğunu söyledi. 
     
</TEXT>
</DOC>
