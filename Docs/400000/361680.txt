<DOC>
<DOCNO> 361680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo07.html </URL>
<DATE> 2005/07/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde Formula 1 şov... 
</HEADLINE>
<TEXT>

     Formula 1 Dünya Şampiyonası'na bu yıl ilk kez dahil edilen ve sezonun 14. yarışına 21 Ağustos'ta ev sahipliği yapacak Türkiye Grand Prix'i öncesi takımların tanıtım organizasyonları sürerken, İstanbul'un son konuğu Red Bull Racing Takımı ve pilotu David Coulthard olacak. 
     34 yaşındaki İskoç pilot, Formula 1 aracıyla yarın Boğaziçi Köprüsü üzerinden Avrupa'dan Asya'ya geçecek. 
     Organizasyon kapsamında sabah Dolmabahçe Sarayı'ndan Formula 1 aracıyla çıkış yapacak olan David Coulthard, Boğaziçi Köprüsü üzerinden Asya Kıtası'na geçiş yapacak ve yine aynı yol üzerinden tekrar Dolmabahçe Sarayı'na dönecek. 
     Bu arada, Red Bull Racing Takımı'nın Formula 1 aracına İstanbul'daki yarışta kullanacağı Türkiye logosu takacağı öğrenildi. 
     Formula 1'de 2005 sezonu 11. yarışı sonrasında pilotlar sıralamasında 17 puanla 11. sırada yer alan İskoç pilot, organizasyon sonrası Dolmabahçe Sarayı'nda bir de basın toplantısı düzenleyecek. 
     
</TEXT>
</DOC>
