<DOC>
<DOCNO> 353661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko12.html </URL>
<DATE> 2005/06/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa, AB zirvesinin sonuçları ile ilgili açıklamaları izleyecek 
</HEADLINE>
<TEXT>

     Borsa yatırımcıları, geçen hafta gerçekleştirilen AB zirvesinin sonuçları ile ilgili gelecek olan açıklamalar ve Ankara Anlaşması'nın genişleme protokolünün imzalanması ile ilgili gelişmeleri yakından izleyecek. 
     Gedik Yatırım'ın haftalık değerlendirmesinde, bu hafta açıklanacak makro verilerin, DİE'nin imalat sanayi verimlilik ve imalat sanayi ücret verileri ile Hazine'nin Mayıs ayı konsolide borç stoğu verileri olacağı belirtilerek, IMF'nin gözden geçirme çalışmalarında bir pürüz çıkmamış olması ve AB kanadında ise Ankara Anlaşması'nın yeni üyeleri kapsayacak şekilde genişletilmesine ilişkin protokolün imzalanacak olmasının piyasalardaki olumlu havanın devamını sağladığı ifade edildi. 
     Değerlendirmede, dış dünyada gelişmekte olan piyasaları yakından ilgilendiren FED'in faiz politikası ile ilgili olarak ufukta bir problem görülmemekte olmasının bu anlamda piyasaları rahatlattığı kaydedilerek, şöyle denildi 
     ''Önümüzdeki günlerde, geçen hafta gerçekleştirilen AB zirvesinin sonuçları ile ilgili gelecek olan açılamalar ve Ankara Anlaşması'nın genişleme protokolünün imzalanması ile ilgili gelişmeler yakından izlenecek. Ayrıca bankacılık ve sosyal güvenlik reformları ile ilgili yasaların durumu ve Haziran ayı sonuna doğru teklif verme süresi dolacak olan Türk Telekom'un özelleştirmesiyle ilgili gelişmeler piyasalarda etkili olacaktır. Özellikle Telekom'un özelleştirmesiyle ilgili olarak gelen teklifler ve bunlara ilişkin açıklamalar piyasalar için oldukça önemli bulunmaktadır.'' 
     
</TEXT>
</DOC>
