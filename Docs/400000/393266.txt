<DOC>
<DOCNO> 393266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo04.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı'dan acı itiraf 
</HEADLINE>
<TEXT>


Trabzonspor Asbaşkanı, Jun için çarpıcı açıklamalarda bulundu, "İzlemeden aldık, hata yaptık. Zurawski'de geç kaldık" diye konuştu 


Asbaşkan Ömer Sarı, Çek Milli Takımı'nın golcüsü olmasına rağmen henüz ağları havalandıramayan Tomas Jun'un transferinde hata yaptıklarını kabul etti. 
Sarı, "Jun'u izlemeden aldık, hata yaptık. Zurawski bizi bekliyordu. Ancak Brezilya'yı da düşündük. Burada tüm imkanları seferber edip, Kahe'yi alabilirdik. Boş dönünce Zurawski'de geciktik. Zaman kaybettiğimiz için Jun'a yöneldik" dedi. 
Trabzonlu yönetici, Tolga'nın Ukrayna'ya satışında, kulüp doktorlarının görüşü doğrultusunda riskli oyuncu olmasının da etkili olduğunu belirtip, "Bu transferden 3 milyon 150 bin dolar kazandık ancak iyi değerlendiremedik" dedi. 

Çifte kanca 

Fransa'da golcü arayan Teknik Direktör Halilhodziç'in, listesindeki PSG'li Miguel Pauleta ve Toulouse'lu Laurent Batlles'le görüştüğü bildirildi. Boşnak hocanın, özellikle eski öğrencisi Pauleta'yı istediği öğrenildi. Öte yandan bordo - mavili takım, üç günlük iznin ardından Diyarbakır maçının hazırlıklarına bugün başlayacak. 


</TEXT>
</DOC>
