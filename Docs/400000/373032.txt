<DOC>
<DOCNO> 373032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun18.html </URL>
<DATE> 2005/08/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Batı Şeria'daki Yahudi yerleşimcilerin nüfusu artıyor... 
</HEADLINE>
<TEXT>

     Batı Şeria'daki Yahudi yerleşimcilerin nüfusunun, bu yıl, işgal topraklarının bir kısmını boşaltma planı çerçevesinde çekilen 9 bin yerleşimciden daha fazla arttığı bildirildi. 
     İsrail İçişleri Bakanlığı'ndan bir yetkili, bu yıl binlerce İsraillinin Batı Şeria'daki büyük yerleşim birimlerine aktığını, işgal topraklarında yaşayan Yahudilerin sayısının 246 bine çıktığını söyledi. 
     Adının açıklanmasını istemeyen yetkili, İsrail'in geçen hafta Gazze Şeridi'ndeki 21, Batı Şeria'dan da 4 yerleşimden çekilmesine rağmen, bu yıl Batı Şeria'da yaşayanların nüfusunun çekilenlerin toplam sayıdan daha çok, 10 bin dolayında arttığını belirtti. 
     Ancak bu rakamın ne kadarının doğanlar, ne kadarının göç edip gelenler olduğu açıklanmadı. 
     
     SAVAŞ İLANI 
     Öte yandan Filistinli Bakan Gassan El Hatib, ''İsrail'in yerleşim birimlerini genişletmedeki ısrarının, Filistinlilere savaş ilanı olduğunu, çünkü bunun amacının işgali güçlendirerek ve uzatarak Filistin devletinin kurulmasını engellemek amacı güttüğünü'' söyledi. 
     Hatib, İsrail'in Gazze Şeridi'nden çekilmesinin, ''uluslararası toplum İsrail'i Batı Şeria'da genişlemeden vazgeçmeye zorlamadıkça'' bir değeri olmayacağını ifade etti. 
     
</TEXT>
</DOC>
