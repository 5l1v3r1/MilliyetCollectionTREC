<DOC>
<DOCNO> 381947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo01.html </URL>
<DATE> 2005/09/27/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Beşiktaş'ta gözler Uefa Kupası'na çevrildi... 
</HEADLINE>
<TEXT>

     Turkcell Süper Ligi’nde Ankaraspor’a yenilerek haftayı puansız kapayan Beşiktaş’ta gözler, İsveç’in Malmö takımıyla oynanacak UEFA Kupası 1. tur rövanş maçına çevrildi. 
     Siyah-beyazlılar, izin yapmadan, teknik direktör Rıza Çalımbay yönetiminde, BJK Nevzat Demir Tesisleri’nde gerçekleştirdiği antrenmanla Malmö maçı hazırlıklarına başladı. Ankaraspor maçında 90 dakika forma giyen oyuncular koşuyla yetinirken, diğer oyuncular kondisyon ve pas çalışmasının ardından, dar alanda çift kale maç oynadı. 
     İlk yarım saati basına açık olan antrenmana, bağırsak enfeksiyonuna yakalanan Cordoba, grip olan Pancu, tedavisi Almanya’da süren Volkan, sakatlığı süren Mustafa ile sağ kasık adalesinde çekme olan Koray katılmadı. 
     Beşiktaş, 29 Eylül Perşembe günü oynayacağı Malmö maçı için, yarın sabah özel bir uçakla İsveç’e gidecek. Siyah-beyazlıların Malmö kafilesinde, Volkan, Ramazan, Pancu ve Mustafa dışındaki tüm oyuncular yer alacak. 
     
</TEXT>
</DOC>
