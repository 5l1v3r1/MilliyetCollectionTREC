<DOC>
<DOCNO> 398398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko01.html </URL>
<DATE> 2005/11/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Otomobilde indirim günleri... 
</HEADLINE>
<TEXT>

     Dilek Akın AA 

Konut kredisi faizlerindeki düşüş ve mortgage beklentisi nedeniyle bu yılı durgun geçiren otomotiv sektörünün, yıl sonu satış hedeflerini tutturabilmek için kampanyalara başlamasının otomobil almak isteyenlerin işine yaradığı bildirildi. 
     Önceki yıllarda otomobil kredisindeki düşüş furyası nedeniyle altın dönemlerini yaşayan otomotivciler, yıl sonu hedeflerine kilitlendi. Çıkış yolu arayan otomotiv sektörü, çareyi kampanyalarda arıyor. 
     Çukurova Yetkili Otomobilciler Derneği Başkanı YODER Başkanı Süleyman Onatça, AA muhabirine yaptığı açıklamada, otomobil kredilerinde faizin 1.25'e, vadenin ise 60 aya kadar uzadığını belirterek, ''Bankalarla yaptığımız işbirliği bizi rahatlatıyor. Sembolik ücretlerle uzun yıllara yayılan ödeme müşteriye cazip geleceği inancındayız'' dedi. 
     Distribütör ve bayilerin, yıl sonunun yaklaşması nedeniyle 2005 yılı hedef satış rakamlarını yakalamak, 2006 yılı için de hedef belirleme çabasında olduğunu vurgulayan Onatça, şunları söyledi 
     ''YODER olarak yaptığımız değerlendirme toplantısında, çıkışın indirim kampanyalarında olduğu kararına vardık. Çünkü, konuta olan talep devam ediyor. Sanıyoruz, bu önümüzdeki yıllarda da sürecek. Bu nedenle kampanyalarla otomotiv sektörünü da canlı tutma çabasındayız.'' Onatça, tüm markalarda otomobil fiyatlarının geçen yılın 2-3 bin YTL gerisinde olduğunu belirterek, ''Bu gerilemenin yanı sıra bir de gerek bedava kasko, gerekse uzun vade kozuyla halkı otomobil almaya teşvik ediyoruz'' diye konuştu. 
     Her yıl Aralık ayının ikinci yarısında yoğunlaşan kampanyaları bu yıl talepteki daralma nedeniyle erkene aldıklarını anlatan Onatça, şunları kaydetti 
     ''Şu anda araç almanın tam zamanı. Çünkü, yıl sonuna kadar stokların eritilmesi için bugüne kadar görülmemiş cazip fırsatlar var. Bu nedenle hem 2005 hem de Ağustos ayından itibaren piyasada olan 2006 model otomobillerden almak isteyenlerin bu düşüncelerini ertelememeleri taraftarıyız. Bugün alan yeni yılda almaktan çok daha karlı çıkacak.'' 
     
     FİYAT DAHA DA DÜŞMEZ 
     Onatça, bazı müşterilerin otomobil fiyatlarının daha da düşeceği ve bankaların kredi uygulamalarını daha esnek hale getireceği beklentisinde olduklarına dikkat çekerek, ''Bu beklenti doğru değil, çünkü krediler de otomobil fiyatları da düşebileceği en asgari seviyeyi bulmuş durumda. Bundan daha fazla düşmesi beklenmemeli'' dedi. 
     Onatça, 2003-2004'te hurda indirimiyle rahatlayan otomotiv sektörünün, indirimlerin kaldırılması ve yüksek vergiler nedeniyle sıkıntılı günler geçirdiğini savunarak, konuşmasını şöyle sürdürdü 
     ''Günümüz koşullarında otomobil artık lüks ihtiyaç olmaktan çıktı. Bu nedenle halkın mutluluğu ve refahı için devletin, konutta olduğu gibi otomobilde de destek sağlaması gerekir. En azından vergilerin frenlenmesi bu katkıya yeter.'' 
     
</TEXT>
</DOC>
