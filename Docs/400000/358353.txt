<DOC>
<DOCNO> 358353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko33.html </URL>
<DATE> 2005/07/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Emsan'ın bir bölümü yeniden üretime hazırlanıyor... 
</HEADLINE>
<TEXT>

     Denizlili girişimci Şaban Koca, yıllar önce işçi olarak çalıştığı fabrikayı mutfak eşyası üretmek üzere kiraladı. 
     Koca, bir dönem emaye ve çelik mutfak eşyası üretiminde Türkiye'nin en büyük firması olan Emsan Emaye Fabrikası'nı yeniden ekonomiye kazandırmak istediğini, bunun için tesislerin bir bölümünü arkadaşı Mehmet Özkan ile birlikte kiraladığını söyledi. 
     Emsan'da kuruluşundan kapanıncaya kadar çalıştığını anlatan Koca, ''Bir süre önce kendi işimi kurmaya karar verdim. Üretim için Emsan'ın merkeze bağlı Kayhan Beldesi'ndeki ilk fabrikasını düşündüm. Arkadaşım da bu işe girmeyi kabul edince, ilk aşamada fabrikanın 900 metrekarelik bölümünü kiraladık'' dedi. 
     Üretim yapılacak bölümde düzenleme çalışmalarının sürdüğünü ve makine siparişlerinin verildiğini bildiren Koca, ''Bir ay içinde faaliyete geçmeyi planlıyoruz. İlk aşamada 10 işçi çalıştıracağız. Aylık 10 bin adet teflon ve emaye mutfak eşyası üretmeyi planlıyoruz'' diye konuştu. 
     Emsan'ın kurucusu Doğan Demircioğlu'nun da işe küçük bir atölyede başladığını, daha sonra ihracata yönelik fabrikalar zincirini kurduğunu anlatan Koca, şunları kaydetti 
     ''Kapanışını üzüntüyle izlediğim tesiste üretim yapacak olmaktan mutluyum. Rahmetli Doğan Demircioğlu'ndan iş hayatıyla ilgili çok şey öğrendim. Onun iş disiplini Emsan Grubu'nun yıllarca ayakta tuttu. Şimdi ondan öğrendiklerimi uygulayıp, Emsan ruhunu yeniden canlandırmak için ortağımla birlikte canla başla çalışacağız.'' 1981 yılında kurulan Emsan Emaye Fabrikası hızla büyümüş, çelik ve emaye mutfak eşyası üretiminde Türkiye'nin en büyük üreticilerinden biri haline gelmiş, ancak kurucusu Doğan Demircioğlu'nun ölümü ve daha sonra girdiği maddi kriz nedeniyle 1990'lı yılların sonlarında kapanmıştı. 
     
</TEXT>
</DOC>
