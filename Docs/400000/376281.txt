<DOC>
<DOCNO> 376281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/spo02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimler geldi kimler geçti 
</HEADLINE>
<TEXT>


Hakan Bilal Kutlualp'e de sırt çeviren Aziz Yıldırım'ın listesi kabarık. Fenerbahçe Başkanı bugüne kadar kulüp için maddi ve manevi hiçbir fedak rlıktan kaçmayan camianın önde gelen 14 ismiyle ters düşmüştü 

YALÇIN TÜRK 


Fenerbahçe'de Başkan Aziz Yıldırım'ın en yakınında bulunan dostlarıyla ters düşmesi eskiye dayanıyor. Yıldırım'ın beraber yola çıkıp ayrıldığı isimler arasında Gürbüz Refioğlu, Şadan Kalkavan, Selim Soydan, Hamdi Akın, Uğur Dündar, Atilla Kıyat, Hulusi Belgü, Burak Karabacak, Tahir Kıran, Sadettin Saran, Murat Aşık, Cemil Turan ve Şevket Yılmaz gibi camianın önde gelen isimleri de yer alıyor. 
Yıldırım ilk yıllarında Gürbüz Refioğlu'nu yönetime almış, ikinci başkanlık görevini vermişti. Ancak zamanla Refioğlu, Aziz Yıldırım'ın yönetim tarzını beğenmediğini dile getirmiş, birbirlerine ters düşen ikili kısa sürede yollarını ayırmıştı. Gazeteci Uğur Dündar ile emekli amiral Atilla Kıyat da bir devre Yıldırım ile birlikte çalışmıştı. Kıyat, Teknik Direktör Daum konusunda başkan ile fikir ayrılığı yaşadığı için ipler kopmuş, dönem içinde yönetimde rahatsızlıklar yaşayan Uğur Dündar da bir sonraki seçimlerde listeye girmemişti. 
Şadan Kalkavan, Selim Soydan ikilisi ise Ali Şen döneminde futbol şubesinde başarılı olmuştu. Aziz Yıldırım, Kalkavan ve Soydan ile görüşüp, yönetime girmeleri için kendilerini güçlükle ikna etmişti. Süreç içinde başkanla özellikle transfer döneminde anlaşamayan bu ikili de ipleri koparmış, hatta Kalkavan'ın "Yıldırım yalan konuşuyor, dürüst davranmıyor" açıklamaları gerilimi oldukça artırmıştı. 
Başarılı iş adamlarından Hamdi Akın da, Aziz Yıldırım ile ters düşenler kervanına çabuk katıldı. Akın, sıcak davranışları, pozitif ilişkileri ile kısa sürede camiada bazı çevreler tarafından "geleceğin başkan adayı" olarak konuşulmaya başlanmıştı. Bundan rahatsızlık duyan Yıldırım, Akın'a soğuk davranınca, başarılı yönetici işlerinin yoğunluğunu ileri sürerek bir sonraki dönemde görev almamıştı. 
Sarı - Lacivert Derneği'nin başkanlığını da yapan Hulusi Belgü de Aziz Yıldırım'ın en çalışkan neferiydi. Ancak ikinci dönemde Yıldırım, Belgü'yü yönetimde düşünmedi. Bu olay camiada çok yadırgandı. Daha sonra Belgü, Yıldırım'ın bazı icraatlarını eleştirince Başkan, Hulusi Belgü'yü de gözden çıkardı. 
Burak Karabacak, alt yapı derneği kontenjanından yönetime girmişti. O dönemde başkan adayı yok söylentileri dolaşırken, Davut Dişli aday olduğunu açıklamıştı. Karabacak, Dişli ile beraber hareket edeceğini söyleyince, Aziz Yıldırım hemen istifasını istemişti. Alt yapı komitesinde Tahir Kıran başkanlığa getirilmişti, hem maddi, hem manevi olarak büyük özveriyle çalışıyordu. Futbol alt yapısından sorumlu İlhan Ekşioğlu'nun Kıran konusunda Aziz Yıldırım'ı sürekli yanlış bilgilendirmesi üzerine alt yapıda bir anda soğuk rüzg rlar yaşandı. Tahir Kıran da başkanın kendisine sırt çevirmesi üzerine bazı arkadaşlarıyla birlikte görevinden ayrıldı. 
Yıldırım, Hakan Bilal Kutlualp'ten önce de kulübe maddi ve manevi büyük katkılar sağlayan, transferde başarılı işlere imza koyan Sadettin Saran'ı da küstürmüş, yönetimden ayrılmasına neden olmuştu. 

'Formanın terini özledik' 

Sakatlıktan kurtulan Servet Çetin ile Kemal Aslan, ilk on bire girebilmek için büyük çaba harcayacaklarını ifade ettiler 

YUSUF DURSUN 

Uzun bir aradan sonra takımla birlikte çalışmalara başlayan Servet Çetin ile sakatlığı tamamen düzelen Kemal dün basın mensuplarının sorularını yanıtlarken, "Formanın terini özledik" diye konuştular. 
Servet, "2-3 hafta sonra sahada olacağıma inanıyorum. İdman formasını bile özledim. Çok güçlü bir kadroya sahibiz. Hem ligde üçüncü şampiyonluğa ulaşmak, hem de Şampiyonlar Ligi'nde başarılı olmak istiyoruz. Artık hocamın bana şans vermesini bekleyeceğim" dedi. 
Kemal ise "Sezona iyi başladım ancak bir antrenmanda Alex ile çarpıştım, uzun bir zaman yine takımdan ayrı kaldım. Tam iyileştim derken, bu sefer de kaşım yarıldı. Ancak şimdi her şeyimle hazırım. Formayı tekrar üzerime geçirmek için büyük çaba harcıyorum" ifadelerini kullandı. 

Alex kararlı 

Brezilya Milli Takımı'na bir süredir çağrılmayan Alex internet sitesinden ilginç açıklamalar yaptı. Fenerbahçeli yıldız, "Çoğu kişi milli takıma girmem için Brezilya'ya dönmem gerektiğini iddia ediyor. 2002'de ülkemdeyken kupaya gitmedim. Dönmek istemiyorum. Milli takıma girebilecek çok oyuncu olduğunu biliyorum ama Almanya'da yer almak için gerekli kaliteye sahip olduğumdan eminim. Şimdi bana iyi oynayıp, beklemek düşüyor" dedi. 

Tatile devam 

Teknik Direktör Daum dün yapılan iki antrenmana yine katılmazken, takımı antrenör Roland Koch çalıştırdı. Koch, sabah idmana çıkan 10 oyuncuya adeta nefes aldırmadı. Alman antrenör, futbolcularını sık sık azarladı. Sakat kaleci Rüştü, Zafer Biryol ve Tuncay takımdan ayrı çalıştı. Tuncay'ın bugün takımla çalışması beklenirken, Zafer Biryol günün ikinci idmanında yer almadı. 


</TEXT>
</DOC>
