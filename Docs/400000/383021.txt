<DOC>
<DOCNO> 383021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/siy02.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitapları 'yaktıran' Doğu'ya... 
</HEADLINE>
<TEXT>


Pamuk'un Kar adlı kitabının yakılması talimatını veren Kaymakam, Dicle'ye atandı 

TOLGA ŞARDAN Ankara 


İçişleri Bakanlığı, Köşk'ten geçerek yürürlüğe giren kaymakamlar kararnamesi çerçevesinde ilginç atamalar gerçekleştirdi. 
N zım Hikmet'in şiirini okuyan genci gözaltına aldıran Milas Kaymakamı Hulusi Doğan yerinde kalırken, kamu kuruluşlarına Orhan Pamuk'un "Kar" adlı kitabının yakılması talimatını veren Sütçüler Kaymakamı Mustafa Altınpınar, Diyarbakır Dicle Kaymakamlığı'na atandı. Kararnameyle 14 mülki idare amiri ile 284 kaymakam ve 100 vali yardımcısının ataması yapıldı. Datça, Marmaris, Bodrum ve Köyceğiz kaymakamları da değişti. 
Gazeteci Sinan Kara ile davalık olan Datça Kaymakamı Savaş Tuncer, Akçakoca Kaymakamlığı'na atandı. 
Bingöl'de afet evleri yapımındaki yolsuzluğu ortaya çıkaran ancak vatandaşların önünde AKP Milletvekili Mahfuz Güler tarafından azarlanan Karlıova Kaymakamı Erkan Çapar da 1 yıllık görev süresinin ardından Kırklareli'nin Pınarhisar ilçesine gönderildi. 

Pamuk'a takipsizlik 
Gazeteci Altemur Kılıç'ın Pamuk hakkında, İsviçreli bir gazeteciye verdiği röportajdaki "Türkiye'de 30 bin Kürt, 1 milyon Ermeni öldürüldü" demeci nedeniyle 22 Eylül'de Şişli Savcılığı'na yaptığı suç duyurusu takipsizlik kararıyla sonuçlandı. Söz konusu demecin 'bölücülük ya da terör örgütüne yardım' niteliği taşımadığı belirtildi. 


</TEXT>
</DOC>
