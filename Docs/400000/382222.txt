<DOC>
<DOCNO> 382222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko13.html </URL>
<DATE> 2005/09/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Arçelik Genel Müdürü Avrupa'da yıl sonunda ilk 4'e gireceğiz 
</HEADLINE>
<TEXT>

     Emre Umurbilir AA 

Arçelik A.Ş. Genel Müdürü Aka Gündüz Özdemir, yıl sonunda 3 milyar Avro'yu bulacak cirolarıyla, geçen yıl ilk 5'e girdikleri Avrupa'da, bu yıl sonunda ilk 4'te yer alacaklarını düşündüklerini bildirdi. 
     Özdemir, bir mağaza açılışına katılmak üzere geldiği Bursa'da, AA muhabirine yaptığı açıklamada, kuruluşlarının 50. yılı nedeniyle bir çeşit armağan olarak düşündükleri ''7 yıl garanti'' kampanyasına, tüketicilerin büyük ilgi gösterdiğini, ticari amaçları bulunmamasına rağmen, kampanyanın pazar paylarına olumlu etkisi olduğunu söyledi. 
     Türkiye'de, beyaz eşya sektöründe bu yıl yüzde 5 büyüme gerçekleşmesini tahmin ettiklerini dile getiren Özdemir, ''yıl sonu ciromuzun 3 milyar Avro'yu bulacağını ve bu ciroyla, geçen yıl ilk 5'e girdiğimiz Avrupa'da bu yıl sonunda ilk 4'e gireceğimizi düşünüyoruz. Şu an durum bunu gösteriyor. Büyümemiz devam ediyor'' dedi. 
     Özdemir, yurtdışı satışlarının yüzde 70'ini Batı Avrupa'ya yaptıklarına işaret ederken, şöyle konuştu 
     ''Beyaz eşya sektörü, son yıllarda Batı Avrupa'da çok düşük bir performans gösteriyor. Biz de diğer şirketler gibi bundan etkileniyoruz ama sektör performansımızın, sonuçlar açıklanmadığı için rakiplerimizden daha iyi olduğunu tahmin ediyorum. Sadece Avrupa'da değil, Çin ve Hindistan başta olmak üzere Amerikan pazarlarında da faaliyet gösteriyoruz. Teknolojik olarak zaafımız yok. Ancak orada kullanılan ürünlerin özellikleri farklı olduğu için, belirli adedi yakaladığımız zaman, oraya özel ürünleri burada üretebiliriz.'' 
     
     MOBİLYA SEKTÖRÜ 
     Bu arada Arçelik bayilerinin önemli bir bölümünün mobilya işiyle de uğraştığını anlatan Özdemir, beyaz eşyada yarattıkları kaynağın mobilya işinde bayilerine avantaj sağlaması ve bayilerin isteği üzerine, bu yıl başında ''Arstil'' markasıyla mobilya sektörüne girdiklerini belirtti. 
     Özdemir, tüketiciye daha yakın olmak istediklerini ifade ederek, ''Ana hedefimiz, evin içindeki her şey. Ev hayatını kolaylaştıracak her şey bizim faaliyet alanımıza girer. Halı konusunda da bir çalışmamız var ama, şu anda mobilyaya yoğunlaştık. Mobilya üretimi konusunda yerli ve yabancı firmalarla işbirliği yaptığımız Arstil'i, tamamıyla iç pazara yönelik oluşturduk'' diye konuştu. Bugüne kadar 70 ''Arstil'' mağazası açtıklarını, yıl sonunda bu rakamın 100'e ulaşmasını hedeflediklerini dile getiren Özdemir, şunları kaydetti 
     ''Mobilya sektörünün gerçek rakamsal boyutları 3 milyar dolardır. Sektörün yüzde 60'ının kayıtsız çalışması bizim için dezavantaj olsa da, her şeye rağmen bu büyük bir pazardır. Arçelik, bu pazarda belli bir konumu almak için bu işe başlamıştır. Bu sektörü tanımak için emek sarfediyoruz. 
     Tek amacımız, Türkiye'nin en kaliteli mallarını tüketiciye vermektir. Bunun için hiçbir fedakarlıktan çekinmiyoruz. Tüketici aldığı koltuğun içinde ne olduğunu bilmiyor ama biz baktık ve neler olduğunu gördük. Yakında bunu tüketiciye anlatacağız. Sunta gibi malzemelerde kullanılan, alerjik ve kanserojen etkileri bulunan kimyevi maddeleri, Avrupa yasaklamıştır ama Türkiye'de bunlar ne yazık ki kullanılıyor. Biz insan sağlığına dikkat ederiz, belki sektörü de düzene getiririz. Mobilya sektöründe yapılacak çok şey var, burada da başarılı olacağız.'' 
     
</TEXT>
</DOC>
