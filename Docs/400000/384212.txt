<DOC>
<DOCNO> 384212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko53.html </URL>
<DATE> 2005/10/05/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Unakıtan Dünden itibaren Türkiye'de, dün başka bugün başkadır 
</HEADLINE>
<TEXT>

     Maliye Bakanı Kemal Unakıtan, Türkiye'nin dünden itibaren yeni bir döneme girdiğini belirtti ve bir gün içinde faizlerde meydana gelen yaklaşık yüzde 1'lik düşüşle bütçede 2.5 milyar dolarlık tasarruf sağlandığını bildirdi. 
     Unakıtan, İstanbul Sanayi Odası İSO Başkanı Tanıl Küçük ve beraberindeki yönetim kurulu üyelerini makamında kabul ederek, bir süre görüştü. 
     Kemal Unakıtan, görüşme öncesi yaptığı açıklamada, meslek örgütleriyle ne kadar yakın çalışılırsa sorunlara o kadar hızlı çözüm getirilebileceğini, kendilerinin de sürekli bu anlayış içinde hareket ettiklerini söyledi. 
     Yatırımcının önündeki engellerin kaldırılması gerektiğini kaydeden Unakıtan, bu alanda bugüne kadar olduğu gibi bundan sonra da gerekli düzenlemeleri gerçekleştireceklerini bildirdi. 
     ''Burası Maliye Bakanlığı. Yatırımcının önünde vergiler engel gibi gözükür ama onda da Türkiye'nin menfaatlerini düşünmek lazım'' diyen Unakıtan, şöyle konuştu 
     ''Önümüzdeki bütçe hassasiyeti olan bir bütçedir. Türkiye'de sürdürülebilir büyümeye gidiliyorsa sebebi bütçedir. Mali disiplinin ve yapısal reformların devam etmesi lazım. 
     Dünden itibaren Türkiye'de, dün başka bugün başkadır. Türkiye artık Avrupa Birliği'nin bir parçasıdır. Yol haritamız belli olmuştur. Bu Türkiye için istikrar unsurudur. Türkiye eskisi gibi olmayacak.'' 
     
     1 GÜNDE 2.5 MİLYAR DOLAR TASURRUF 
     Maliye Bakanı Unakıtan, Avrupa Birliği AB ile müzakere sürecinin başlamasıyla birlikte Türkiye'nin, faizlerin düşmesiyle bir günde 2.5 milyar dolar tasarruf ettiğini belirtti. 
     Unakıtan, ''Bakın dün bir bugün iki. Faizlerde yüzde 1'e yakın düşüş var. Bu ne demek Türkiye bütçesinde 2.5 milyar dolar tasarruf demektir. Türk milletinin cebinden 2.5 milyar dolar daha az para çıkacak demektir. Bir günde farkeden şey bu. 3 milyar YTL aşağı yukarı'' açıklamasında bulundu. 
     Bakan Unakıtan, hedeflerinin, özel sektörü güçlü, kendi ayakları üzerinde duran bir Türkiye yaratmak olduğunu da vurgulayarak, bu çalışmalar sonrasında Türk milletinin refah seviyesinin de AB ülkeleri seviyesine yükseltileceğini söyledi. 
     
     VERGİ REFORMU 
     Vergi reformu çalışmalarının da bütün hızıyla devam ettiğini bildiren Maliye Bakanı Unakıtan, kurumlar vergisi kanununun hemen hemen hazır olduğunu ve çok yakında hükümete sunulacağını ifade etti. 
     Söz konusu düzenlemenin Bakanlar Kurulu'ndan hemen sonra Meclis'e gönderileceğini anlatan Unakıtan, kurumlar vergisinin ardından gelir vergisi ile vergi usul kanunu değişikliklerinin geleceğini, bu şekilde de Türkiye'ye adil ve anlaşılır vergi kanunları hediye edileceğini vurguladı. 
     İSO Başkanı Tanıl Küçük ise Maliye Bakanı'ndan yatırımcının önündeki engellerin kaldırılmasını istedi. Makro ekonomik alanda büyük başarı sağlandığını belirten Küçük, sürdürülebilir büyümeden söz edebilmek için ilk 5 yıl sürekli büyüme gerektiğini ifade etti. 
     İSO Başkanı, bu yüzden 2005 ve 2006 yıllarının çok önemli olduğunu kaydetti. Küçük, ''Sorunlarımızın hızla çözümü önümüzü daha da açacaktır. Bu sorunları ülkemizin olanakları ölçüsünde çözmemiz lazım'' dedi. 
     Küçük, vergi reformunun da bu dönem gerçekleşmesi gerektiğini sözlerine ekledi. 
     
</TEXT>
</DOC>
