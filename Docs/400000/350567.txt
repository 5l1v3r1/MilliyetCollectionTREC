<DOC>
<DOCNO> 350567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Direkt mi, endirekt mi 
</HEADLINE>
<TEXT>


Fenerbahçe'nin, Şampiyonlar Ligi'ne direkt katılıp katılmayacağı bugün belli olacak. UEFA, kararını tele konferansla alacak 

YUSUF DURSUN 


Sarı - Lacivertli takımın, Şampiyonlar Ligi'ne katılımıyla ilgili kaderi bugün belli olacak. 
UEFA İcra Kurulu, 17 Haziran'daki toplantıyı beklemeden bugün yapacağı tele konferansla, Şampiyonlar Ligi Şampiyonu Liverpool'un durumunu görüşecek. İngiliz takımının, Şampiyonlar Ligi'ne katılmasıyla ilgili başvurusu değerlendirilecek, eğer bu yönde bir karar alınırsa, temsilcimizin ön eleme oynama tehlikesi belirecek. Ancak UEFA'nın, Fenerbahçe'nin direkt katılımı için formül geliştirdiği öğrenildi. 
UEFA'dan aksi bir karar çıkması halinde Fenerbahçe hemen itiraz edecek. Ayrıca kamp programları öne çekilecek, Teknik Direktör Christoph Daum da yeni planlama yapacak. 

'Döneceğim' 

Fenerbahçeli Serhat, yeni sezonda Anderlecht'te oynayacağını dün resmen açıkladı. Genç golcü, "Futbolu Sarı - Lacivertli forma altında bırakacağım" dedi 

YUSUF DURSUN 

Fenerbahçe'de transferi yılan hikayesine dönen Serhat Akın, takımdan ayrıldığını dün resmen açıkladı. 
Genç oyuncu, altı yıldır Sarı - Lacivertli formayı gururla giydiğini belirtti, "Artık varımı yoğumu tıpkı Fenerbahçe'de olduğu gibi Anderlecht'te ortaya koyacağım. Umarım Türkiye'de kariyerime eklediğim şampiyonlukların benzerlerini Avrupa'da da yaşarım" dedi. 
Taraftara da seslenen Serhat, "Hiç şüphesiz takım arkadaşlarımın, teknik adamlarımızın, idari adamlarımızın ve yöneticilerimizin, üzerimde büyük emeği ve hakkı var. Ancak hepsinden önemlisi taraftarlarımızın emeği ve hakkı. Ne yaparsam yapayım büyük Fenerbahçe taraftarlarının hakkını ödeyemem" derken, Başkan Aziz Yıldırım'ı ise bir 'baba' gibi hatırlayacağını ifade etti. 
Bir gün Fenerbahçe'ye geri döneceğine yürekten inandığını belirten genç golcü, "Ama futbolcu, ama antrenör olarak, bu da olmazsa elime davulu alıp tribüne geleceğim. Herhalde buna da kimse mani olamaz. Bu benim doğal hakkım. Çünkü ben Fenerbahçeliyim ve Fenerbahçe'ye aşığım. Doğum günümde Fenerbahçe'ye geldim, doğum günümde de Fenerbahçe'ye veda ediyorum. Eğer fırsat verilirse, futbolu da Fenerbahçe camiasına söz verdiğim gibi bu forma altında bırakacağım. Beni tüm Fenerbahçeliler'in ve futbolseverlerin anladığına inanıyorum. Bizler futbol işçisiyiz. Yani profesyonel futbolcularız. Ekmek paramızı futbol oynayarak kazanıyoruz" dedi. 

Gözü Avrupa'da 

MURAT AKBAŞ 

Sarı - Lacivertli ekibin başarılı defans oyuncusu Servet Çetin, tatilini geçirdiği Antalya'da Milliyet'in sorularını yanıtladı. Genç yıldız, "Fenerbahçe çok büyük takım. Ama hedefim yurt dışında oynamak. Nihat, Emre, Tugay'ın orada başarılı olması nasıl Türk insanını gururlandırıyorsa Avrupa'nın büyük takımlarında futbol oynarak ben de hem Türkiye'yi, hem de Fenerbahçe'yi gururlandırmak istiyorum" dedi. Milli Takım'da oynayamamasını da değerlendiren Servet, "Sakatlanmam Milli Takım'dan uzak kalmama da neden oldu. Ancak yeni sezona bomba gibi girip kritik maçlarda görev almak istiyorum" dedi. 

Rüştü tamam sıra Barça'da 

Teknik Direktör Daum'un takımda kalmasını istediği Rüştü Reçber ile yönetimin her konuda anlaşmaya vardığı öğrenildi. Fenerbahçe Kulübü'nün önümüzde günlerde Barcelona ile masaya oturarak tecrübeli kalecinin bonservis sorununu çözmeye çalışacağı belirtildi. Dış İlişkiler Sorumlusu Hakan Bilal Kutlulap'in İspanya'ya giderek Rüştü sorununa son noktayı koyması bekleniyor. 

Emre için yoğun mesai 

Başkan Aziz Yıldırım'ın transferi için büyük uğraş verdiği Emre Belözoğlu'nun durumu önümüzdeki günlerde netlik kazanacak. Yıldırım'ın, Inter Kulübü ile yoğun temas kurduğu ve önemli bir yol aldığı öğrenildi. İngiltere'nin Newcastle United Kulübü'nün de gündeminde olan Emre ile en kısa zamanda bir araya gelecek olan Yıldırım, milli oyuncuyu da ikna etmeye çalışacak. 


</TEXT>
</DOC>
