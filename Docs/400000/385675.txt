<DOC>
<DOCNO> 385675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo08.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamirhaneden doğan yıldız 
</HEADLINE>
<TEXT>


Motorunun numarası 54'ün simgelediği kent Adapazarı'nda, babası İrfan ustanın dükkanında başladı Kenan Sofuoğlu'nun motosiklet aşkı. Şimdi o, Yamaha takımının genç umudu olarak pistlerde boy gösteriyor 


Motorunun üstündeki numara 54'ün simgelediği kentte, yani Adapazarı'nda başladı herşey... 
Kenan, henüz küçük bir çocukken babası İrfan ustanın motosiklet tamir ve satış dükkanında aşık olmuştu iki tekerlekli motorların gürültüsüne... Motosikletle iç içe geçecek bir ömürün ilk yıllarıydı. Okul çıkışında, yaz tatillerinde hem babasına yardım ediyor, hem de bu sayede motorlarla kaçamak yapma imkanı buluyordu. İrfan ustanın üç erkek çocuğundan en küçüğüydü ama yeteneği hiç de küçümsenecek gibi değildi. 
Hele en büyük abisi Bahattin yarışmaya başlayınca iyice heveslenmişti Kenan. 1998'de Kenan Sofuoğlu ismi ilk kez pistlerde duyuldu. Daha 14 yaşındaydı ve resmi olarak yarışması yasaktı. Ama ne gam Federasyon lisans verelim mi, vermiyelim mi diye düşünedursun o, 600 cc B sınıfında zirveye koşuyordu. İlk Türkiye şampiyonluğuna 14'ünde ulaştı. 2001 Şubat'ına kadar herşey yolunda gidiyordu. Patlayan ekonomik krizde sponsoru Honda'yı kaybetti, genç yetenek. Bir türlü çıkış yolu bulamıyordu, önü kapanmıştı adeta. Derken gökte aradığı şansı, Almanya'da buldu. Orada yaşayan bir akrabası sayesinde katıldığı Yamaha R6 Shell Cup'ta şampiyon olunca, Yamaha takımı menajerlerinin dikkatini çekmesi zor olmadı. 2003'te Yamaha'nın seçmelerini kazanan dört motosikletçiden biri olarak katıldığı 600 cc Supersport kategorisinde de sezonu ikincilikle kapadı. Yamaha artık onun yeteneğine ve azmine güvenmişti. Geçen yıl yarıştığı Avrupa 1000 cc Super Stock kategorisinde de üçüncü olarak kürsüye çıkıyordu Kenan. Ve bu başarıyı kazanan tarihteki ilk Türk sporcu unvanını alıyordu. 

Gözü MotoGP'de 
2005'te ismi değişen ve FIM Dünya Kupası olan sezona şampiyonluk parolasıyla start alan genç yıldız, Yamaha R1 ile 8 yarışta 7 kez podyuma çıktı. Geçtiğimiz hafta sonu Fransa'nın Magny Cours pistindeki son yarışa Belçikalı rakibi Van Keymeulen'in bir puan gerisinde başlayan Kenan, bitime 50 metre kala geçilerek belki şampiyonluktan oldu ama ikincilik podyumuna çıkarak 22 yaşında yeni bir uluslararası zafere daha imzasını attı. 
Gelecek sezonda Yamaha Fransa'ya geçerek Superbike'ta yarışması beklenen Kenan Sofuoğlu, motosikletin en büyük yarışı MotoGP öncesi bu son testten de geçerek 2007'de İstanbul Park'ta Türk seyircilerin karşısına çıkmayı hedefliyor. 

KENAN SOFUOĞLU 
Doğum Tarihi 25.08.1983 
Doğum Yeri Adapazarı 
Boyu 1.74 cm 
Kilosu 68 kg. 
Medeni hali Bekar 
Hobileri Futbol, sinema, müzik 
Favori yiyeceği Balık, Şiş Kebap 
Favori pisti Oschersleben, Nurburgring 
Takımı Yamaha Almanya 
Motor Yamaha YZF - R1 


</TEXT>
</DOC>
