<DOC>
<DOCNO> 395492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy20.html </URL>
<DATE> 2005/11/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Mumcu Ortada hükümetimsi bir şey var ama kesinlikle iktidar yok 
</HEADLINE>
<TEXT>

     Anavatan Partisi Genel Başkanı Erkan Mumcu, Türkiye’nin, "devlet güçleri arasında ne olduğu bir türlü anlaşılamayan çatışmalar içinde, bir kaosa doğru sürüklendiğini" savunarak, "Ortada hükümetimsi bir şey var ama kesinlikle iktidar yok" dedi. 
     Mumcu, partisinin TBMM grup toplantısında yaptığı konuşmada, Türkiye’de yok sayılanların sesi olmaya, unutulan on milyonların acısını bu kürsüde dile getirmeye çalıştıklarını söyledi. 
     Kendisinden önce kürsüye çıkarak sorunlarını anlatan iki çiftçinin konuşmasının, TRT 3’te yayınlanmadığını ifade eden Mumcu, "TRT, milletin konuştuğu bölümü yayınlamıyor. Bu köylünün, bu milletin vergileriyle kurulan TRT, milletin sesini kısıyor" dedi. 
     Mumcu, Anayasa ve yasaların kendilerine tanıdığı hakların, "gasp edildiğini" öne sürdü. 
     Köylünün, açlık, sefalet, mahrumiyet ve mağduriyetle yaşadığını belirten Mumcu, ancak, televizyon ve gazetelerde köylünün izinin dahi bulunmadığını ifade etti. 
     Türkiye’nin bir kesiminin yaşadığı refahın, diğer kesimin mağduriyetiyle gerçekleştiğini savunan Mumcu, "Unutulmasın ki zulüm ile abat olanın, ahiri berbat olur. Unutulmasın ki bütün bu zulümlerin hesabı bir gün mutlaka sorulur" dedi. 
     
     "MİLLETİN VİCDANI ORAYA KADAR UZANIYOR" 
     Ortada olağanüstü bir iktidar boşluğu bulunduğunu savunan Mumcu, şöyle konuştu 
     "Dün AKP Grubu’ndan yükselen sesler, artık milletin vicdanının oraya kadar uzandığının en açık kanıtıdır. Vicdanının sesini bastırmaktan vazgeçen bazı arkadaşlarımız, milletin sesine vicdanıyla kulak veren arkadaşlarımız, gerçekleri ifade etmek durumunda kalıyorlar. Diyorlar ki ’Başbakan, bakanlar, işadamları ile görüştüğü kadar, devletin işleriyle meşgul olsalardı, bunlar başımıza gelmezdi.’ Bu, vicdanın sesidir. Orada Abdülhamit hatırlatması yapılmış, ben de meşrutiyetin ilan edildiği yılları hatırlatıyorum." Mumcu, değişim sürecinin garantörü olarak görülen batılı güçlerin, meşrutiyeti, anayasa ve demokrasiyi bir kenara bırakarak, "Osmanlı’yı parçalama senaryosunda birleştiğini" ifade etti. 
     Türkiye’nin, yüz yıllardır aynı sancıyı yaşadığını söyleyen Mumcu, Türkiye’nin çağdaş anlayışlar doğrultusunda bir değişim ihtiyacıyla yüz yüze olduğunu belirtti. Ancak, bu değişim ve dönüşümün, güvenli bir şekilde gerçekleşmesi gerektiğini dile getiren Mumcu, bu nedenle Türkiye’nin, "adam gibi bir siyasete, adam gibi iktidara ve güvene ihtiyacı olduğunu" vurguladı. 
     Mumcu, "Türkiye, devlet güçleri arasında ne olduğunu bir türlü anlayamadığımız çatışmalar içinde, bir kaosa doğru sürükleniyor. 
     Ortada bir hükümet var mı yok mu cevabını AK Parti Grubu’ndan duyduk. 
     Ortada hükümetimsi bir şey var, ama kesinlikle iktidar yok. Ortada var olan iktidar boşluğu ve bunun mağduru olan on milyonlarca insan..." diye konuştu. 
     
</TEXT>
</DOC>
