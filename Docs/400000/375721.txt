<DOC>
<DOCNO> 375721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko05.html </URL>
<DATE> 2005/09/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sıcak para Borsa'da bir yılda yüzde 70.4 kazandı... 
</HEADLINE>
<TEXT>

     Miktarı son aylarda 40 milyar doların üzerinde seyreden Türkiye’de hisse senedi ve Hazine borçlanma kağıdı gibi enstümanlarda değerlendirilen sıcak para ağustos sonu itibariyle son bir yıllık dönemde dolar bazında yüzde 30.6 ile yüzde 69 oranları arasında getiri elde ederken, tasarrufunu TL araçlar yerine döviz mevduatında değerlendirenler ise TL bazında yüzde 6.8’le yüzde 7.5 oranları arasında zarar ettiler. 
     ANKA’nın yaptığı hesaplamaya göre geçen yıl ağustos ayı sonunda TL’ye dönüştürülüp bir yıl süreyle hisse senetlerinde tutulan "sıcak para" son bir yıllık dönemde dolar bazında yüzde 70.4 oranında bir getiri sağladı. Bu oran aynı döneme hisse senetlerinin TL bazında yüzde 52.9 olan getirisinin de üzerine çıktı. 
     Yapılan hesaplamaya göre geçen yıl ağustos sonundaki kurdan 1 milyar 502 milyon TL olarak TL’ye dönüştürülen 1000 dolar, bir yıl süreyle tutulduktan sonra bu yıl ağustos sonunda 1 milyon 347.3 bin lira 1.3473 YTL olan kurdan dövize çevrildiğinde 1704 dolara kadar yükseldi. 
     Aynı dönemde TL cinsinden üç ay vadeli Hazine iç borçlanma kağıtlarında tutalan 1000 dolar ise bir yıl sonra 1318 dolara çıktı. 1000 dolar son bir yıllık dönemde altı ay vadeli Hazine kağıtlarında 1.336 dolara, dokuz ay vadelide 1.362 dolara, 12 ay vadelilerde 1.372 dolara, 15 ay vadelide ise 1.437 dolara ulaştı. Buna göre hazine kağıtları vadesine göre dolar bazında son bir yılda sıcak paraya yüzde 31.8’le yüzde 43.7 oranlarında kazandırdı. Aynı dönemde Hazine iç borçlanma kağıtlarının TL bazında getirisi ise yüzde 118.2 ile yüzde 28.9 oranları arasında değişti. 
     
     TL’DEN DOLARA DÖNENLERİN ZARARI 
     Dolar cinsinden getirilerin TL cinsinden getiriye göre çok daha yüksek olması ise aynı dönemde dolar kurunun yüzde 10.3 oranında düşmesi başka bir ifadeyle TL’nin değer kazanmasından kaynaklandı. 
     Sıcak para Türkiye’de hem dolar hem de TL olarak yüksek oranlı kazançlara imza atarken, bunun tersini yapan Türk vatandaşları ise önemli ölçüde zararla karşı karşıya kaldılar. Ağustos 2004 sonunda 1 milyar lira ödeyerek 666 dolar alan bir yatırımcının yastık altında sakladığı doların değeri Ağustos 2005 sonunda 897 milyon liraya düştü. Aldığı doları yastık altında değil de bir ay vadeli döviz hesabında bir yıl süreyle tutan yatırımcı bu sürede dolar bazında net olarak yüzde 3.1 oranında faiz elde etti. Üç ay vadeli DTH son bir yılda dolar bazında yüzde 3.4, altı ay vadeliler yüzde 3.7 ve bir yıl vadlilerde de yüzde 3.9 oranında faiz kazandırdı. 
     Bu faiz kazancıyla birlikte değerlendirildiğinde söz konusu yatırımcının Ağustos 2004 sonundaki 1 milyar lirası, bir ay vadeli döviz hesabında bu yıl ağustos sonunda 925 milyon, üç ay vadelide 928 milyon, altı ay vadelide 931 milyon ve bir yıl vadelide de 932 milyon liraya indi. Söz konusu yatırımcı TL bazında yüzde 6.8 ile yüzde 7.5 oranları arasında zarar etti. 
     
</TEXT>
</DOC>
