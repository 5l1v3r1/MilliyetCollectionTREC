<DOC>
<DOCNO> 398846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre yol gösterdi 
</HEADLINE>
<TEXT>


Brezilyalı golcü, Şampiyonlar Ligi'nde altı yabancı ile oynamalarının dezavantaj olduğuna değindi, "Ancak Türk futbolcular da çok yetenekli. Kafalarına 'Biz yabancılar kadar oynarız' diye koyarlarsa sorun yaşanmaz" dedi 

YUSUF KOBAL 


Fenerbahçe'nin golcü futbolcusu Marcio Nobre, Galatasaray'a attığı golün sadece kendisi için değil, tüm kulüp için önemli olduğunu söyledi. 
Brezilyalı oyuncu dünkü antrenman sonrası düzenlediği basın toplantısında, "Elimize gelen şansı iyi değerlendirdik ve 1-0 da olsa kazandık. Kendi adıma konuşacak olursam tekrar 11'e girdiğim ve gol attığım için mutluyum" dedi. 
Milan'a 4-0 yenildikten sonra tekrar lige dönmenin zor olduğunu belirten Nobre, "İki farklı kulvarda oynadık. Ligde çok iyi durumdayız. Şampiyonlar Ligi'ndeki sonuçlar ne olursa olsun ligde iyi gitmeliyiz. Önümüzde iki kritik maç var. Trabzonspor'un bulunduğu yer kimseyi yanıltmasın. Çok kaliteli oyunculara sahipler, zor bir maç olacak. PSV karşısında ise sadece kazanmak bize yarıyor ve bunun için sahaya çıkacağız" ifadelerini kullandı. 
Sakatlığı nedeniyle forma giyemeyen takım arkadaşı Alex'e de değinen golcü oyuncu, "O çok büyük bir eksiklik. Çok yetenekli bir oyuncu. Hem oyunun kaderini bire bir etkiliyor, hem de bizlere iyi paslar atıyor. Onsuz da neler yapabileceğimizi gösterdik. Oynamayı istiyordu, sakatlığı nedeniyle forma giyemedi. Bu galibiyet ona armağan olsun" dedi. 
Nobre, Avrupa'da başarılı olamadıklarının hatırlatılması üzerine de "Şampiyonlar Ligi'nde yapmamamız gereken basit hatalar yaptık. O yanlışları yapmasak şimdi farklı durumda olabilirdik. Ayrıca rakiplerimiz 9, hatta daha fazla yabancı oynatabiliyor. Bizde ise 6 ile sınırlı. Bu onların lehine, ama Türk oyuncular da yetenekli. Kafalarına 'Biz yetenekliyiz ve en az yabancılar kadar oynarız' diye koyarlarsa sorun olmaz ve bu dezavantaj olmaktan çıkar" görüşünü savundu. 

Samandıra'da erken bahar 

Galatasaray'ı yenerek aradaki puan farkını altıya çıkaran lider Fenerbahçe'de Trabzonspor maçının hazırlıkları başladı. Teknik Direktör Christoph Daum yönetiminde Samandıra Tesisleri'nde yapılan antrenmanda, futbolcuların son derece neşeli oldukları ve sürekli birbirleriyle şakalaştıkları gözlendi. İdman sırasında kaleci antrenörü Eike İmmel'in doğum günü yine Brezilya usulü kutlandı. Immel'in kafasını yumurta ve una bulayan futbolcuların daha sonraki hedefi ise Ganalı futbolcu Appiah oldu. Appiah, bir süre futbolcu arkadaşlarından kaçmayı başardıysa da, daha sonra futbolcular tarafından yakalanıp kafası yumurtaya bulandı. 
Sakatlığı süren Zafer takımdan ayrı koşu yaparken, Alex ve Selçuk ile dünkü maçtan hafif sakatlığı bulunan Anelka tesislerde tedavi oldu. Fenerbahçe bugünü izinli geçirecek. 

Alex'in durumu kafa karıştırdı 

Sakatlığı nedeniyle Galatasaray maçında da takımdaki yerini alamayan Fenerbahçeli Alex'in ne zaman sahalara döneceği bir türlü netlik kazanmıyor. Teknik Direktör Daum'un, "Trabzonspor maçına yetişeceğini sanıyorum" dediği Brezilyalı yıldızın, tam olarak iyileşmediği ve ağrılarının devam ettiği bildirildi. Alex'in cuma günü Trabzonspor'a karşı oynama şansının bir hayli düşük olduğu öğrenildi. Alman hocanın da Brezilyalı yıldızı riske etmek istemediği ifade edildi. Alex'e ilk yarının kalan üç maçında da forma giydirilmeyeceği, ikinci yarıya hazırlanacağı da ileri sürüldü. 

Daum'dan dip not 

Teknik Direktör Daum, Galatasaray galibiyetinin sadece Appiah ile Nobre'ye maledilmemesi gerektiğini söyledi. Alman hoca, takım olarak çok iyi bir oyun çıkardıklarını belirtti, "Herkes üzerine düşeni yaptı. Oyuncularım kendilerine verdiğim görevleri eksiksiz yerine getirdiler. Artık derbiyi unutmamız gerekiyor. Önümüzde çok zorlu bir Trabzonspor maçı var. Eğer puan kaybedersek Ali Sami Yen'deki galibiyetin bir önemi kalmaz" dedi. 

F.Bahçe'nin zor sınavı 

FIBA Erkekler Avrupa Kupası E Grubu'nda 2. tura çıkmayı garantileyen Fenerbahçe, altıncı ve son maçında, yenilgisiz grup lideri Kıbrıs Rum Kesimi'nin EKA AEL Lemesos takımıyla bu akşam karşı karşıya gelecek. Abdi İpekçi Salonu'nda saat 19.00'da başlayacak ve FB TV'den de naklen ekrana gelecek olan karşılaşmada, Limasol'daki ilk maçı 82-81 kaybeden sarı-lacivertliler, rakibini iki sayı ve üzerinde farkla mağlup ettiği taktirde averajla grup birinciliğini yakalayacak. Fenerbahçe coachu Aydın Örs, bu önemli maçta tüm taraftarları tribünde görmek istediklerini belirtti. 


</TEXT>
</DOC>
