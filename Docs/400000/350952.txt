<DOC>
<DOCNO> 350952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yasam/axyas01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'yi 'sabun yaptılar' 
</HEADLINE>
<TEXT>


Gianni Motti adlı sanatçı, İtalya Başbakanı Berlusconi'nin operasyonla aldırdığı yağlarından sabun yaptı. Sanatçının 'Temiz Eller' adını verdiği sabun, 15 Haziran'da sergilenecek 

ŞENOL ÇALABAKAN Frankfurt 

İtalya Başbakanı Silvio Berlusconi'nin karnı ve yüzünden 'liposuction' yöntemiyle alınan yağlar sanat eseri oldu. İsviçre'de yaşayan sanatçı Gianni Motti 47 , Berlusconi'nin İsviçre Lugano'da bir klinikte aldırdığı yağlardan sabun imal etti. 
Motti, bu ilginç eserine 1990'lı yıllarda İtalya'da mafya, siyaset ve işadamlarını hedef alan yolsuzluk operasyonundan esinlenerek, 'Mani pulite-Temiz Eller' adını verdi. 

15 bin euroya satacak 
Sabun, 15 Haziran'da İsviçre'deki Basel Sanat Fuarı'nda sergilendikten sonra 15 bin euroya satışa çıkarılacak. Motti, Alman Die Welt gazetesindeki demecinde, sabuna Berlusconi'nin mafyayla ilişkileri nedeniyle 'Temiz Eller' adını verdiğini söyledi. 

Çok kötü kokuyordu 
Sanatçı, Berlusconi'nin yağlarına nasıl ulaştığını ise şöyle anlattı 
"Berlusconi, yüz ve karın bölgesinden yağ aldırmak için Lugano'da bir kliniğe yattı. Klinikle iyi ilişkilerim var. Bu sayede Berlusconi'nin yağlarından bir parça alabildim. Çok kötü kokan jöle gibi maddeydi. Bu yağdan sabun yaptım." 
Eserini sergiledikten sonra satışa çıkaracağını söyleyen Motti, birilerinin Berlusconi'ye ait bir parça ile poposunu yıkamasından mutlu olacağını da söyledi. 



</TEXT>
</DOC>
