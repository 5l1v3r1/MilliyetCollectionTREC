<DOC>
<DOCNO> 360807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur17.html </URL>
<DATE> 2005/07/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Memur adaylarının tercih formu doldurma süresi cuma günü doluyor 
</HEADLINE>
<TEXT>

     Kamu kurum ve kuruluşlarının açık kadrolarına ilk defa atanacak adayların, 5 Temmuz’da başlayan tercih formu doldurma süresi, 15 Temmuz Cuma günü mesai saati bitiminde sona eriyor. 
     ÖSYM, boş kadrolara, adaylardan alınacak tercihler doğrultusunda yerleştirme yapacak. 
     Boş kadrolara başvurmak isteyen adayların, 10-11 Temmuz 2004 tarihlerinde yapılan Kamu Personel Seçme Sınavı’na 2004-KPSS girmiş ve ilgili puan türünde geçerli bir puan almış olmaları gerekiyor. 
     Adaylar, 2005-KPSS tercih kılavuzu ile tercih formunu, ÖSYM Sınav Merkezi yöneticiliklerinin illerde açtıkları başvuru bürolarından 3 milyon lira karşılığında alabilecekler. 
     Adaylar, kılavuzda yer alan banka şubelerinden birine, isim ve soyad ve kimlik numaralarını bildirerek 5 milyon lira yerleştirme ücretini yatıracaklar ve karşılığında iki nüsha banka dekontu alacaklar. 
     Adaylar tercih formunu, kılavuzda yer alan kurallara göre dolduracaklar ve banka dekontunun bir nüshasıyla birlikte 15 Temmuz Cuma günü mesai saati bitimine kadar ÖSYM başvuru bürolarına teslim edecekler. 
     
     POSTA İLE GÖNDERİLECEK FORMLAR KABUL EDİLMEYECEK 
     Postayla ÖSYM’ye gönderilecek tercih formları işleme alınmayacak. 
     2005-KPSS tercih kılavuzunda yer alan her kadronun birden fazla 
     koşulu bulunduğu için adayların bu koşulları titizlikle incelemeleri ve koşullarını karşılayamadıkları kadroları kesinlikle tercih formlarında göstermemeleri gerekiyor. ÖSYM tarafından yerleştirilen adayların, yerleştirildikleri kadroların koşullarını karşılayamadıkları takdirde kamu kurum ve kuruluşlarınca atamaları yapılmayacak. 
     
</TEXT>
</DOC>
