<DOC>
<DOCNO> 377442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/spo01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef adam Türkkan 
</HEADLINE>
<TEXT>


Yıldırım Demirören, Levent Bıçakcı ile görüşüp PFDK Başkanı Adnan Türkkan'ın görevde kalmasını istemediklerini ifade etti 


Beşiktaşlılar, saha kapama cezasında ısrar eden ve kuruldaki arkadaşlarıyla tartışan Profesyonel Futbol Disiplin Kurulu Başkanı Adnan Türkkan'ı hedef seçti. Futbol Federasyonu Başkanı Levent Bıçakcı ile görüşen Siyah - Beyazlılar'ın Başkanı Yıldırım Demirören, Türkkan'ın aynı görevde kalmasının mümkün olmadığını söyledi. Demirören, aksi taktirde desteği çekeceklerini dile getirdi. 
Beşiktaş'taki muhalefet de bu konuyla ilgili olarak yönetime destek verme kararı aldı. Rize'ye kadar giden eski başkan adayı Fikret Orman, "Beşiktaş'ın hakkı yendiği her yerde el ve güç birliği yaparız. Bunu herkes böyle bilsin. Bunun için iktidar muhalefet ayrımı olmaz. Hep birlikte taşın altına elimizi koyup bu haksızlığı ortadan kaldırmak için uğraşırız" dedi. 
Abant'ta tatil yapan Devlet Bakanı ve Başbakan Yardımcısı Mehmet Ali Şahin, Siyah - Beyazlı taraftarın tepkisinin sokak gösterisine dönüşmesini doğru bulmadığını ifade etti. Şahin, "Tahkim Kurulu'na başvurma hakları var. Bir maç saha kapama kararının üzerinde fazla durmamalılar, oyunlarını oynasınlar" diye konuştu. 

Altı ay sonra 

Kartal, altı ay aradan sonra yenilgiyi tattı. Siyah-Beyazlılar, en son 5 Mart'ta Galatasaray'a yenilmiş, o günden bu yana 10 galibiyet, 6 beraberlik bulmuştu. Beşiktaş'ta Ali Tandoğan, cezası bitmesine rağmen Çaykur Rizespor maçının 18 kişilik kadrosuna alınmadı, Güven ile birlikte tribüne çıktı. Öte yandan ev sahibinin PAF takımı da, Kartal'ın gençlerini 2-1 yenmeyi başardı. 

Yıldız'ı parladı 

Çaykur Rizespor Teknik Direktörü Metin Yıldız, ilk galibiyetlerini Beşiktaş'tan aldıkları için çok mutlu olduklarını söyledi. Milli maç için lige verilen arada toparlanma şansı bulduklarını ifade eden Yıldız, "Transferin son döneminde takımın çehresi değişti. Yeni gelenler kısa sürece rağmen uyum sağlamayı başardı. İlerleyen günlerde daha da iyi olacağız" diye konuştu. 


</TEXT>
</DOC>
