<DOC>
<DOCNO> 389345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/ekonomi/eko04.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FED Başkanlığı'na Bernanke gösterildi 
</HEADLINE>
<TEXT>


YASEMİN ÇONGAR Washington 

ABD'de kısaca "FED" adıyla bilinen ve ülkenin "merkez bankası" işlevini gören Federal Rezerv Bankası'nın Başkanlığı'nı 18 yıldır yürüten Alan Greenspan'in halefi belirlendi. ABD Başkanı George W. Bush, 80 yaşındaki Greenspan'in yerine Ekonomik Danışmanlar Konseyi Başkanı Ben Bernanke'yi aday gösterdi. Greenspan'in görev süresi ocakta dolacak. Bernanke'nin başkan olabilmesi için ise Senato'nun onayı gerekiyor. 
Bush tarafından "efsane" diye nitelendirilen ve dünyanın gelmiş geçmiş en başarılı merkez bankacılarından sayılan Greenspan, iki büyük borsa çöküşü ve iki ciddi durgunluk dalgasının yanı sıra, ABD tarihinin en uzun süreli büyüme döneminde de ülke ekonomisinin dümenindeydi. Yerine geçmeye hazırlanan 51 yaşındaki Bernanke, "FED" bünyesinde yöneticilik ve Princeton Üniversitesi'nde profesörlük yapmış başarılı bir iktisatçı. 
Bernanke'nin bir özelliği de, "enflasyon hedeflemesi" diye bilinen stratejiyi savunması. Amerikan piyasaları ve FED yetkilileri, ABD'de uygulanmayan "enflasyon hedeflemesine" genelde muhalifler. Bernanke'nin FED Başkanı olması halinde bile muhalefeti aşamayacağı vurgulanıyor. 


</TEXT>
</DOC>
