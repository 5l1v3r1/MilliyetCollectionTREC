<DOC>
<DOCNO> 385738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun27.html </URL>
<DATE> 2005/10/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
BM Pakistan'da deprem nedeniyle bin kadar hastane yıkıldı... 
</HEADLINE>
<TEXT>

     BM İnsani Yardım Koordinasyon Dairesi OCHA , cumartesi günü meydana gelen depremin yerle bir ettiği Pakistan'da bin kadar hastanenin ''tamamen yıkıldığını'', bu nedenle binlerce yaralının tedavisinde zorluk çekildiğini bildirdi. 
     OCHA sözcüsü Elisabeth Byrs, AFP'ye yaptığı açıklamada, ''bölgeden alınan bilgilerle ulaşılan bu rakamın sadece Pakistan'ı kapsadığını'' belirtti. 
     Daire, başkent İslamabad'ın tıbbi yardım malzemesinin yanı sıra ''yaklaşık 4 milyon kişi için'' çadır, battaniye, çarşaf, helikopter ve yiyecek gibi malzemelere de ihtiyaç duyduğunu açıkladı. 
     Dünya Sağlık Örgütü de, depremin vurduğu bölgelerdeki altyapıların zarar görmesinin dışında, deprem nedeniyle ''doktor ve hemşireler başta olmak üzere birçok sağlık görevlisinin hayatını kaybettiğini ya da ağır yaralandığını'' belirterek, felaketin tedavi bekleyen binlerce kişiye yardım edilmesinin önünde büyük engeller oluşturduğunu duyurdu. 
     Öte yandan İslamabad'ın yaklaşık 150 kilometre kuzeyindeki Muzafferabad kentinden İslamabad'a kadar olan bölgede şiddetli yağış ve dolunun etkili olduğu bildirildi. 
     Bölgedeki AFP muhabirleri, yağış ve dolu nedeniyle, depremin ardından evsiz kalan milyonlarca kişinin bulunduğu ülkenin kuzeyindeki çeşitli bölgelerde arama-kurtarma çalışmalarına ara vermek zorunda kalındığını belirtti. 
     Merkez üssü İslamabad'ın yaklaşık 90 kilometre kuzeyi olan 7,6 büyüklüğündeki depremde ölenlerin sayısının 40 bine çıkmasından endişe ediliyor. 
     
</TEXT>
</DOC>
