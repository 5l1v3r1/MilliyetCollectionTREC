<DOC>
<DOCNO> 353760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur19.html </URL>
<DATE> 2005/06/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bebek ölümlerinde 'sır perdesi' kalkmadı 
</HEADLINE>
<TEXT>

     Edirne DHA 

TRAKYA Üniversitesi Edirne Tıp Fakültesi Hastanesi’nde peşpeşe meydana gelen 6 bebek ölümü esrarını koruyor. Hastane yönetimi ölümlerle ilgili kamuyonu doyurucu bir açıklama yapmadı. Esrarengiz bebek ölümlerinden sonra tedavi için hastaneye yatan bir çok hastanın ameliyat olmaktan vazgeçerek başka sağlık kurumlarına gitmek için başvurduğu ileri sürüldü. 
     Edirne Tıp Fakültesi Hastanesi Yeni Doğan Servisi’nde iki gün içinde 6 bebeğin ölümünün ardından, 3’ünde yapılan tıbbi otopsinin sonuçları henüz belli olmadı. Edirne Tıp Fakültesi Hastanesi Başhekimi Doç.Dr. Armağan Altun, Başhekim Yardımcısı Doç.Dr. Murat Birtane, Halk Sağlığı Uzmanı Doç.Dr. Galip Erkulu ortak basın toplantısı yaptı. Sonuçların çıkmadan bir değerlendirme yapmanın doğru olmadığını söyleyen Başhekim Doç.Dr. Armağan Altun, Ölümlerin enfeksiyondan olduğu yönünde kesin ve net bilgi yok, bilgi bu akşam ya da yarın sabaha kadar şekillenecek. Bu nedenle şimdiden enfeksiyon var demek spekülasyon olur. Bir çok olasılığı değerlendirmek durumundayız. Bu bebekler prematüre bebeklerdir. Prematüre olan bebeklerde zaten risk altında olan bebeklerdir. Ama bu ölümlerin peşpeşe olduğu için bir çok olasılığı değerlendirmemiz gerekti'' dedi. 
     
     BEBEKLERDEN BİRİNİN DURUMUNDA İYİLEŞME VAR 

     Ölen bebeklerin kilosunun 700 gram ile 1.5 kilo ağırlığında olması nedeniyle risk altında olduğunu anlatan Edirne Tıp Fakültesi Başhekimi Doç.Dr. Armağan Altun, Bu bebeklerin solunum yeteneklerinin gelişmesi gerekiyor. Hastanenin enfeksiyon komitesi çok sıkı çalıyor. Yeni Doğan Servisi’nin temizliği özel bir şirket tarafından değil, kadrolu personelimiz yapıyor. Bunların tamamı eğitim almış uzman kişilerdir. Kullanılan temizlik malzemelerinin TSE standartları dışında olması mümkün değil. İhale ile alınan bu melzemelerin standardını Sağlık Bakanlığı belirliyor. Halen serviste bulunan durumu ağır olanlardan birisinin sağlık durumunda olumlu gelişmeler var. Diğer ikisinin durumu ciddiyetini koruyor'' diye konuştu. 
     Halen Yeni Doğan Servisi’nde tedavi gören 10 bebeği ailelerin bir başka sağlık kurumuna götürmek istemesi halinde buna izin vermeyeceklerini de anlatan Başhekim Altun, ''Zaten diğer sağlık kurumları da bu bebekleri kabul etmez'' diye konuştu. 
     
     KAT KAPATILDI 

     Edirne Tıp Fakültesi Hastanesi’nin Kadın Doğun, Çocuk Hastalıkları Servisi’nin bulunduğu 9'uncu kata giriş ve çıkışlar yasaklandı. Bu nedenle hastane girişindeki asansörlerin başında ve 9'uncu katın girisinde sürekli güvenlik görevlileri bulunuyor. Servise hasta yakınlarının ve basın mensuplarının girişine izin verilmiyor. Servise sadece görevli sağlık personeli giriyor. Ölüm olaylarından sonra Yeni Doğan Servisi’ne yeni hasta kabulu de yapılmıyor. 
     
     TEDAVİDEN VAZ GEÇTİLER 

     Edirne Tıp Fakültesi Hastanesi’ne Sema-Turgut Türker çifti 17 gün önce doğan ve bebek ölümlerinden bir gün önce taburcu oldukları hastaneye sabah çocuklarını kontrol için getirdiler. Ancak ölüm ve enfeksiyon şüpheleri nedeniyle uzun süre kendi arasında konuşan Türker çifti daha sonra bebeklerini muayene ettirmeden hastaneden ayrıldı. 
     
     ENDİŞELİ BEKLEYİŞ SÜRÜYOR 

     Trakya Üniversitesi Tıp Fakültesi Hastanesi Yeni Doğan Servisi’nde halen tedavisi süren bebeklerin aileleri endişe içinde bekliyor. Serviste tedavisi süren 10 bebekten olan ikizlerin annesi Gülün ile babası Yaşar Süzer, bebeklerinin sağlık durumunun dört gün önce kötüleştiğini söyledi. Süzer ailesi hastane bahçesinde ikizlerden gelecek haberleri bekliyor. 
     Trakya Üniversitesi Tıp Fakültesi Hastanesi Yeni Doğan Servisi’nde tedavisi süren ikiz erkek bebeklerin babası Yaşar Süzer, Bebekler Perşembe günü çok iyiydi. Ancak Cuma günü kötüleşti. En son Perşembe günü ikizleri cep telefonu ile kameraya çektim. Çok hareketliydiler. Ancak Cuma günü geldiğimizde bebeklerde halsizlik vardı. En son onları dün gördüm'' dedi. 
     Bebekleri çıkarmak istediğini ancak izin verilmediğini söyleyen Süzer, Bebeklerim ile ilgili net bilgi alamıyoruz. Onları hastaneden çıkarmak istedim ancak virüs olduğunu söyleyerek izin vermediler. Çaresiz bekliyoruz'' diye konuştu. 
     
     BEBEĞİMİZ İYİYDİ 

     Bebeklerini kaybeden Hatice ve Nadi Çalış çifti ise, ölümle ilgili olarak kendilerine yetkililerin bilgi vermediğini söyledi. Nadi Çalış, eşinin 31 Mayıs 2005’te doğum yaptığını daha sonra bebeklerinin Yeni Doğan Ünitesi’ne alındığını belirterek, 17 Haziran Cuma akşamına kadar her şeyin normal olduğunu söyledi. Cuma akşamı bebeğinin öldüğünün kendilerine bildirildiğini ifade eden Çalış, Cumartesi günü bize cenaze verilmedi. Pazar günü cenazeyi alarak defnettik'' dedi. Hatice Çalış da ikinci çocuğu olan Fatma Beyza’nın ölüm nedenine ilişkin kendilerini hastane yetkililerinden bilgi verilmediğini söyledi. Kendisinin kadın-doğum servisine kontrole gittiğini daha sonra bebeğinin öldüğünü öğrendiğini belirten Çalış, Bebeğim Fatma Beyza’yı, cuma günü akşam üzere gördüğümde sağlık durumu gayet iyiydi. Psikolojim bozuldu'' diye konuştu. 
     
     ORTAK KOMİSYON KURULDU 

     Öte yandan Sağlık Bakanlığı ve Edirne Tıp Fakültesi Hastanesi uzmanlarından oluşan ortak bir komisyon kuruldu. Bebek ölümlerini araştıracak komisyonun çalışmalarına başlayabilmesi için Trakya Üniversitesi Rektörlüğü’nün 3 isim bildirilmesi bekleniyor. 
     
     ADLİ SORUSTURMA SÜRÜYOR 

     Edirne Tıp Fakültesi Hastanesi’nde 6 bebeğin ölümü ile ilgili olarak Edirne Cumhuriyet Başsavclığı’nın başlattığı adli sornuşturma da sürüyor. Savcılık soruşturmanın tamamlanması için Edirne’de yapılan tıbbi otopsi ile İstanbul Adli Tıp Kurumu’ndan gelecek raporları bekliyor. 
     
     TÜRK NEONATOLOJİ DERNEĞİ'NDEN AÇIKLAMA 

     Türk Neonatoloji Derneği'nce, Trakya Üniversitesi'ndeki bebek ölümlerinde üzücü olan konunun, "hastane enfeksiyonlarının birbiri ardına ve ölümcül şekilde ortaya çıkması" olduğu vurgulanarak, benzer olayların dünyanın en ileri ülkelerinde olduğu gibi, Türkiye'nin başka gelişmiş tıp merkezlerinde de yaşanabileceği uyarısında bulunuldu. 
     Dernekten yapılan açıklamada, son 30 yıldır yenidoğan bakımındaki gelişmelere ve yenidoğanların yaşam sürelerinin uzamasına rağmen enfeksiyon hastalıklarının, yenidoğan bebeklerin bakım ve tedavileri ile uğraşan sağlık personelinin en önemli problemi ve bu dönemin başlıca ölüm nedeni olmaya devam ettiği belirtildi. 
     Yenidoğan bebeklerin, özellikle de zamanından önce prematüre doğan ve doğuştan sakat olan bebeklerin, hastane enfeksiyonlarına kolayca yakalanabildikleri vurgulanan açıklamada, yenidoğan yoğun bakım ünitesinde bakım alan bebeklerin bağışıklık sistemlerinin, derilerindeki koruyucu tabakaların ve mide-bağırsak işlevlerinin gelişmemiş ve çok zayıf olması, tanı koymak ve tedavi etmek için yapılan işlemlere daha fazla maruz kalmaları nedeniyle, hastane enfeksiyonu riskinin yüksek olduğu kaydedildi. 
     Açıklamada, bu bebeklerin yaşatılmak için kuvözlere konduğu, 5-6 farklı serum takıldığı, suni solunum cihazlarına bağlandığı, laboratuar incelemeleri için sık sık kan alındığı, göbek veya kollarındaki damarlara kateterler takıldığı, uzun süre ağızdan veya mide tüpü ile beslenemediklerinden damarlarından protein ve yağ içeren sıvılarla beslenmek zorunda kalındığı anlatıldı. 
     Bu girişimlerin, zaten mikroplara karşı dirençleri çok az olan yenidoğan bebeklerde sepsis ve menenjit gibi ölümcül enfeksiyonlara neden olduğu ifade edilen açıklamada, hastane enfeksiyonlarını, bu girişimlerin yanı sıra mikrop bulaşmış çamaşırlar, sabunluklar, el losyonları, serumlar, klimalar, hatta musluk suyu gibi akla gelen hemen her şeyin yaratabileceğine dikkat çekildi. 
     Açıklamada, "Trakya Üniversitesi'nde görülen olayda üzücü olan konu, hastane enfeksiyonlarının birbiri ardınca ve ölümcül şekilde ortaya çıkmasıdır. Ancak benzer olayların dünyanın en ileri ülkelerinde olduğu gibi, ülkemizdeki başka gelişmiş tıp merkezlerinde de yaşanabileceği unutulmamalıdır" denildi. 
     
</TEXT>
</DOC>
