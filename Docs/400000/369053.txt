<DOC>
<DOCNO> 369053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur30.html </URL>
<DATE> 2005/08/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
El Kaide Türkiye sorumlusunu, evinde çıkan yangın ele verdi... 
</HEADLINE>
<TEXT>

     İstanbul'da 15- 20 Kasım 2003 tarihlerinde meydana gelen ve 62 kişinin öldüğü patlamalarda kullanılan bombaları temin ve imal ettiği ileri sürülen Suriye uyruklu Luia Sakra, hedefinin Alanya'daki İsrail gemileri olduğunu söyledi. Polisin Sakra'yı 4 Ağustos'ta Antalya'da kaldığı evde çıkan yangından yola çıkarak, Diyarbakır'da yakaladığı ortaya çıktı. 
     
     "PİŞMAN DEĞİLİM" 

     Diyarbakır’da yakalandıktan sonra getirildiği İstanbul Emniyet Müdürlüğü Terörle Mücadele Şube Müdürlüğü’ndeki işlemleri tamamlanan ve Beşiktaş’taki İstanbul Adliyesi’ne sevk edilen Luia Sakra nezarethaneye konuldu. 
     Nezarethanenin bahçeye bakan küçük camına çıkarak basın mensuplarına seslenen Zanlı, pişman olmadığını söyledi. Alanya’ya gelen İsrail gemilerine eylem yapacağını bildiren Zanlı, "1 ton bomba hazırlamıştım. İsrail gemilerini vuracaktım" dedi. 
     Konuşması sırasında tekbir getiren Sakra polislerce nezarethane camından uzaklaştırıldı. Daha sonra bağırmaya devam eden bu kişi, Felluce’de Amerikan askerlerini öldürdüğünü ileri sürdü. 
     Planladığı saldırıları geçen Cuma günü yapmayı planladığını söyleyen Sakra, "Türkler zarar görmeyecekti. Sadece ve sadece İsrailliler" dedi. 
     
     YANGIN ELE VERDİ 

     Geçtiğimiz Pazar günü sahte kimlikle Diyarbakır'dan İstanbul'a gitmek üzereyken havaalanında yakalanan Sakra'yı, Antalya'daki evinde çıkan yangın ele verdi. 
     Emniyet Genel Müdürlüğü’nden yapılan açıklamada, İstihbarat Dairesi Başkanlığı koordinesinde sürdürülen çalışma sırasında Antalya Konyaaltı semtinde Ortadoğu kökenli turistlerin kiraladığı evde 4 Ağustos 2005 günü saat 02.30’da yangın çıktığı belirtildi. 
     İtfaiyenin ve karakol polislerinin ilk müdahalesinde yoğun kimyasal madde kokusunun duyulması üzerine bomba uzmanı ve istihbarat şubesi polislerinin olay yerine intikal ettiği ifade edilen açıklamada, şöyle devam edildi 
     "Bu yangın olayından birkaç gün önce yapılan takip çalışmalarından elde edilen görüntüler ile söz konusu evlerde elde edilen doküman, İstihbarat Dairesi Başkanlığı’na ulaştırılarak yeniden analiz ve değerlendirmeye tabi tutulmuştur. Bu çalışmalar sonucu, eldeki fotoğrafların İstanbul eylemleri sırasında elde edilen fotoğraflarla büyük ölçüde benzerlik gösterdiği görülmüştür. 
     İstanbul eylemleri ile bağlantılı olduğu tespit edilen bu kişinin fotoğrafları ve önemli örgütsel özellikleri güney ve güneydoğu illerimizdeki sınır kapılarına ve havaalanı bulunan il emniyet müdürlüklerine ulaştırılarak, gizlilik içerisinde araştırmalar başlatılmıştır. 
     Bu çalışmalar kapsamında olayla ilgili ikinci şahıs diye nitelendirdiğimiz bir kişi 6 Ağustos 2005 günü Cilvegözü Sınır Kapısı’nda görevi polis memuru tarafından yurtdışına çıkış yapacağı sırada yakalanmıştır. Sınır kapısı pasaport polisine 500 YTL rüşvet teklif etmesi üzerine polisin şüphesi daha da kuvvetlenerek adı geçen gözaltına alınmıştır. Bu yakalanma üzerine Güneydoğu illerimiz ve sınır kapılarımızdaki denetimlere daha da önem verilmiştir. 
     Diyarbakır Havalimanı’ndan İstanbul’a hareket edecek olan THY uçağı yolcularından Ekrem Özel isimli kişi, kontrol noktasına geldiğinde havalimanı görevlisi polis memuru tarafından yakalanmıştır. 
     Gözaltına alınan Ekrem Özel, hemen sorguya alınmış, sorgulama sırasında kısa bir süre içerisinde kimliğinin sahte olduğu ve Antalya’da yangın çıkan evdeki şahıslardan biri olduğu anlaşılmıştır. 
     İstanbul olayları ile bağlantısı saptanan zanlı, İstanbul’a sevk edilmiştir. 
     Estetik ameliyat yaptırdığı belirlenen birinci zanlının El Kaide bağlantılı bir terör grubunun içinde önemli bir konumda olduğu anlaşılmıştır. 
     Keşif çalışmalarında bulunmak üzere ülkemize geldiği değerlendirilen şu şahısların Antalya’da bir daire kiraladıkları, bir ev satın aldıkları ve bir takım kimyasal madde temini cihetine gittikleri belirlenmiştir. 
     İstanbul Emniyet Müdürlüğü’nün İstanbul Cumhuriyet Başsavcılığı denetiminde yürüttüğü tahkikat tamamlanarak adli işlem başlatılmıştır." 
     
     EL KAİDE TÜRKİYE BÖLGESİ SORUMLUSU 

     Çok iyi Türkçe konuşan ve terör örgütünün Türkiye Bölgesi sorumlusu olan Luia Sakra'nın, İstanbul’daki eylemler sonrası Antalya’ya gittiği ve buradan da karayolu ile Diyarbakır’a geçtiği belirtildi. Kimyasal silah ve bomba yapımı konusunda uzman olduğu kaydedilen Sakra’nın Diyarbakır’dan İstanbul’a ikinci estetik ameliyat olmak için gitmek isterken yakalandığı belirtildi. 
     Luia Sakra, ilk ifadelerinde birlikte hareket etiği El Kaide teröristlerinin adlarını verdi ancak nerede olduklarını bilmediğini söyledi. Luia Sakra’nın yakalanmasa, yapılan plana göre İsrail gemilerine yönelik eylemleri gerçekleştirdikten sonra Türkiye’yi terkedeceği belirtildi. 
     
     MOSSAD'IN İSTİHBARATI DOĞRU ÇIKTI 

     İsrail, Antalya'nın Alanya İlçesi'ne geçen cuma günü gelmesi beklenen 2, pazar günü gelmesi beklenen 1 geminin terörist saldırı olabileceğine yönelik istihbarat bilgileri üzerine rotalarını değiştirerek, Kıbrıs Rum Kesimi'ne gitmelerini istemişti. Yakalanan Suriyeli teröristin, İsrail'in terör uyarısı ile bağlantısının olup olmadığı konusunda bir açıklama yapılmadı. 
     
</TEXT>
</DOC>
