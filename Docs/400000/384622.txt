<DOC>
<DOCNO> 384622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/dunya/dun05.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'la Suriye sabrımızı hak etmiyor 
</HEADLINE>
<TEXT>


YASEMİN ÇONGAR Washington 


ABD Başkanı George W. Bush, Suriye ve İran'ı terörün "elverişli müttefikleri" diye nitelerken, bu devletlerin, "ABD'ye ve ılımlı Müslüman hükümetlere zarar verme amacını paylaştıklarını" savundu. Bush, terörü destekleyen rejimlerin uluslararası topluluk önünde hesap vermesi gerektiğini de belirtti. 
Bush, dünyada demokrasinin yaygınlaştırılması amaçlı programlar yürüten "National Endowment for Democracy" adlı özel kuruluşun Washington'daki merkezinde dün yaptığı konuşmada, şöyle konuştu 
"Kanunsuz rejimlerin radikal gruplara destek ve sığınak sağlamasını engellemeye kararlıyız. Suriye ve İran gibi devletler, teröristlerle işbirliği yaptıkları uzun bir geçmişe sahipler ve terörün kurbanlarının sabrını hiç hak etmiyorlar. ABD, terör eylemlerini gerçekleştirenlerle onları destekleyen ve barındıranlar arasında bir fark görmüyor." 

'Sonuna kadar savaş' 
Bush, "Terörün müttefiki olmayı seçen her hükümetin, uygarlığın da düşmanı olduğunu" da belirterek, "Uygar dünya bu rejimlere hesap verdirmeli" dedi. El Kaide'nin ideolojisini komünizme, Ladin'i de Stalin'e benzeten Bush, global terörle mücadelenin sonuna dek süreceğini ve bu mücadelenin "merkez cephesi" olan Irak'ta "zafere dek" savaşacaklarını söyledi. 

İlahi emir almış 

ABD Başkanı Bush'un, Afganistan ve Irak'a saldırırken "ilahi emir aldığı inancını taşıdığı" bildirildi. BBC'ye röportaj veren Filistin Enformasyon Bakanı Nebil Şaat, Haziran 2003'te yaptıkları görüşmede Bush'un şunları söylediğini öne sürdü "Tanrı, bana 'George git ve Afganistan'daki teröristlerle savaş' dedi. Daha sonra Tanrı, bana 'George git, Irak'taki zorbalığı sona erdir' dedi. Bunları yerine getirdim." 


</TEXT>
</DOC>
