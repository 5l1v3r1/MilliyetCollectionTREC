<DOC>
<DOCNO> 388730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/spo02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye Deniz şoku 
</HEADLINE>
<TEXT>


Tahkim Kurulu Gençlerbirliği'ne 1 milyon Euro tazminat ödeninceye kadar milli futbolcunun sarı-lacivertli kulübe tescilini iptal etti, bu karar sonrası kurul üyeleri Erkan Vardar ve Gürol Kaymak istifa etti 

Cemal Ersen 


Tahkim Kurulu, Deniz Barış dosyasına son noktayı koydu ve milli futbolcunun Fenerbahçe Kulübü'ne olan tescilini iptal etti. Daha önce de Gençlerbirliği'ne olan 1 milyon Euro'luk tazminatı nedeniyle Deniz'in tescilini askıya alan kurul dünkü toplantısından sonra istifa krizi ile de sarsıldı. Kurulun önceki akşam sözkonusu kararı alması ancak kamuoyuna açıklamaması Fenerbahçe'nin büyük tepkisine yol açarken dünkü toplantı sonrası üyeler Erkan Vardar ile Gürol Kaymak istifa etti. İki üyenin sarı-lacivertli kulüpten gün boyu gelen yoğun baskıyı gerekçe göstererek görevlerinden ayrıldıkları öğrenildi. 3'e 2 Deniz'in aleyhine çıkan Tahkim Kurulu kararı ile ilgili tescilin iptali nedeniyle geriye dönük olarak diğer kulüplerin hak iddia edemeyeceği belirtilirken istifa eden üyelerin yerine yedeklerden de kimsenin geçmek istemediği ifade edildi. Deniz Barış'ın tazminatı ödeninceye kadar Türkiye'de futbol oynama şansı ortadan kalktığı için yurtdışına gideceği kaydedildi. 

Marcio Nobre'ye Ada kancası 

MEHMET ÇİFTÇİ 

Sarı - lacivertli ekibin Brezilyalı golcüsü Nobre'nin ara transferde İngiltere'ye gideceği iddia edildi. Brezilya'da yayınlanan O Globo gazetesi, Fenerbahçe'de forma giyen Nobre'nin menajeri Juan Figger'in bir İngiliz kulübü ile masaya oturduğunu belirterek, bu operasyonun ocak ayında gerçekleşmesi için tarafların her konuda anlaşmaya vardığını yazdı. Haberde menajer Figger'in, Fenerbahçe'yi bu transferle ilgili bilgilendirdiği, Nobre'nin takımdan ayrılmak istediği belirtildi. O Globo, Brezilyalı oyuncunun anlaşmaya vardığı İngiliz kulübünün büyük olasılıkla Fulham olabileceğine dikkat çekti. 

Tüzük değişiyor 

Fenerbahçe'nin bugün yapılacak olan tüzük tadil kongresi ile sarı - lacivertli kulüpte yeni bir dönem açılacak. Yeni tüzük, kongrede üyelerin desteğini alırsa başkanlık süresi üç yıla çıkacak. Ancak Mart ayında yine normal kongre yapılacak. 10 milyar lirayı yatıran her Fenerbahçeli, balotaj ve yönetim kurulu üyeliğini kabul ettiği taktirde martta sandık başına gidebilecek. 

Biletler tükendi 

Sarı-lacivertli ekibin Şampiyonlar Ligi'nde salı günü deplasmanda Schalke ile yapacağı maç için kulübe ayrılan biletlerin tükendiği açıklandı. Fenerbahçe seyircisi için tahsis edilen ve 32 Avro'dan satılan üç bin biletin bin adeti dün Şükrü Saracoğlu Stadı'nda kapış kapış gitti. İki bin biletin de Almanya'da satılacağı bildirildi. 


</TEXT>
</DOC>
