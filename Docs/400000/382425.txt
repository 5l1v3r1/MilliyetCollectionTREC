<DOC>
<DOCNO> 382425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/axgun02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dostum Bush savaş kararını zor verdi' 
</HEADLINE>
<TEXT>


Bush'un 'imaj gurusu' Hughes, 'savaş karşıtı' mesajlara şu yanıtı verdi Bir anne olarak savaşı desteklemiyorum. Ama bazen barışı korumak için savaş kararı vermek gerekir... 

UTKU ÇAKIRÖZER, YILDIZ YAZICIOĞLU Ankara 

ABD Başkanı George Bush'un ABD'nin dünyada bozulan imajını düzeltmesi için görevlendirdiği ABD Dışişleri Bakanlığı'nın "kamu diplomasisi"nden sorumlu bakan yardımcısı Karen Hughes, dün Ankara'da önce Dışişleri Bakanı Abdullah Gül ve Dışişleri Müsteşarı Ali Tuygan ile bir araya geldi. 
Hughes, "ABD'nin Irak'a yönelik politikalarının bölgede tepki topladığının farkındayız. Bu nedenle Başkan Bush bizzat beni bölge ülkelerinin duygu ve tepkilerini öğrenmek için görevlendirdi" dedi. Gül de, Hughes'a, ABD'nin PKK ile mücadele ve Kıbrıs Türklerinin izolasyonunun kaldırılmasına yönelik adımlarının Türk kamuoyunda ABD'ye yönelik "düş kırıklığını" gidermede etkili olabileceğini vurguladı. 
"PKK'yı da El Kaide gibi bir terör örgütü görüyor ve lanetliyoruz. Her hafta Türk vatandaşları öldürülüyor" diyen Hughes, ABD hükümetinin tüm kurumlarının PKK terörüyle mücadele için seferber edildiğini belirtti. Hughes, Ulus'taki Çengel Han Rahmi Koç Müzesi'nde Kadın Adayları Destekleme Derneği KA-DER Ankara Şubesi Başkanı İlknur Üstün'ün organizasyonuyla kadın örgütlerinin temsilcileriyle de buluştu. 

1 Mart için mutluyuz 
Kadın temsilciler arasındaki tek türbanlı olan Başkent Kadın Platformu Başkanı Hidayet Şefkatli Tuksal, "1 Mart tezkeresinin geçmemiş olmasından mutluyuz. Irak'tan gördüğümüz kadın - çocuk fotoğrafları beni yaralıyor. Sizin gibi Bush'un yakınındaki bir kadının bunu değiştirmesini bekliyoruz. Bu savaş, yaptığınız her iyi şeyi sıfırlıyor" dedi. 
Bu görüşlerden rahatsız olan Hughes, "Kimse savaşı sevmez. Bir anne olarak savaşı desteklemiyorum. Ama bazen barışı korumak için savaş kararı vermek gerekir. Dostum Bush'un da bu kararı zorlukla verdiğini söyleyebilirim. Iraklı kadınlar Saddam döneminde tecavüze uğruyorlardı. Afgan kadınları da ABD'nin gitmesini istemiyorlar" diye konuştu. 
Irak'taki mücadelelerini Türkiye'nin PKK ile mücadelesine benzeten Hughes, "Siz nasıl ülkenizde masumların ölmesinden endişe duyuyorsanız, biz de aynı nedenlerle çatışmaya girmek zorunda kaldık" ifadesini kullandı. 

Bush istedi, dini liderlerle görüştü 

ŞÜKRAN PAKKAN İstanbul 
Hughes, ABD Başkanı Bush'un isteği üzerine dün İstanbul'da dini temsilcilerle görüştü. Hughes, toplantı sonrasında, "Türkiye'nin dini hoşgörüsüyle dünyaya örnek olabileceğini" konuştuklarını söyledi. Hughes, kendisine ilgi gösteren bazı vatandaşlarla da hatıra fotoğrafı çektirdi. 


</TEXT>
</DOC>
