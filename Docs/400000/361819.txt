<DOC>
<DOCNO> 361819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo07.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Konya yolda 
</HEADLINE>
<TEXT>


Bolu'da kamp yapan Yeşil - Beyazlı takım yeni sezona damgasını vurmaya hazırlanıyor. Futbol Şube Sorumlusu Bahattin Karapınar, "Transferlerle güçlendik. Süper Lig'de fırtına estireceğiz" diye konuştu 

RIZA GERENİZ DHA 


Flaş transferlerle kadrosunu güçlendiren Konyaspor rotasını ligin üst sıralarına çevirdi. Teknik Direktör Aykut Kocaman yönetiminde Bolu'da yeni sezona hazırlanan Yeşil - Beyazlı takımda antrenman temposu her geçen gün yükseliyor. 
Güçlü bir kadro kurduklarını belirten Futbol Şube Sorumlusu Bahattin Karapınar, taraftarlara iddialı mesajlar gönderdi. Süper Lig'e Galatasaray maçıyla başlayacaklarını hatırlatan Karapınar, "Rakibin kim olduğu önemli değil. Sezon boyunca Konyaspor'a yakışır bir futbol oynamak istiyoruz. Yeni transferlerle gücümüz arttı. Rakiplerimize korku salarak ligde fırtınalar estirmek istiyoruz" dedi. 

Eksikler gideriliyor 
Bahattin Karapınar, hazırlık maçlarında alınan sonuçların kendileri için önemli olmadığını da söyledi. Yeşil - Beyazlı yönetici, "Hazırlık maçlarında eksiklerimizi görmeye çalışıyoruz. Bizim için önemli olan lig. Kamp sonunda hazır duruma gelerek lige sorunsuz girmek istiyoruz. Taraftarımız yeni sezonda bambaşka bir Konyaspor izleyecek'' ifadesini kullandı. 


</TEXT>
</DOC>
