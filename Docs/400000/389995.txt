<DOC>
<DOCNO> 389995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/eko05.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Torba'da ölçü kaçtı 
</HEADLINE>
<TEXT>


TBMM Genel Kurulu'nda görüşülen 2. torba tasarı 23 farklı yasada, 43 maddeyi değiştiriyor, yasanın dört farklı yürürlük tarihi bulunuyor 

ANKARA Milliyet 

Hükümetin "torba yasa" alışkanlığıyla geleneksel yasama sürecindeki özenden taviz vermesi TBMM çalışmalarında gerilimi artırıyor. 45 hukuk normunda değişiklik yapan ve 14 ayrı yürürlük tarihi bulunan 1. torba yasanın ardından, 23 farklı yasada 43 madde değiştiren 2. torba tasarı da birçok yönüyle tartışılıyor. 

İhracat da var, şans oyunu da 
AKP iktidarı döneminde TBMM'den "bazı kanunlarda değişiklik" adıyla 8, "çeşitli kanunlarda değişiklik" adıyla 11 tasarı yasalaştırıldı. 
TBMM Genel Kurulu'nda görüşülmeye başlanan Bazı Kamu Alacaklarının Tahsili ve Terkini Hakkında Yasa Tasarısı da, 76 yıl önce yürürlüğe giren yasayla 7 ay önceki yasayı aynı anda değiştiriyor. 30 dolayında hukuk normu düzenleyen tasarıda, Tasarruf Mevduatı Sigorta Fonu TMSF alacaklarının faizinden vergi borçlarına, kadastro işlemlerinden yurtdışına gönderilen personele kadar birçok farklı konu düzenleniyor. 
Genel olarak yasalar yayımı tarihinde yürürlüğe girerken, torba tasarıda farklı alanlar düzenlendiğinden bazı maddelerde yürürlük tarihi 2003 ve 2004'e çekiliyor. Yasanın 4 farklı yürürlük tarihi bulunuyor. Bazı konular çerçeve maddelerle düzenlenirken, tasarıdaki karmaşayı artırmamak amacıyla madde başlıklarına da yer verilemiyor. 
Tasarıyla getirilen bazı düzenlemeler şöyle 
İhracatta sahte fatura kullanan imalatçı - tedarikçi firmalarla ilgili cezai yaptırım, aracı firmaya uygulanmayacak.Hurda taşıtlarını il özel idarelerine parasız devredenlerin vergi borcu silinecek. Zamanında tahsil edilemeyen kadastro harçları, ana parası 6 taksitte ödenirse faizi silinecek.Bürokratlara zimmet çıkarılmasına yol açan petrol kur farkları alacakları affedilecek.İnternet ve cep telefonu üzerinden oynanan şans oyunlarına Türkiye'den katılanlardan yüzde 20 vergi alınacak. 

</TEXT>
</DOC>
