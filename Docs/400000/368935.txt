<DOC>
<DOCNO> 368935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko31.html </URL>
<DATE> 2005/08/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kıbrıs Türk Hava Yolları için en yüksek teklif Ada Havacılık'tan... 
</HEADLINE>
<TEXT>

     Kıbrıs Türk Hava Yolları'nda KTHY yüzde 50 oranındaki İdare hissesi için en yüksek teklifi 33 milyon dolar ile Ada Havacılık verdi. 
     Özelleştirme İdaresi Başkan Yardımcısı Osman İlter'in, komisyon başkanlığında gerçekleştirilen nihai pazarlık görüşmelerine iki firma katıldı. 
     Elemesiz yazılı turun ardından 32 milyon 500 bin dolar başlangıç tutarı, 500 bin dolar artırım aralığı ile de açık artırmaya geçildi. 
     Açık artırmanın ilk turunda, Ada Havacılık ve Taşımacılık A.Ş, 33 milyon dolara çıkarken, Peşparmak Havacılık ve Taşımacılık A.Ş, ihaleden çekildiğini açıkladı. 
     Böylelikle Ada Havacılık en yüksek teklifi vermiş oldu. 
     İhale teknik olarak sonuçlanırken, nihai sonuç Rekabet Kurulu'nun görüşünün ardından Özelleştirme Yüksek Kurulu kararıyla kesinleşecek. 
     Alıcı firma peşin ödemenin yanında vadeli ödemeyi de seçebilecek. 
     Vadeli seçenekte yüzde 50'si peşin, kalanı libor oranında faiz uygulanmak suretiyle 24 ayda ödenebilecek. 
     Bu arada ihalenin ardından basın mensuplarına açıklamada bulunan Ada Havacılık Koordinatörü Asım Özer, ihale bedelini vadeli ödemeyi düşündüklerini belirtirken, şirketin ortakları arasında Kıbrıs Türk Kooperatif Merkez Bankası, Vaka Limited, Vaksan Limited, Vakıflar İdaresi ile Turizm Tanıtma ve Geliştirme Fonu'nun bulunduğunu açıkladı. 
     Özer, İstanbul merkezli olan Ada Havacılık firmasının şu anda KTHY'nin yüzde 26 oranındaki hissesine sahip olduğunu sözlerine ekledi. 
     
</TEXT>
</DOC>
