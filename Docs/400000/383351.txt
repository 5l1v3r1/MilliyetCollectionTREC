<DOC>
<DOCNO> 383351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo05.html </URL>
<DATE> 2005/10/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Vestel-Erciyes maçında tuvalet parası yüzünden olay çıktı 
</HEADLINE>
<TEXT>

     Oğuzhan BOYSAN DHA 

      VESTEL Manisaspor'un, Kayseri Erciyesspor'a 2-0 yenildiği maçın devre arasında ev sahibi ekibin taraftarları ile polis arasında yaşanan olayların, tuvalet parası'' yüzünden patlak verdiği ortaya çıktı. 
     Devre arasında kapalı tribünde tuvalete giren, ama para vermek istemeyen taraftarlar ile görevliler arasında tartışma çıktı. Taraftarlar ile görevliler arasındaki gerginliği gören polis olaya müdahale ederken, tansiyon bir anda yükseldi. Bir taraftarın, polise yumruk atması üzerine kavga büyüdü. Güvenlik güçleri biber gazı kullanırken, fenalaşan üç seyirci ayakta tedavi gördü. Taraftarlar, Manisa yönetimi ile polisin tutumunu protesto etti. Manisa Belediye Başkanı Bülent Kar ile Kulüp Başkanı Haluk Çubukçu devreye girerek taraftarları sakinleştirdi. 
     Bir grup Manisalı taraftarın istifaya davet ettiği V.Manisaspor Teknik Direktörü Levent Eriş, maçtan sonra basın toplantısına katılmadan stadı terketti. Erciyes Teknik Direktörü Mustafa Uğur, ilk yarıda Vestel Manisaspor atağa kalkarken, Erciyesli Emre'nin sakatlandığını gören Zafer'in topu taça atarak Fair Play örneği verdiğini belirterek teşekkür etti. İlk yarıda iki takımın da iyi olmadığını belirten Uğur, Burhan'ın attığı golden sonra üstünlüğü ele geçirip kazanmasını bildiklerini söyledi. Uğur, Erciyesspor'un çıkışının devam edeceğini ifade etti. 
     
</TEXT>
</DOC>
