<DOC>
<DOCNO> 386012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun11.html </URL>
<DATE> 2005/10/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Schröder, iftar yemeğine geliyor 
</HEADLINE>
<TEXT>

     BBC ve AA 

Türkiye'nin 3 Ekim'de Avrupa Birliği ile müzakerelere başlamasının ardından ilk kez bir AB lideri bugün Türkiye'ye geliyor. Almanya Başbakanı Gerhard Schröder, bugün Başbakan Recep Tayyip Erdoğan ile iftar sofrasında buluşuyor. 
     Schröder, özel nitelikteki bir günlük ziyareti sırasında, iftar sofrasına katılıp, yemek öncesi duayı dinleyecek. 
     Böylece, ilk kez Hristiyan bir ülkenin başbakanı, Müslüman bir ülkenin başbakanıyla dini motifli bir yemekte biraraya gelmiş olacak. 
     Almanya Başbakanlığı tarafından verilen bilgiye göre, Schröder bugün TSİ 15.00’da Hannover kentinden İstanbul’a hareket edecek. 
     Başbakan Schröder, İstanbul’daki Grand Hotel Cevahir’de Başbakan Erdoğan tarafından karşılanacak. 
     Schröder, bir gece geçireceği İstanbul’da, iktidardaki Adalet ve Kalkınma Partisi’nin İstanbul İl Başkanlığı’nın konuğu olacak. 
     Çırağan Sarayı otelinde kalacak olan Schröder, 13 ekim Perşembe günü 11.30’da İstanbul’dan Berlin’e dönecek. 
     Türkiye’ye 11 yıl aradan sonra geçen yıl resmi ziyaret yapan ilk Almanya başbakanı olan Schröder’in bu ziyareti Almanya iç politikası açısından, zorlu pazarlıkların yapıldığı bir döneme rastlıyor. 
     
     SCHRÖDER YENİ HÜKÜMETTE YER ALMAYACAĞIM 

     Bu arada, Almanya Başbakanı Gerhard Schröder yeni kurulacak hükümette yer almayacağını söyledi. 
     Schröder, IG BCE sendikası tarafından Hannover kentinde düzenlenen Sendika Günü'nde yaptığı konuşmada, "Yeni kurulacak hükümette yer almayacağım" dedi. 
     Gerhard Schröder, "partisi adına koalisyon görüşmelerine ise katılacağını" söyledi. 
     Schröder, Alman Makina Üreticileri Birliği'nin Berlin'de düzenlediği toplantıda yaptığı konuşmada, üyesi olduğu Sosyal Demokrat Partisi SPD adına koalisyon görüşmelerine katılacağını, bunun görevi olduğunu belirtti. 
     Schröder, gelecekte ne yapacağı konusunda ise açıklama yapmadı. 
     SPD Genel Sekreteri Klaus Uwe Benneter, bu konuda 2. televizyon kanalı ZDF'ye yaptığı açıklamada, Schröder'in yeni kurulacak kabinede görev almayacak olmasından büyük üzüntü duyduğunu ifade ederek, "Bu şekilde yaşamak zorundayız. Çoğumuz durumun farklı olmasını isterdik" dedi. 
     
</TEXT>
</DOC>
