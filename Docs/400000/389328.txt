<DOC>
<DOCNO> 389328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonyas07.html </URL>
<DATE> 2005/10/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yaz saati uygulaması bu hafta sonu bitiyor 
</HEADLINE>
<TEXT>

     27 Mart Pazar günü saatlerin 01.00'de bir saat ileri alınması ile başlayan ileri yaz saati uygulaması, 30 Ekim Pazar günü saatlerin 02,00'de bir saat geri alınmasıyla sona erecek. 
     Yaz saati ileri saat uygulaması, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlanması amacını taşıyor. Ayrıca yaz saati uygulamasıyla, akşam saatlerinde en yüksek değerine ulaşan enerji talebinin puant gücü azaltılması hedefleniyor. 
     697 sayılı Kanunun 3097 sayılı Kanunla değişik 2. maddesi, ''Greenwich'e göre 30. derecede bulunan boylam dairesi bütün Türkiye Cumhuriyeti saatleri için esas alınır. Ayrıca başlangıç ve bitiş tarihleri belirtilmek ve bir saati aşmamak şartıyla yaz saati uygulamaya Bakanlar Kurulu yetkilidir'' hükmü gereğince, yaz saati uygulamasının başlangıç ve bitiş tarihleri Bakanlar Kurulu kararları ile belirleniyor. 
     Yaz saati uygulaması başlangıç ve bitim tarihlerinde Avrupa ülkeleriyle birlikte hareket ediliyor. 
     Uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji ve Tabii Kaynaklar Bakanlığı'na gönderilen Avrupa Birliği AB çerçevesinde kabul edilen karar metinleri dikkate alınıyor. 
     Kısaca yaz saati uygulamasıyla, enerji tasarrufu, AB üyesi ülkeler ile saat birlikteliği ve uyum sağlamak ve akşam saatlerinde en yüksek değerine ulaşan enerji tüketim talebinin puant gücünün azaltılması amaçlanıyor. 
     
     826 MİLYON KWH TASARRUF 
     Öte yandan, uygulamayla her yıl, ''orta ölçekli'' bir hidroelektrik santralin yıllık üretimi kadar tasarruf sağlanıyor. 27 Mart-30 Ekim tarihleri arasında bu yılki uygulamadan yaklaşık 826 milyon kilovatsaatlik kwh elektrik enerjisi tasarruf edileceği tahmin ediliyor. 
     Yaz saati uygulamasıyla 1990'dan 2004 yılına kadar sağlanan elektrik tasarrufu ise toplam 7 milyar 41.7 milyon kwh'yi buldu. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte Mart ayının son pazar günü başlayıp, Ekim ayının son pazar günü bitiyor. 
     16 Mart 2002 tarihli Resmi Gazete'de yer alan Bakanlar Kurulu Kararı'na göre, ileri yaz saati uygulamasına, 26 Mart 2006 tarihinde yeniden geçilecek ve 29 Ekim 2006'ya kadar devam edecek. 
     
</TEXT>
</DOC>
