<DOC>
<DOCNO> 395276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonyas11.html </URL>
<DATE> 2005/11/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kirli havada, çoğu kanser yapan 188 kimyasal madde bulunuyor 
</HEADLINE>
<TEXT>

     Kirli hava içerisinde, çoğu kanser yapan 188 adet kimyasal maddenin bulunduğu bildirildi. 
     Elazığ Sağlık Müdürü Dr. Kanuni Keklik, yaptığı yazılı açıklamada, dünya nüfusunun hızla artması, artan enerji kullanımı, endüstrinin gelişimi ve şehirleşmesinin her geçen gün daha fazla çevre sorunlarına neden olduğunu belirterek, bu sorunların başında hava kirliliğinin geldiğini kaydetti. 
     Hava kirliliğinin, havada katı, sıvı ve gaz şeklindeki yabancı maddelerin insan sağlığına, canlı hayatına ve ekolojik dengeye zarar verecek miktar ve sürede atmosferde bulunması olduğunu ifade eden Keklik, kirliliğin en fazla insan faaliyetleri sonucu oluştuğunu bildirdi. 
     Kirli havada çoğu kanser yapan 188 adet kimyasal madde bulunduğunu belirten Keklik, şunları kaydetti 
     "Kirli havada bulunan kurşun, kan hücrelerinin gelişmesini ve olgunlaşmasını engeller. Karbonmonoksit, kandaki alyuvarlara bağlanarak oksijen taşıma kapasitesini azaltır, dokuların daha az oksijen kullanmasına neden olurken, kükürtdioksit üst solunum yollarında keskin, boğucu ve tahriş edici etkide bulunur. Ayrıca kirli hava, akciğer ve deri hastalıkları, çocuklarda gelişme bozuklukları, sinir sitemi bozukluklarına neden olabilmekte, vücudun bağışıklık sistemini bozmakta, direnci azaltarak, çeşitli hastalıklara davetiye çıkarmaktadır. Uzun süreli kirli hava solunması, daha ciddi hastalıklara, dolayısıyla ölümlere yol açabilmektedir." Keklik, hava kirliliğinden etkilenen insanlarda başlangıç belirtileri olarak, baş ağrısı, deride kızarıklıklar ve ödem, gözlerde yanma, sinirlilik ve konsantrasyon bozukluğunun ortaya çıktığını belirterek, kalorifer ve sobaların yakıldığı saatlerde özellikle çocuk, yaşlı, kronik kalp ve akciğer hastalarının mecbur kalmadıkça dışarıya çıkmamalarını önerdi. 
     
     TEDBİRLER 
     Keklik, hava kirliliğinin önlenmesi için çeşitli tedbirlerin alınabileceğini bildirdi. 
     Sanayi merkezlerinin mümkün olduğu kadar şehir merkezlerinin dışına taşınması ve bacalarına filtre takılmasını öneren Keklik, şöyle dedi 
     "Kullanılan kömürlerin yüksek kalorili olmasına ve baca temizliğine dikkat edilmeli, soba yakılıyor ise üstten tutuşturma tekniği kullanılmalıdır. Bu teknik yüzde 20 yakıt tasarrufuna ve daha az kurum oluşmasına neden olur. Şehir merkezlerindeki trafik çevre yollarına aktarılmalı, toplu taşıma araçları yaygınlaştırılmalıdır. 
     Yeni yerleşim yerlerinde merkezi ısınma sistemleri kurulmalı, doğalgaz kullanımı yaygınlaştırılmalı ve özendirilmelidir." 
     
</TEXT>
</DOC>
