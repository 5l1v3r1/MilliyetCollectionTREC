<DOC>
<DOCNO> 357726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş yanlışı kanun erteletti 
</HEADLINE>
<TEXT>


Belde belediye başkanlarının maaşlarının yanlış hesaplandığı anlaşılınca Belediye Kanunu görüşmeleri bugüne ertelendi. Dünkü görüşmelerde tasarının 19 maddesi kabul edildi 

ANKARA Milliyet 

Belediye Kanunu, belde belediye başkanlarının maaşlarının hesaplanmasında yapılan yanlış nedeniyle bugüne ertelendi. Yanlış farkedilmeseydi bin 800 YTL maaş alan belde belediye başkanlarına, ilçe belediye başkanlarının maaşından daha fazlası olan 2 bin 800 YTL ödenecekti. 
TBMM Genel Kurulu'nda, temel yasa olarak görüşmelerine önceki gün başlanan ve 72 maddesi kabul edilen tasarının, dün 19 maddesi daha kabul edildi. İçişleri Bakanı Abdülkadir Aksu'nun önergesi üzerine, "belediye başkanlarının özlük hakları ve görevlendirilmesi"ni düzenleyen maddenin yeniden görüşülmesine karar verildi. 
Önceki gün kabul edilen özlük hakları maddesine göre, belediye başkanına, nüfusu 10.000'e kadar olan belediyelerde 80.000, 10.001'den 100.000'e kadar olan belediyelerde 110.000, 100.001'den 500.000'e kadar olan belediyelerde 140 bin, 500.001'den 2.000.000 kadar olan belediyelerde 190.000, 2.000.001'den fazla olan belediyelerde 230.000 gösterge rakamının devlet memurları için belirlenen aylık katsayısının çarpımı sonucu bulunan tutarda aylık ödenecekti. 

Bugün görüşülecek 
Buna göre belde belediye başkanlarının bin 800 YTL olması gereken maaşları, ilçe belediye başkanlarının da maaşını aşarak 2 bin 800 YTL'ye yükseldi. Hatayı farkeden yetkililer, verilen önerge ile durumu düzeltmek istedi. Ancak hesaplamada yeniden hata olmaması için önerge ve tasarının görüşülmesi bugüne ertelendi. Kabul edilen maddelerde şu düzenlemeler öngörüldü 
nArsa ve konut üretimiyle de yetkilendirilen belediyenin ve bağlı kuruluşları ile sermayesinin yüzde 50'sinden fazlası belediye ait şirketlerin 31 Aralık 2004 itibarıyla kamu kurum ve kuruluşlarından alacakları ve bunlara olan borçları, 31 Aralık 2005'e kadar takas ve mahsup edilecek. Bunun için uzlaşma komisyonları oluşturulacak. 
n Nüfusu 2 binin altına düşen belediyelerin tüzel kişiliklerinin kaldırılarak köye dönüştürme işlemi bu yerlerin 31 Aralık 2006'ya kadar başka bir belediyeye katılmaları ya da başka belediyelerle birleşmeleri halinde yapılmayacak. Tüzel kişiliklerin kaldırılmasında, birleşme sonrasında 2000 yılı genel nüfus sayımı sonucuna göre oluşan toplam nüfus esas alınacak. 

7 saatte 12 kanun geçti 
Bu arada AKP hükümeti, bir günde 12 tasarı ve teklifi yasalaştırdı. 193 maddelik Bankacılık Kanunu dahil olmak üzere çıkarılan kapsamlı 12 yasa ile TBMM bir rekora imza atmış oldu. 


</TEXT>
</DOC>
