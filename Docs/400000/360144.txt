<DOC>
<DOCNO> 360144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur04.html </URL>
<DATE> 2005/07/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Gazeteci Kenan Onuk yaşamını yitirdi 
</HEADLINE>
<TEXT>

     NTV Spor Yayınları Koordinatörü Kenan Onuk, hayatını kaybetti. 
     Onuk, uzun süredir mücadele ettiği amansız hastalığa yenik düşerek, tedavi gördüğü özel hastanede sabaha karşı yaşamını yitirdi. 
     1954 yılında İzmir’de doğan Kenan Onuk, Ankara Üniversitesi 
     Siyasal Bilgiler Fakültesi’ni bitirdi. Gazetecilik mesleğine 1974 yılında TRT’de muhabir olarak başlayan Onuk, daha sonra özel televizyonlarda çalıştı. 
     Onuk, 1996 yılından bu yana, kuruluşunda yer aldığı NTV televizyonunda görev yapıyordu. 
     Çeşitli gazetelerde de spor eleştirileri yazan Kenan Onuk, evli ve bir çocuk babasıydı. Onuk’un cenazesi, Teşvikiye Camii’nde ikindi namazına müteakip kılınacak cenaze namazının ardından toprağa verilecek. 
     
     Türkiye atletizmi onunla sevdi 

     Kenan Onuk, NTV'de yaptığı '90 Dakika' programı da dahil olmak üzere, spor yayıncılığında kalite ve sağduyu kriterlerinin öncülerinden biri olarak kabul ediliyordu. 
     Kariyerinde sayısız ödül ve başarıya imza atan Onuk, yazılı basında da eleştirileriyle, gazetelerin spor sayfaları aracılığıyla okurlarına ışık tuttu. Türkiye, buz pateni ve atletizmi, Onuk'un kusursuz Türkçesiyle dinleyerek tanıdı. 
     Onuk ayrıca, gazete yazıları ve caz programıyla da, müzik alanındaki bilgi birikimini okurları ve dinleyicileri ile paylaştı. 
     
     MESLEKTAŞLARI YASTA 

     Türkiye Gazeteciler Federasyonu Genel Başkanı ve Gazeteciler Cemiyeti Başkanı Nazmi Bilgin, spor yayıncılığında kalite ve sağduyu kriterlerinin öncülerinden biri olan Kenan Onuk’u kaybetmenin derin üzüntüsü içinde olduklarını bildirdi. 
     Bilgin, Gazeteciler Cemiyeti Basın Meclisi Üyesi, Sürekli Basın Kartı Sahibi Kenan Onuk’un vefatı dolayısıyla yaptığı açıklamada, Onuk’un Türkiye’de atletizmin sevilmesine önemli katkılar yaptığını kaydetti. Bilgin, açıklamasında, şunları ifade etti 
     "Spor yayıncılığında kalite ve sağduyu kriterlerinin öncülerinden biri olan büyük bir ustayı, bir sevgi mimarını kaybettik. Yetenekli ve mesleğine saygılı bir arkadaşımızı kaybetmenin derin üzüntüsü içindeyiz. Onu ölümsüzlüğe yolcu ediyoruz. Başımız sağ olsun. 
     Onuk, gazeteciliği yıllardır ödün vermeden sürdürdü ve yaşamı boyunca spor basınının gelişmesine büyük katkıları oldu, bize yüce dostluğu, çalışkanlığı, iyilikseverliği miras bıraktı. Kederli ailesine, dostlarına başsağlığı diliyoruz. Allah rahmet eylesin." 

     
</TEXT>
</DOC>
