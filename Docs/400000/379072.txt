<DOC>
<DOCNO> 379072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur45.html </URL>
<DATE> 2005/09/16/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Kızılay'dan Amerikan Kızılhaçı'na 1.5 milyon dolar yardım... 
</HEADLINE>
<TEXT>

     Kızılay, Katrina Kasırgası’nın yaralarının sarılmasına destek olmak amacıyla Amerikan Kızılhaçı’na 1.5 milyon dolarlık mali yardımda bulundu. 
     Kızılay adına çeki, Birleşmiş Milletler BM Hükümet ve Devlet Başkanları Zirvesi için New York’ta bulunan Devlet Bakanı Mehmet Aydın, Amerikan Kızılhaç Başkan Yardımcısı Rosemary W. Mackey’e sundu. 
     Türkiye’nin New York Başkonsolosluğu’ndaki buluşmada, Mackey, çeki "Bu yardım iki organizasyon arasındaki kardeşliğin yeni bir ifadesi. 
     Çok teşekkürler" diyerek aldı. 
     Sözlerine, "Düşünceli davranışınız ve böyle bir yoğunlukta bize zaman ayırmanız bizim için büyük anlam ifade ediyor" diyerek devam eden Mackey, Aydın’dan Kızılay’a şükranlarını iletmesini rica etti. 
     Bağışla ilgili olarak yapılan açıklamada, Türkiye’nin dünyanın neresinde olursa olsun doğal afetlerden zarar gören her ülkeye ve halka yardımcı olmayı bir insanlık vazifesi olarak gördüğü ve ABD’de Katrina Kasırgası sebebiyle yaşanan felaketin Türkiye’yi çok üzdüğü belirtildi. Diğer dünya ülkeleri gibi Türkiye’nin de felaketzedelere elinden geldiği ölçüde yardımda bulunmayı arzu ettiği, Türk halkının Amerikan halkıyla dayanışmasını göstererek bunu fiiliyata geçirdiği kaydedildi. 
     Yardımla ilgili olarak AA muhabirine bilgi veren Mackey, "Yaşadığımız Katrina felaketinin hemen akabinde gelen bu bağış karşısında çok büyük bir memnuniyet duyuyoruz. Tahmin edebileceğiniz gibi, felaketzedeler için milyonlarca dolar harcıyoruz, çünkü çok insan mağdur durumda. Şu ana kadar 266 bin insana mali yardım yaptık. 
     Bu insanlar sahip oldukları her şeyi kaybetmişlerdi. Kızılhaç, Kızılay ve yardımda bulunan diğer kurum ve kişilerin yardımları doğrudan felaket bölgesine gönderilerek yaralar sarılmaya çalışılıyor. Bu yardım Kızılay’ın muhteşem bir insanlık jestidir. Kızılay çok önemli bir organizasyon, şükran borçluyuz" diye konuştu. 
     
</TEXT>
</DOC>
