<DOC>
<DOCNO> 368460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur43.html </URL>
<DATE> 2005/08/09/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İzmir Valisi gazetecilerle biraraya geldi... 
</HEADLINE>
<TEXT>

     İzmir Valisi Oğuz Kağan Köksal, "her konuda basın kuruluşlarıyla içiçe olacaklarını ve güzel ilişkiler kuracaklarını" söyledi. 
     Köksal, Balçova Termal Tesisleri’ndeki basınla tanışma kokteylinde yaptığı konuşmada, kaymakamlık dahil 33 yıllık meslek hayatı boyunca son 18 yıl kesintisiz valilik yaptığını, İzmir’e atandıktan sonra kendisini yeni vali olmuş gibi hissettiğini belirtti. 
     Görev yaptığı yerlerde "hoş bir seda" bırakmak için çalıştığını kaydeden Vali Köksal, görev yaptığı süre içerisinde yerel yönetimler, meslek kuruluşları ve kamu kurumlarıyla içiçe çalışacağını belirtti. 
     İzmir’de başarılı işlere imza atacağına inandığını ifade eden Köksal, görev süresi boyunca gazetecilerin değerlendirmelerine, yol göstermelerine her zaman önem verdiğine dikkati çekti. Köksal şöyle dedi 
     "Dost acı söyler anlayışıyla hareket edeceğim. İzmir’de gazetecilerin yön göstermesine önem vereceğim. İzmir’de kolay kolay herkese ulaşmak zor... En doğru iyi bilgiye basın vasıtasıyla kolayca ulaşabiliriz. Televizyonlar, gazeteler bir anket gibidir. Bu anketlerden yaptıklarınızı görebilirsiniz. Ben meslek hayatım boyunca hiçbir zaman bir gazeteciye şunu böyle, onu böyle yaz demedim. Ama gazeteciler yazdığı zaman televizyonlar söylediği zaman bizim o olaylara dikkatimiz çekilir. Her konuda basın kuruluşlarıyla içiçe olacağız, güzel ilişkiler kuracağız. Sizin bu güçlü desteğinizi giderken de İzmir’den ayrılırken de hissetmek istiyorum" 
     
     "İZ BIRAKAN BİR VALİ OLMANIZI İSTİYORUZ" 
     İzmir Gazeteciler Cemiyeti Başkanı Erol Akıncılar da İzmir’in sorunlarını en iyi bilenlerin başında basın-yayın mensuplarının geldiğini söyledi. 
     Vali Köksal’ın İzmir’e geldikten hemen sonra kentin sorunlarının tespitine başladığını belirten Akıncılar, İzmir’de güçlü bir basın olduğunu, ulusal gazetelerin Ege ilaveleri verdiğini, güçlü yerel gazeteler bulunduğunu, bölgesel ve yerel televizyonlar ile basının bölgenin nabzını tuttuğunu dile getirdi. 
     İzmir basınının ticaretin de nabzını tuttuğunu, ticari gazetelerin de önemli işlevleri olduğunu belirten Akıncılar şöyle dedi 
     "İzmir’de her şekliyle güçlü bir basın var. 59 yılını geride bırakmış 550 üyesi olan bir cemiyet var. Hep doğrunun, doğruların yanında olmuş yanlış ve yanlış yapanların karşısında olmuştur. Sizin de doğru yaptıklarınıza doğru diyecek, yanlışlarınızı da gösterecektir. Geçmişte çok valiler gördük. Ama iz bırakan bir vali olmanızı istiyoruz. Size başarılar diliyoruz" Kokteyle İzmir basınının yöneticileri, köşe yazarları ve muhabirler katıldı. 
     
</TEXT>
</DOC>
