<DOC>
<DOCNO> 380941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo35.html </URL>
<DATE> 2005/09/23/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Aktuğ "Kulübe giderek kendisiyle konuşacağım" 
</HEADLINE>
<TEXT>

     Trabzonspor Teknik Direktörü Şenol Güneş’in, Vestel Manisaspor maçının ardından görevinden ayrılma kararı alması üzerine kulüp başkanı Atay Aktuğ, kulübe giderek Güneş ile görüşeceğini söyledi. 
     Basın mensuplarının sorularını yanıtlayan Aktuğ, Şenol Güneş ile maçın ardından görüşmediğini belirterek, "Kulübe gideceğiz orada kendisiyle konuşacağız" dedi. 
     Trabzonspor’un Anorthosis Famagusta maçıyla başlayan bazı sıkıntılarının bulunduğunu ifade eden Aktuğ, "Taraftarların, yönetim kurulunu istifaya çağırmasını haklı buluyorum. Ancak istifa diye birşey yok. Görevimizin başındayız. İstifayla sorunlar çözülmez" diye konuştu. 
     Trabzonspor Kulübü Basın Sözcüsü İbrahim Şahin ise Vestel Manisaspor maçı sonrası beklemedikleri gelişmeler yaşadıklarını dile getirerek, şunları söyledi 
     "Sonuca göre hareket edilmesini doğru bulmuyorum. Yönetim kurulu olarak bu konuda bir kararımız yok, çünkü böyle birşey beklemiyorduk. 
     Kulübe giderek bu konuyu görüşeceğiz ve kararımızı açıklayacağız." 
     
</TEXT>
</DOC>
