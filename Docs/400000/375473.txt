<DOC>
<DOCNO> 375473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/guncel/gun08.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemlik'te gergin gün 
</HEADLINE>
<TEXT>


DİYARBAKIR, BURSA DHA 

İmralı Adası'nda ömür boyu hapis cezasına mahk m edilen terör örgütü PKK lideri Abdullah Öcalan'a destek amacıyla Güneydoğu'nun birçok il ve ilçesinden yaklaşık 1000 kişi otobüslerle Gemlik'e hareket etti. 
Diyarbakır'da dün sabah Kayapınar Kantar Kavşağı'nda toplananlar, Gemlik'e gitmek için kiralanan otobüsleri bekledi. Öcalan'ın posterlerini taşıyanlar, halay çekerek PKK ve Öcalan lehine slogan attı. Polisin uyarısı üzerine sloganlar kesildi. Daha sonra otobüslere binen grup, ellerindeki posterleri de camlara yapıştırdı. Diyarbakır'dan 6 otobüs, 1 midibüs ve 1 minibüsle toplam 350 kişi, bölücübaşı Öcalan'ın cezaevindeki şartlarını protesto etmek amacıyla Gemlik'e hareket etti. 

5 kişi gözaltına alındı 
Tunceli, Şanlıurfa, Siirt, Şırnak, Mardin, Adıyaman, Bingöl ve Elazığ'dan da 65 araçla, çoğunluğunu DEHAP'lıların oluşturduğu yaklaşık 650 kişi Gemlik'e doğru yola çıktı. 
Diyarbakır'dan yola çıkan konvoyun Pirinçlik Jandarma Karakolu'nda durdurulması sonrası yapılan aramalarda da, "Ülkede Özgür Gündem" gazetelerine el konuldu. Jandarma, otobüslerin geçişlerine izin verirken, yapılan kimlik kontrolü sonrası 5 kişi gözaltına alındı. 

Bursa'da izin çıkmadı 
Bursa Valiliği ise Tutuklu Hükümlü Aileleri Dayanışma Federasyonu tarafından bugün Gemlik'te yapılacak gösteriye izin vermedi. Kentin giriş ve çıkışları kontrol altına alınırken, polisin otobüslerin ilçeye girişini engelleyeceği kaydedildi. 


</TEXT>
</DOC>
