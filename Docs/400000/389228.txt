<DOC>
<DOCNO> 389228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko37.html </URL>
<DATE> 2005/10/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Vakıfbank'ın halka arzı için "D Grubu hisseler" oluşturulacak... 
</HEADLINE>
<TEXT>

     Vakıfbank Olağanüstü Genel Kurul toplantısında, Banka'nın halka arzı için ''D Grubu hisselerinin'' oluşturulması karara bağlandı. 
     Vakıfbank'tan konuyla ilgili yapılan yazılı açıklamada, Vakıfbank Olağanüstü Genel Kurul toplantısının, bugün Genel Müdürlük Konferans Salonu'nda gerçekleştirildiği bildirildi. 
     Açıklamaya göre, Vakıfbank'ın A, B ve C Grubu hissedarları ve temsilcilerinin hazır bulunduğu toplantıda, Banka'nın ana sözleşmesindeki bazı maddelerde değişiklik yapıldı. 
     Yapılan değişikliklerle birlikte Banka, Sermaye Piyasası Kurulu'nun SPK 19 Eylül 2005 tarih ve 37 1122 sayılı izni ile kayıtlı sermaye sistemini kabul etmiş oldu. 
     
     KAYITLI SERMAYE 1.3 MİLYON YTL'YE ÇIKARILIYOR 
     Genel kurulda, Banka'nın kayıtlı sermayesinin de 1.3 milyon YTL'ye çıkarılması ve bankanın halka arzı için D Grubu hisse senetlerinin oluşturulması da karara bağlandı. 
     Vakıfbank Genel Müdürü Bilal Karaman, genel kurulun planlandığı şekilde tamamlandığını vurgularken, ''halka arz için bankamızın kayıtlı sermayesinin 1.3 milyon YTL'ye çıkarılmasını da içeren bir dizi değişiklik yaptık. Şu anda halka arz sürecimiz devam ediyor. Yakında halk arzda görev alacak konsorsiyum üyelerini de açıklayacağız'' dedi. 
     
     BANKA'NIN HALKA ARZI 
     Vakıfbank geçtiğimiz aylarda, hisselerinin yüzde 21.89'luk bölümünün halka arzı için SPK'ya, işlem görmesi için de İstanbul Menkul Kıymetler Borsası'na başvurmuştu. 
     Halka arzı planlanan yüzde 21.89'luk kısmın yüzde 21.81'lik bölümü, yeni ihraç edilecek D Grubu hisse senetlerinin satışı yöntemiyle, yüzde 0.08'lik kısmı ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandağı Vakfı'na ait hisselerin satışı yöntemiyle gerçekleştirilecek. 
     Buna göre bedelli sermaye artırımı yöntemiyle halka satılacak kısım nominal 279 milyon YTL, ortak satışı yöntemiyle satılacak kısım ise 1 milyon YTL nominal değerde olmak üzere, toplam halka arz edilecek miktar 280 milyon YTL nominal değerde olacak. 
     
</TEXT>
</DOC>
