<DOC>
<DOCNO> 382786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun12.html </URL>
<DATE> 2005/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bush'un imaj elçisi, Türkiye'den nasıl ayrıldı 
</HEADLINE>
<TEXT>

     ABD'nin Afganistan ve Irak savaşlarıyla yurtdışında bozulan imajını düzeltmekle görevlendirilen ABD Dışişleri Bakan Yardımcısı Karen Hughes, Türkiye'yi de kapsayan Ortadoğu turunun sonunda, Irak'ın ''kapı komşusu'' ülkelerdeki Amerikan karşıtlığını daha iyi anladığı görüntüsü çizdi. 
     Hughes, çıktığı Ortadoğu turunun sonunda ülkesinde gazetecilere yaptığı açıklamada, ''Türk Dışişleri Bakanı Abdullah Gül, bana, 'Siz Amerikalılar Irak'taki savaştan bahsettiğinizde, yanıbaşımızdaki komşumuzdan söz ediyorsunuz' dedi. Bu ilginç bir perspektif'' ifadesini kullandı. 
     Karen Hughes, Ortadoğu turuna çıktığında, Irak'ta savaşa karşı olanların fikirlerini değiştirmelerini beklemediğini söyleyerek, ''Bunu beklemek saflık olurdu. Ancak ben bir iletişim kapısı açtım, böylece bu konuda konuşma olanağı başladı'' diye konuştu. 
     ABD Dışişleri Bakanlığı'nın kamu diplomasisinden sorumlu Bakan Yardımcısı Hughes, Mısır, Suudi Arabistan ve Türkiye'yi kapsayan gezisi sırasında ziyaret ettiği Ankara'da, Dışişleri Bakanı Gül tarafından kabul edilmiş ve Dışişleri Bakanlığı Müsteşarı Büyükelçi Ali Tuygan ile de görüşmüştü. 
     Hughes'in temasları sırasında, görüştüğü kadın hakları örgütleri özellikle Irak savaşı konusunda Amerikalı elçiye yoğun ve sert eleştirilerde bulunmuş, bu da Amerikan medyasında geniş şekilde yer almıştı. 
     
     KAREN HUGHES 
     Washington'daki bazı çevrelerin ''Beyaz Saray'da şimdiye kadar çalışan en etkili kadın'' olarak nitelendirdiği Hughes, ABD Başkanı George Bush'a Texas Valiliği'nden beri en yakın isimlerden biri. 
     1977-1984 yılları arasında televizyon muhabirliği yapan Hughes, 1990'lı yıllarda Bush'un ekibine katıldı. 2001-2002 yıllarında Bush'un danışmanlığını yapan Hughes, ''oğluna daha çok vakit ayırmak'' gibi ailevi nedenleri gerekçe göstererek Texas'a döndü. Ancak ''yarı emeklilik'' olarak da nitelendirilebilecek bu dönemde de Bush ve politikalarından uzak kalmayarak, eskiden yaptığı gibi ABD Başkanı'nın konuşmalarını şekillendiren isimlerden biri oldu. 
     Oğlunun Stanford Üniversitesi'ne başlaması nedeniyle aktif göreve, dolayısıyla da Washington'a dönen Hughes, Bush tarafından son olarak Charlotte Beers ve Margaret Tutwiler'ın başarısızlıkla ayrılmak zorunda kaldıkları kamu diplomasisinden sorumlu müsteşar olarak atandı. Amerikan medyası, 2004 yılında ABD bütçesinden 685 milyon dolar ayrılan kamu diplomasisinin Hughes için kritik bir sınav olacağı yorumunda birleşiyor. 
     
</TEXT>
</DOC>
