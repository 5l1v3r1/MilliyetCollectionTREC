<DOC>
<DOCNO> 361890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonsiy02.html </URL>
<DATE> 2005/07/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İtalya anamuhalefet partisi başkanı CHP'nin konuğu olacak... 
</HEADLINE>
<TEXT>

     İtalya Solun Demokratları Partisi Genel Başkanı ve İtalya Anamuhalefet Lideri Piero Fassino, CHP Genel Başkanı Deniz Baykal'ın davetlisi olarak Ankara'ya gelecek. 
     CHP'den yapılan yazılı açıklamada, Fassino'nun, 26 Temmuz Salı günü Salı günü Baykal'ı CHP Genel Merkezi'nde ziyaret edeceği belirtildi. Açıklamada, Baykal ve Fassino arasındaki görüşmede, Türkiye-AB ilişkileri ve uluslararası sorunların ele alınacağı bildirilerek, görüşmenin bir saat süreceği ve ardından iki liderin birlikte basın toplantısı yapacağı kaydedildi. 
     Piero Fassino'nun, Başbakan Yardımcısı ve Dışişleri Bakanı Abdullah Gül'ü de ziyaret edeceği ifade edilen açıklamada, Fassino'nun bazı gazetecilere Türkiye ziyareti, Türkiye ile AB ilişkileri ve uluslararası sorunlar hakkında görüşlerini açıklayacağı belirtildi. 
     Açıklamada, CHP Genel Başkanı Baykal'ın aynı akşam İtalya anamuhalefet lideri Fassino onuruna bir yemek vereceği de bildirildi. 
     
</TEXT>
</DOC>
