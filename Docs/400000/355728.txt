<DOC>
<DOCNO> 355728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/guncel/gun05.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nature'a açıklama gönderdi 
</HEADLINE>
<TEXT>


Nüket Yetiş, Nature dergisine gönderdiği açıklamada, "Makaleniz TÜBİTAK yöneticilerine haksızlıktır" dedi 

İSTANBUL Milliyet 

Ünlü bilim dergisi Nature'da, "Türk hükümeti, artırılmış bilim bütçesini zorla kaçırmakla suçlanıyor" başlığıyla yayımlanan yazıya, TÜBİTAK Başkan Vekili Prof. Dr. Nüket Yetiş açıklama gönderdi. Yetiş, "Haber makaleniz, TÜBİTAK yöneticilerine yapılmış bir haksızlıktır" dedi. 
Yetiş, dergide yer alan açıklamasında, "Haber kaynaklarınız, bizlerin, hükümetin miktarca büyüyen bir bilim bütçesini kendi yandaşlarına akıtma yolundaki sözde çabalarının aracı olduğumuzu iddia ediyor. TÜBİTAK Başkan Vekili olarak, yöneticilerinin, 40 yıllık TÜBİTAK'ımızla gurur duyduğunu söylemeliyim. Biliyoruz ki TÜBİTAK, bazılarının bizi korkutmak istediği gibi kırılgan hiç olmamıştır ve asla da olmayacaktır" diye konuştu. 

Projeler nasıl seçiliyor 
Fon desteği verilen projelerin seçiminin "sağlam bir uzman hakem değerlendirme sistemi" aracılığıyla yapıldığına dikkat çeken Yetiş, şöyle dedi 
"Yasa tasarısında yasalaşması halinde hükümet tarafından yapılacak olan ve haber makalenizde dile getirilen endişelerin odağındaki atamalar, bilimsel kararlardan değil idari kararlardan sorumlu bir heyet olan TÜBİTAK Bilim Kurulu'na yapılacaktır. Hangi araştırmaların destekleneceği konusunda ne Kurul'un ne de TÜBİTAK yöneticilerinin herhangi bir yetkisi bulunmamaktadır. Değerlendirme ve seçim süreçleri, ilgili bilim alanlarından uzmanlardan kurulu panellerce yürütülmektedir. Bu uzmanların nasıl seçildikleri de kamuya açıklanmaktadır. 
Yasa ne şekilde olursa olsun, TÜBİTAK'ın profesyonel yöneticilerinin sorumluluğu, destek istemiyle sunulan araştırma projelerinin değerlendirilmesi, seçimi ve izlenmesi için tarafsız saydam bir sistem kurmaktır." 


</TEXT>
</DOC>
