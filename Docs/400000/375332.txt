<DOC>
<DOCNO> 375332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun23.html </URL>
<DATE> 2005/09/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Putin, Beslanlı ailelerin iddialarının soruşturulmasını istedi... 
</HEADLINE>
<TEXT>

     Rusya Devlet Başkanı Vladimir Putin, Beslan kasabasında geçen yılki terörist eylemde yakınlarını kaybedenlerle yaptığı görüşmeden sonra, iddialarla ilgili soruşturma açılmasını istedi. 
     Haber ajansları, Putin'in, dün yaptığı görüşmede kendisine verilen bilgilerin soruşturulması amacıyla Beslan'a bir heyet gönderilmesi için savcılığa talimat verdiğini duyurdu. 
     İnterfaks haber ajansı, Putin'in, Beslan halkının, ''böyle bir olayın objektif ve eksiksiz biçimde soruşturulmasının bütün hukuk sisteminin güçlendirilmesinde çok önemli bir adım olacağı'' görüşünü paylaştığını aktardı. 
     Dün Putin ile görüşen Beslan Anaları Komitesi'ndeki anneler ve Kuzey Osetya Başkanı Taymuraz Mamsurov, görüşmede Putin'e sorumluluk alması gerektiğini söylediklerini kaydetmişti. 
     Çocuğunu saldırıda kaybeden annelerden Suzanna Dudiyeva, Putin'le görüşmelerinde, olay yerinde komuta boşluğu olmasaydı ve yetkililer daha dikkatli olsaydı kaybın çok daha az olacağını ifade ettiklerini, rehin alma eyleminde daha fazla kan akmasına neden olan yetkililerin neden yargılanmadığını sorduklarını söylemişti. 
     
</TEXT>
</DOC>
