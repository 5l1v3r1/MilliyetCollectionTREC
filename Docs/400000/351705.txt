<DOC>
<DOCNO> 351705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo11.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzg r gibi geçti 
</HEADLINE>
<TEXT>


Ringlerin efsane ismi Mike Tyson uzun yıllar damga vurduğu boksa veda etti. 'Demir Yumruk' lakaplı ünlü boksör 1985'te başlayan inişli-çıkışlı 20 yıllık profesyonel kariyerine birçok sansasyonel olay sığdırdı 

HABER YORUM KAAN BORA 


Mike Tyson... Ringlerin belki de Muhammed Ali'den sonraki en çok konuşulan ismi. Zirveye çıktığı ağır sıklet boks hayatını sessiz sedasız bir şekilde İrlandalı Kevin McBride'a kaybettiği maçın ardından sonlandırdı. 20 yıllık profesyonel kariyeri boyunca birçok sansasyonel olaya imza atan 38 yaşındaki ünlü boksör, tecavüzden uyuşturucu kullanmaya ve ringde kulak ısırmaktan sokak kavgalarına kadar birçok olaya karıştı. Eşleri tarafından aile içi şiddetle suçlandı. Garip zevkleriyle ön plana çıktı. Özellikle Bengal kaplanlarına olan düşkünlüğüyle tanındı. Profesyonel bokstan 400 milyon dolarlık servet elde eden Tyson 2 yıl önce iflas ettiğini açıklamıştı. İşte Tyson'ın kariyerine damga vuran önemli olaylar 
1966 New York Brooklyn'de doğdu. 
1979 Sıkıntı dolu geçen bir çocukluktan sonra New York'ta hocası Cus D'Amato önderliğinde boksla tanıştı. 
1985 İlk profesyonel maçının 1. raundda Hector Mercedes'i nakavtla mağlup etti. 
1986 Trevor Berbick'i yere yıkarak, WBC Ağır Sıklet unvanını kazandı. Henüz 20 yaşında olan Tyson ağır sıklette en genç Dünya Şampiyonu olarak tarihe geçti. 
1987 Önce James Smith'i devirip WBA, ardından da Tony Tucker'ı mağlup ederek, IBF unvanlarını da kazandı. Tyson böylece henüz 21 yaşında 3 dalda da ağır sıkletin kralı oldu. 
1988 Ünlü aktris Robin Givens'le evlendi. Givens daha sonra bir televizyon röportajında Tyson'ın manik depresif olduğunu ve ondan çok korktuğunu söyledi. Aynı yıl Harlem'de bir sokak kavgasında boksör Mitch Green'in burnunu kırdı. 
1989 Eşi Givens'ten ayrıldı. 
1990 James Douglas'a Tokyo'da nakavtla kaybedip, ağır sıklet unvanlarını rakibine kaptırdı. Bu yenilgi boks tarihinin en beklenmedik şoklarından biriydi. 
1992 Tecavüzden yargılanıp, 10 yıl ceza aldı. 4 yılını hapiste geçirdi. Bu süreç içinde manevi açıdan değişiklikler yaşadı. Müslüman olduğunu açıkladı. 
1995 Serbest kaldı ve ilk maçında Peter McNeeley'i 89 saniyede ringe serdi. 
1997 Monica Turner ile evlendi. Evander Holyfield ile unvan maçına çıktı. 3. raundda rakibinin kulağını ısırıp, koparttığı için diskalifiye edildi. Boks lisansı elinden alındı, 3 milyon dolar para cezasına çarptırıldı. 
1998 Menajeri Don King'e 100 milyon dolarlık dava açtı. Gerekçesi King'in servetini çar - çur etmesiydi. Lisansı Nevada Atletik Komisyonu tarafından 4-1 oy çokluğuyla geri verildi. 
1999 19 aylık aradan sonraki ilk maçında Francois Botha'yı nakavtla yendi. Bir trafik kazasında iki motosiklet sürücüsünü dövdüğü gerekçesiyle 2 yıl hapis cezası aldı. 3 ay Maryland Hapishanesi'nde kaldı. 
2002 İkinci eşi Monica boşanma davası açtı. Lennox Lewis ile çıkacağı unvan maçı öncesi rakibinin bodyguardını basın toplantısında yumruklarla yere serdi. Ancak maçta Lewis karşısında tutunamadı ve 8 raundda nakavt oldu. 
2003 Clifford Etienne'i 49 saniyede nakavt etti. Brooklyn'de bir otel önünde iki kişinin ağzını burnunu kırdı. Bu olaydan dolayı tutuklandı ancak kefaletle serbest kaldı. Aynı yıl 400 milyon dolarlık servetini tamamen yitirdiğini belirtip, iflasını açıkladı. 
2004 İngiliz boksör Danny Williams'a 4 raund sonunda kaybetti. 
11 Haziran 2005 İrlandalı rakibi Kevin McBride'a teknik nakavtla yenildi. Ardından boks kariyerini bitirdiğini kamuoyuna duyurdu. 


</TEXT>
</DOC>
