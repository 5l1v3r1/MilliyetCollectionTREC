<DOC>
<DOCNO> 368327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko18.html </URL>
<DATE> 2005/08/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
MB Enflasyon, son çeyrekte de düşüşünü sürdürerek hedefe ulaşacak 
</HEADLINE>
<TEXT>

     Merkez Bankası, Temmuz ayında tekrar düşüşe geçen yıllık enflasyon oranının, yılın son çeyreğinde kademeli olarak düşmeye devam ederek, yıl sonunu hedef dahilinde tamamlayacağının öngörüldüğünü bildirdi. 
     Merkez Bankası tarafından yayınlanan, ''Temmuz ayı Enflasyonu ve Görünüm'' başlıklı raporda, Türkiye ekonomisindeki gelişmeler değerlendirildi. 
     Raporda, mali disiplinin sürdüğü, gelirler politikasının hedefle uyumlu seyrettiği, yapısal reformlarda yavaşlama olmadığı, petrol fiyatlarının bugünkü düzeyinin çok üzerine çıkmadığı ve büyük bir dışsal şoka maruz kalınmadığı ana senaryo çerçevesinde, Temmuz ayında tekrar düşüşe geçen yıllık enflasyon oranının, yılın son çeyreğinde kademeli olarak düşmeye devam ederek yıl sonunu hedef dahilinde tamamlayacağının öngörüldüğü belirtildi. 
     Bugünkü veriler ışığında, orta vadeye yönelik olarak ''temkinli olma gereği'' devam etmekle birlikte, son bir ay içinde açıklanan verilerle, toplam talepteki olası gelişmelerin gelecek dönem enflasyonu üzerindeki etkilerine ilişkin kaygıların, geçen aya kıyasla azalma eğilimi gösterdiği de bildirilen raporda, şöyle denildi 
     ''Bu eğilimin önümüzdeki dönemde devam etmesi ve önemli bir dışsal şok oluşmaması durumunda, kısa vadeli faizlerin aşağı inme olasılığı artacaktır. Kuşkusuz, enflasyonun orta vadeli seyrine ilişkin bilgi verebilecek her türlü yeni veri ve geleceğe dair alınacak her sinyal, bu saptamaların tekrar gözden geçirilmesini sağlayacak ve para politikası kararlarında dikkate alınacaktır.'' 

     
</TEXT>
</DOC>
