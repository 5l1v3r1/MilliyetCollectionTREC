<DOC>
<DOCNO> 367357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy02.html </URL>
<DATE> 2005/08/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeşil sermaye mağdurlarının deşifre olma korkusu... 
</HEADLINE>
<TEXT>

     Avrupa ülkelerinde yaşayan çok sayıda yeşil sermaye mağdurunun, bulundukları ülkelerde işsizlik nedeniyle aldıkları "sosyal yardım" parasından da olmamak için şikayette bulunamadıkları öğrenildi. 
     TBMM’de yeşil sermaye mağdurlarının sorunlarını araştırmak ve çözüm yollarını bulmak üzere kurulan araştırma komisyonu Ekim ayında çalışmalarına devam edecek. Komisyon üyesi CHP İstanbul Milletvekili Bihlun Tamaylıgil, ANKA’ya çalışmalarıyla ilgili bilgi verirken, bugüne kadar yaptıkları çalışmalarda yurtdışındaki yeşil sermaye mağdurlarının sayısını net olarak tespit etmelerinin zor olduğunu gördüklerini anlattı. Tamaylıgil, bu kişilerin tespiti için, hangi holdingde ortaklık hakları varsa bunun için başvuruda bulunmaları gerektiğini anımsattı. 
     Tamaylıgil, yurtdışında yaşayan vatandaşların önce çifte vergilendirme riski ile karşılaştıklarını ardından Almanya’da çifte vatandaşlık kayıtlarının ortaya çıkmasından sonra korku yaşadıklarını anımsatarak, "Sonra bir de paralar toplanmış, bankacılık sistemi kullanılmadan para transferi geçekleştirilmiş ve temsilci ortaklarla giriş yapılmış. Bu holdinglerin mağdurlarının belirlenmesi için orada gerçek ortağın kendisini deşifre etmesi lazım. ’Para yatırdım’ diye. Avrupa’da büyük bir işsizlik ve geçim sıkıntısı var. Sosyal güvenlik yardımları alıyorlar. Şimdi ’para yatırdım, dolandırıldım’ diye başvururlarsa bu kez o devletle sorun yaşayacaklar" dedi. 
     Tamaylıgil, bu nedenle yeşil sermaye mağdurlarının "sosyal yardım" paralarının kesilmesinden endişe ettikleri için, "deşifre olmamak" için şikayette bulunmadıklarını açıkladı. 
     
     EN AZ 5 MİLYON EURO 
     Tamayligil, yurtdışında otuz yıl çalışan ve birikim yapan ve bu holdingler tarafından dolandırılan insanlar arasında, Türkiye’ye dönecek kadar bile para bulamayan kişiler olduğunu söyledi. Vatandaşların bu holdinglere kaptırdıkları para miktarının 5 milyar Euro olduğunun ifade edildiğini anımsatan Tamaylıgil, "Bence bu en az rakam. 
     Çünkü bir ankete göre 3,5-4 milyon Türkün yaşadığı bir yerleşim yerinde, bu kişilerin en az yüzde 25’i bu tür holdinglere para yatırmış. Çünkü bu insanlar oldukça zor şartlarda çalışıyor, çok az para yatırarak tasarruf yapmaya çalışıyor" diye konuştu. 
     Tamaylıgil, komisyonda yapacakları çalışmalarla bu tür bankacılık sistemi dışında para toplanması olayına karşı altyapı oluşturulması ve mağdurların yasal haklarının korunması için bir yasal düzenleme yapılmasını istediklerini bildirdi. Tamaylıgil, bugüne kadar ki para toplama sürecinde hatası olanlardan da bunun hesabının sorulması gerektiğini belirterek, "Bundan sonra iktidarın çalışmasıyla da samimiyetini göreceğiz" dedi. 
     
</TEXT>
</DOC>
