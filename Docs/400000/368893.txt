<DOC>
<DOCNO> 368893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun30.html </URL>
<DATE> 2005/08/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Türkiye El Kaide liderini yakaladı ancak İsrail memnun değil 
</HEADLINE>
<TEXT>

     El Kaide'nin Türkiye sorumlusunun yakalanması, İsrail'de beklenen yankıyı bulmadı. İsrail, Türkiye'de yapılan tutuklamaların güney sahillerindeki saldırı tehlikesini ortadan kaldırmadığını savundu, bazı şüphelilerin halen yakalanmadığını belirtti. Tüm bu gelişmeler olurken, İsrail basınındaki haberlere göre bu ay içinde 40 bin İsrailli turistin Türkiye’ye gelmesi bekleniyordu ancak şu ara kadar 1500 kişi Türkiye tatilini iptal etti. 
     Her şey, İsrail'in geçtiğimiz hafta Türkiye'nin tatil yörelerine giden gemilerinden rotalarını değiştirmelerini istemesiyle başladı. Bir hafta içinde Türkiye’nin güney kıyılarına gelmekte olan 5 İsrail turist gemisi, Kıbrıs Rum Kesimi’ne yönlendirildi. 
     Bir hafta içinde iki kez tekrarlanan terör uyarısının ardından Türk güvenlik güçleri, iki yıl önce İstanbul'u kana bulayan bombalı saldırılarla da bağlantısı bulunduğu bildirilen El Kaide'nin Türkiye sorumlusu Suriye uyruklu Luia Sakra'yı Diyarbakır'da yakaladı. Sakra, polisteki ifadesinde hedefinin Alanya'daki İsrail gemileri olduğunu ve gemilere bombalı intihar saldırısı yapmayı planladığını söyledi. 
     Bu gelişmeler yaşanırken, İsrail bugün Türkiye’deki tutuklamalara karşın terör tehdidinin sürdüğü uyarısında bulundu. İsrail'e göre tutuklamalar yeterli değil ve şu anki durum seyahat uyarısını kaldırmaya olanak vermiyor. İsrail, Türkiye'nin şu ana kadar yaptığı operasyonlardan ve terör konusundaki işbirliğinden mennun değil, Türkiye ile daha güçlü bir işbirliği istiyor. 
     
     Alanya'nın İsrail zararı 500 bin dolar 

     Sefa KARACAN DHA 

Bu arada, İsrail Hükümeti’nin, Antalya'nın Alanya İlçesi'nde bir terörist saldırı ile karşı karşıya kalabilecekleri iddiasıyla vatandaşlarına yaptığı uyarı nedeniyle, bu ay başından beri İsrail'den yapılması gereken 6 gemi seferinin iptal edilmesi ilçeye 500 bin dolar kaybettirdi. 
     Alanya Liman İşletmeleri Denizcilik Turizm A.Ş ALİDAŞ ve Alanya Ticaret ve Sanayi Odası ALTSO Başkanı Kerim Taç, Geçen Cuma günü ve önceki gün gelmesi gereken 6 gemide toplam 5 bin yolcu bulunuyordu. Her İsrailli turist Alanya’ya en kötü ihtimalle 100 dolar bırakıyor. Bu da 5 bin yolcudan 500 bin dolar kaybettiğimiz anlamına gelir'' dedi. 
     Uyarının kalkması için İsrail hükümeti ve seyahat acentecileri ile görüşmelerin devam ettiğini belirten Taç, yolcu gemilerinin seferlerinin yeniden başlatılması için büyük çaba sarf ettiklerini kaydetti. 
     
     Türkiye'ye gidemeyen İsrailliler'in paraları iade edilmeli 

     ANKA 

Öte yandan, İsrail Ulaştırma Bakanı, Türkiye tatillerini iptal eden İsrailliler’in paralarının iade edilmesi gerektiğini söyledi. 
     Haaretz gazetesinde yer alan habere göre, İsrail Ulaştırma Bakanı Meir Sheetrit, İsrail makamlarınca yapılan "Türkiye’nin güney sahillerine gitmeyin" uyarısını dikkate alarak seyahatlerini iptal eden İsrailliler için birşeyler yapılması geretiğini söyledi. 
     Sheetrit, Seyahat acentaları ve turizm şirketlerinin, müşterilerin seyahatlerini iptali etmeleri durumunda bile tüm ücreti iade etmeleri gerektiğini belirtti. 
     Gazeteye göre bu ay içinde 40 bin İsrailli turistin Türkiye’ye gelmesi bekleniyordu ancak şu ara kadar 1500 kişi Türkiye tatilini iptal etti. 
     
</TEXT>
</DOC>
