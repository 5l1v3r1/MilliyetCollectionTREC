<DOC>
<DOCNO> 376065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko27.html </URL>
<DATE> 2005/09/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Microsoft Türkiye Müdürü Bilişim 8 milyar dolarlık büyüklüğe erişecek 
</HEADLINE>
<TEXT>

     Microsoft Türkiye Genel Müdürü Çağlayan Arkan, bu yıl başarılı bir yıl geçiren Türkiye bilişim sektörünün 4 yıl içinde 8 milyar dolarlık bir büyüklüğe geleceğini düşündüğünü söyledi. 
     CeBIT Bilişim Eurasia Fuarı'ndaki Microsoft standında AA muhabirinin sorularını yanıtlayan Arkan, Microsoft'un 79 ülkeyi yönettiği bölge merkezinin İstanbul'da yer aldığını, Türkiye'nin Microsoft için her zaman çok önemli ülkelerden biri olduğunu söyledi. 
     Arkan, ''Çok az çokuluslu firma böyle bir yatırım kararını İstanbul'u seçerek vermiştir. Şu anda Türkiye, içinde Çin, Hindistan ve Brezilya'nın da bulunduğu özellikle yatırım yapılacak ve önemsenen gelişmekte olan ülkeler liginde diğer 16 ülke ile birlikte yer alıyor. Bütün bunlar bize Türkiye'nin Microsoft açısından önemini ortaya koyuyor'' diye konuştu. 
     Eskiden teknoloji alanında dünyanın gerisinde bulunan Türkiye'nin bugün dünya ile aynı anda yeni teknolojleri pazara sunabildiğini ifade eden Arkan, İngiltere'ye Türkiye'den 35 kişilik bir grupla teknik destek verdiklerini anlattı. 
     Microsoft'un 11-12 senedir Türkiye'de bulunduğunu, çalışan sayılarının ve eko sistemlerinin büyüdüğünü belirten Arkan, ''Biz tamamen iş ortaklarımızla var oluyoruz ve bütün işimizi iş ortaklarımız üzerinden yapıyoruz. Türkiye'de bilişim sektöründe 100 bin kişilik bir istihdam söz konusu. Bunun yaklaşık 40 bini Microsoft eko sistemindedir'' dedi. 
     Çağlayan Arkan, 2005 yılında başarılı bir yıl geçiren Türkiye bilişim sektörünün de 4 yıl içinde 8 milyar dolarlık bir büyüklüğe geleceğini düşündüğünü, Türkiye'nin bu potansiyeli taşıdığını kaydetti. 
     
</TEXT>
</DOC>
