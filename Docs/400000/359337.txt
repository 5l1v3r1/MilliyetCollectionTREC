<DOC>
<DOCNO> 359337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko40.html </URL>
<DATE> 2005/07/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Turkcell'de beklentilerin üzerinde abone artışı... 
</HEADLINE>
<TEXT>

     Turkcell'in abone sayısı, yılın ikinci çeyreğinde 1 milyon 349 bin artışla 25.6 milyona yükseldi. 
     Turkcell İletişim Hizmetleri A.Ş.'den Borsa'ya gönderilen açıklamaya göre, 30 Haziran 2005 tarihi itibariyle faturalı abonelerin sayısı 5.2 milyona, ön ödemeli abonelerin sayısı 20.4 milyona ulaştı. 
     Abone sayısı, 31 Mart 2005 tarihindeki 24.3 milyon seviyesine kıyasla yüzde 5.3, geçen yılın ikinci dönemine kıyasla ise yüzde 22 oranında büyüme gösterdi. 
     Yılın ikinci çeyreğinde 1 milyon 349 bin olan net yeni abone alımı, geçen yılın ikinci çeyreğindeki 1 milyon 186 bin seviyesine kıyasla yüzde 14 oranında arttı. 
     Nisan-Haziran döneminde Turkcell'in abone kayıp oranı, yüzde 2.6 oldu. 
     Yılın ilk yarısında kazanılan 2 milyon 216 bin net yeni abone sayısı, 2004 yılının ilk yarısında edilen net yeni abone sayısına kıyasla yüzde 19 oranında artış gösterdi. 
     
     BÜYÜME BEKLENTİLERİN ÜZERİNDE 
     Turkcell Genel Müdürü Muzaffer Akpınar, yaptığı değerlendirmede, yılın ilk yarısında Türkiye GSM piyasasındaki ve dolayısıyla müşteri bazındaki büyümenin, makro ekonomik ortamdaki istikrar ve piyasada artan satış ve pazarlama aksiyonları sayesinde beklentilerinin üzerinde gerçekleştiğini bildirdi. 
     Akpınar, bununla birlikte 2005 yılı geneli için, abone bazındaki büyüme beklentilerinde bir değişiklik yapmayacaklarını kaydetti. 
     Muzaffer Akpınar, ulaştıkları yeni abone sayılarının gurur verici olduğunu, müşteri odaklı yaklaşımlarını devam ettirerek piyasadaki lider konumlarını sürdürmeyi hedeflediklerini belirtti. 
     
</TEXT>
</DOC>
