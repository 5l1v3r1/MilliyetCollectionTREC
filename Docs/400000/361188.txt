<DOC>
<DOCNO> 361188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/dunya/adun.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliama giderken 
</HEADLINE>
<TEXT>


Londra'daki otobüste 12 kişiyi öldüren Hasib Hüseyin'in, saldırıdan hemen önce metrodaki güvenlik kameraları tarafından sırt çantasındaki bombayla saptanan görüntüleri yayınlandı 

NEVSAL ELEVLİ Londra 


İngiliz polisi, geçtiğimiz Perşembe günü Londra'da meydana gelen terör saldırıları sırasında 30 numaralı otobüste meydana gelen patlamanın sorumlusu olan 19 yaşındaki Hasib Hüseyin'in, saldırıdan kısa bir süre önce Londra'nın kuzeyindeki Luton istasyonundaki güvenlik kamerasınca çekilen görüntülerini basına dağıttı. 
Hüseyin, metro istasyonlarında gerçekleşen patlamalardan hemen önce, King's Cross metro istasyonunun güvenlik kamerasına da yakalandı. İstasyonda, sırtındaki kamp çantasıyla görülen Hüseyin'in, bombalı eylemini Northern metro hattında gerçekleştirmeyi planladığı ancak bu hattın tamiratta olması nedeniyle iki katlı otobüse yöneldiği tahmin ediliyor. 
30 numaralı otobüsdeki gizli kamerada alınan görüntülere göre Hasib Hüseyin'in, patlamadan 45 dakika önce otobüse bindiği ve saat 9.47'de bombayı patlattığı belirtildi. Patlamanın ardından, 80 kişinin bulunduğu iki katlı otobüsün üst katı havaya uçmuş ve otobüs Hüseyin'le birlikte 13 kişiye mezar olmuştu. 

4. bombacının kimliği 
Londra'daki saldırılarının sorumlularından üçünün izini bulan İngiliz polisi, dördüncü şüpheliyi de ortaya çıkardı. İntihar bombacısı olduğu tahmin edilen şüphelinin Jamaika asıllı İngiliz vatandaşı Lindsey Germail olduğu açıklandı. 
Öte yandan Londra Metropolitan Polisi'nin terörle mücadele birimi şefi Peter Clarke, saldırılarda ölenlerin sayısının 53 olduğunu açıkladı.. 
Clarke, düzenlediği basın toplantısında, soruşturma çerçevesinde 500 tanıkla konuştuklarını ve 5 bine yakın kapalı devre TV sistemi kasedini incelediklerini bildirdi. Clarke, Batı Yorkshire ve Aylsbury'deki evlerde aramaların da sürdüğünü ifade etti. 
Polisin, Leeds kentinde bir eve baskın düzenlediği ancak herhangi bir patlayıcı maddeye ya da şüpheliye rastlamadığı belirtildi. Beeston bölgesinde de aramalarını devam ettiren polis, Lodge Lane bölgesindeki evleri boşalttı. 

Önce sakalını kesti 

İngiliz "The Independent" gazetesinde yer alan bilgilere göre, Hasib Hüseyin 19 , Şahzad Tenvir 22 ve Muhammed Sadık Han 30 adlı bombacılardan özellikle en genç olanı Hasib Hüseyin kanlı eylemden kısa bir süre önce iç dünyasındaki çekişmeyi dışa vuran davranışlarda bulundu. Hasib'i çocukluğundan beri tanıyanlar, yıldız bir kriket oyuncusu olmayı hayal etmesine karşın çevresine karşı her zaman alçakgönüllü olan Hasib'in aynı zamanda futbola olan tutkusunun da dikkat çektiğini belirttiler. Anlatılanlara göre Hasib, 2 yıl önce Hornet'teki futbol sahası kapatılınca aniden değişti ve dine yöneldi. Arkadaşlarını "selam" diyerek karşılayıp İslami tarzda giyinmeye başlayan Hasib sakal bıraktı. Yeni arkadaşlar edinerek bölgedeki caminin müdavimleri arasında yer aldı. Sağlığı bozuk olduğu için sürekli bir işte çalışamayan babasının durumu ve öğrenim hayatında karşılaştığı bazı başarısızlıkların da Hasib'in ruhsal dengesini bozduğu ifade ediliyor. 
Hasib, 30 numaralı otobüsü havaya uçurmadan bir hafta önce aniden sakalını kesti. 
Soranlara camilerde çeşitli şeyler anlatıldığını, birinin İslami açıdan doğru dediğine ötekinin karşı çıktığını ve bu nedenle hepsini bir kenara bırakıp kendi yolunda gideceğini söyledi. Psikologlar Hasib'in sakalını kesmesini iç dünyasında radikal bir değişim meydana geldiğinin göstergesi olarak yorumladılar. Uzmanlara göre intihar eylemcisi olmaya karar veren Hasib sakalını keserek bunu dışa vurdu ama kimse farkına varmadı. 


</TEXT>
</DOC>
