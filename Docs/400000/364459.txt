<DOC>
<DOCNO> 364459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur11.html </URL>
<DATE> 2005/07/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Gümüşhane'de taciz ateşi 1'i polis 2 yaralı 
</HEADLINE>
<TEXT>

     Hayati YALÇIN GÜMÜŞHANE, DHA 

      GÜMÜŞHANE Otogarı'nın bulunduğu bölgeye yüksek kesimden açılan taciz ateşi sonucu 1'i polis 2 kişi yaralandı, 4 araç da hasar gördü. Gümüşhanespor Kulübü'nün giriş kapısı ve mutfağına da mermi isabet etti. 
     Olay saat 21.00 sıralarında, Gümüşhane'nin Trabzon yönünden girişinde bulunan Otogar Mevkii'nde meydana geldi. Bölgeye hakim yüksek tepelerden uzun namlulu silahla açılan ateş sonucu yoldan geçen polis aracı ile 29 D 0040 plakalı dolmuş, 29 AC 480 plakalı özel otomobil ve 29 AE 091 plakalı bir özel araç isabet aldı. Gümüşhanespor Kulübü'nün giriş kapısı ile mutfağına da mermi isabet etti. 
     Polis aracında bulunan polis memuru Eyüp Şahin ile 29 AE 091 plakalı sivil araçta bulunan Çetin Ergün yaralandı. Kolundan yaralanan polis memuru Eyüp Şahin, Gümüşhane Devlet Hastanesi'nde tedavi altına alındı. Sağlık durumu ciddi olan Çetin Ergün ise Gümüşhane Devlet Hastanesi'ndeki ilk tedavisinin ardından Trabzon Tıp Fakültesi Hastanesi'ne sevk edildi. 
     Gümüşhane Valisi Veysel Dalmaz, şehrin en işlek caddesinin silahla tarandığını belirterek, güvenlik kuvvetlerinin bölgede operasyon başlattığını ve olayla ilgili soruşturmanın sürdürüldüğünü söyledi. 
     
</TEXT>
</DOC>
