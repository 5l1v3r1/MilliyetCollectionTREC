<DOC>
<DOCNO> 382958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur22.html </URL>
<DATE> 2005/09/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Atıf Yılmaz'ın tedavisi sürüyor... 
</HEADLINE>
<TEXT>

     42. Antalya Altın Portakal Film 
     Festivali için bulunduğu Antalya’da, dün bulantı ve kusma şikayetiyle Akdeniz Üniversitesi Hastanesi’ne kaldırılan ünlü yönetmen Atıf Yılmaz’ın tedavisi sürüyor. 
     Akdeniz Üniversitesi Hastanesi Başhekimi Prof. Dr. Meral Gültekin, Atıf Yılmaz’ın doktoru Doç. Dr. Cumhur Arıcı ile düzenlediği basın toplantısında, yönetmenin sağlık durumuna ilişkin bilgi verdi. 
     Yılmaz’ın şikayetleriyle ilgili tetkikler yapıldığını belirten Prof. Dr. Gültekin, "Yılmaz’ın ameliyat edilmesine neden olan ülser rahatsızlığıyla ilgili bağırsağında yapışma bulunduğu tespit edildi" dedi. 
     Ünlü yönetmenin genel sağlık durumunun iyi olduğunu, ayağa kalkabildiğini ve konuştuğunu ifade eden Prof. Dr. Gültekin, "Yılmaz’ın ağızdan gıda verilerek beslenmesi bulantı ve kusmaya neden oluyor. Bu nedenle serum tedavisi uyguluyoruz. Tedavisinin tamamlanmasının ardından Yılmaz’ı yarın taburcu etmeyi umuyoruz" diye konuştu. 
     Bağırsaktaki yapışma ve tıkanmanın tedaviyle giderilmeye çalışıldığını ifade eden Doç. Dr. Cumhur Arıcı, tedavinin bugün de süreceğini söyledi. 
     Bu arada Deniz Türkali’nin Genel Cerrahi Servisi’nde tedavisi süren eşi Atıf Yılmaz’ın yanında olduğu, ancak çiftin hastanede gazetecilerle görüşmek istemedikleri belirtildi. 
     Atıf Yılmaz, son filmi "Eğreti Gelin" ile 42. Antalya Altın Portakal Film Festivali’nin Ulusal Uzun Metrajlı Film Yarışması’na katılıyor. 
     
</TEXT>
</DOC>
