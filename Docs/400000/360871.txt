<DOC>
<DOCNO> 360871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/ekonomi/eko01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha açılmadan 5 Ferrari sattı 
</HEADLINE>
<TEXT>


Tofaş, Ferrari ve Masserati satmak üzere FerMas Oto şirketini kurdu. Şirket daha showroom'u bile açılmadan beş Ferrari sattı 

EKONOMİ SERVİSİ 

Tofaş'ın kurduğu FerMas Oto Ticaret, ünlü İtalyan otomobil markaları Ferrari ve Masserati'yi Türkiye'ye ithal edecek. 
Tofaş CEO'su ve FerMas Oto Ticaret Yönetim Kurulu Başkanı Diego Avesani, bu seçimin Ferrari ve Masserati'nin üst düzey yöneticileri tarafından titizlikle yapıldığını belirtti. Avesani, İstanbul'daki iki satış merkezi için 2 milyon euroluk yatırım yaptıklarını söyledi. 

İkinci ele garanti 
FerMas Yönetim Kurulu Başkan Vekili Müfit Ataseven ise Ferrari ve Masserati markalarının distribütörlüğünün alınmasının dinamik ve bütünleşik bir ticari politikanın sonucu olduğunu belirtti. FerMas Genel Müdürü Orhan Ülger, Ferrari ve Masserati markalarının otomobil seven her insan için zirveyi temsil ettiğini, kendilerinin bu bilinçle hareket ederek satış ve satış sonrası hizmetlerde benzersiz uygulamalar sunmak istediklerini belirtti. Ülger, ikinci elde garantili satış yapmayı planladıklarını bildirdi. Ülger, "Türkiye'de 250 adet trafiğe kayıtlı Ferrari ve Masserati var. Biz daha showroomlar bile açılmadan 5 Ferrari sattık, 4 aracın kaporasını bekliyoruz" dedi. 
Masseratilerin 160 bin - 170 bin euroya, Ferrarilerin ise 268 bin - 400 bin euroya satılacağını kaydeden Ülger, ilk showroomun ise ağustosta açılacağını bildirdi. 

Üretim ihracatla yükseldi Bu yılın ilk altı ayında otomotivde üretim, geçen yıla göre yüzde 8.5 oranında artarken, iç pazardaki satışlarda yüzde 15 oranında gerileme yaşandığı bildirildi. 
Otomotiv Sanayii Derneği OSD tarafından açıklanan rakamlara göre Ocak-Haziran döneminde toplam 442 bin 891 araç üretildiği belirtilirken, iç pazarda aynı dönemde gerçekleştirilen satış adedi 323 bin 913 olarak belirlendi. Bu rakam, geçen yılın aynı döneminde 381 bin 249 adet olmuştu. 
OSD Başkanı Turgay Durak, otomotiv üretimindeki artışın, ihracat performansından kaynaklandığını belirterek, bu yılın ilk altı ayında 6 milyar dolarlık ihracat gerçekleştiren sektörün, böylece ihracatta ikinci sektör konumuna yükseldiğini ifade etti. Üretim artışında bu yıl görülen azalmanın, 2005'te yeni model ve yeni ihracat projelerinin devreye girmemesinden kaynaklandığına dikkat çeken Durak, mevcut model ve projelerin yaklaşık beş yıl daha gündemde olacağını, ancak üretimin ve bu ivmenin sürdürülebilmesi için yeni projelerin Türkiye'ye çekilebilmesi gerektiğini kaydetti. Durak, bu yıl otomotiv ihracatından 12 milyar dolar beklendiğini de ifade etti. 
OSD Başkanı, yeni araç projelerinin çekilebilmesi için yatırım indiriminde düzenlemeler yapılması, maliyetleri artıracak düzenlemelerden de kaçınılması gerektiğini belirtti. Durak, pazarda istikrarlı vergi uygulamaları olması gerektiğini de belirterek, her sürecin AB mevzuatına uygunluğu gibi vergi konusunda da AB standartlarına uyum olması gerektiğini anlattı. 


</TEXT>
</DOC>
