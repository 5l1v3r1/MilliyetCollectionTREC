<DOC>
<DOCNO> 385450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun42.html </URL>
<DATE> 2005/10/10/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
ABD'de aşırı yağış ve sel 8 ölü 
</HEADLINE>
<TEXT>

     ABD'nin doğu eyaletlerinde etkili olan aşırı yağış ve sebep olduğu sel baskınları yüzünden ölenlerin sayısının en az 8'e yükseldiği, yağışlar ve sel baskınları yüzünden bölgede elektriklerin kesildiği ve çok sayıda kişinin tahliye edildiği bildirildi. 
     ABD'nin doğu kesimlerinde Kuzey Carolina'dan New Hampshire'a kadar uzanan eyaletlerde aşırı yağışlar yüzünden yüzlerce evi su basarken, sel bölgedeki yol ve köprülere büyük zarar verdi. Bölgede bulunan bazı barajların setlerinin de zayıfladığı gelen haberler arasında. 
     Meteoroloji yoğun yağışların önümüzdeki günlerde de devam edeceğini duyururken, muhtemel sel felaketi ve barajların suyu tutmakta yetersiz kalabileceği konusunda uyarıda bulundu. 
     New Hampshire'da sel sularına kapılan bir otomobilde bulunan iki kişi hayatını kaybederken, bir mısır tarlasında kimliği belirsiz birinin cesedinin havadan tespit edildiği belirtildi. Aynı eyalette bir balıkçının cesedinin ise sulara gömülmüş haldeki bir ağaç üzerinde bulunduğu ifade edildi. 
     New York eyaletinde de 6 yaşındaki bir çocuğun yağışların güçlendirdiği Hoosick Nehri'ne düşerek boğulduğu kaydedilirken Pennsylvania'da yağmur nedeniyle meydana gelen trafik kazasında iki kişi, New Jersey'de ise yine aşırı yağışlar yüzünden meydana gelen trafik kazasında 2 yaşında bir çocuk yaşamını yitirdi. 
     Yağış ve selin New Hampshire eyaletinin son 25 yıldır gördüğü en büyük felaket olduğu kaydedildi. Avrupa'da bulunan New Hampshire Valisi John Lynch, seyahatini yarıda keserek derhal döndüğü eyalette olağanüstü hal ilan etti. Eyalette bulunan Keene şehrindeki ana yolların ve şehrin yüzde 30-40'ının da sular altında olduğu ifade edildi. 
     Bu arada, New Jersey'de de pek çok yerleşim yeri sular altında kalırken, eyalette bazı bölgelere elektrik verilemediği belirtildi. Kuzey Carolina eyaletinde ise yetkililer sel yüzünden 41 yolun kapalı olduğunu kaydederek, eyalet sakinlerinin sel bölgelerinden uzak durmaları çağrısında bulundular. 
     
</TEXT>
</DOC>
