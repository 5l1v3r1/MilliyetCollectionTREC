<DOC>
<DOCNO> 369631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun04.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'dan 370 bin YTL 
</HEADLINE>
<TEXT>


Milliyet'in başlattığı "Baba Beni Okula Gönder" kampanyasına destek veren Türk Telekom, Şırnak il merkezine yapılacak 100 kişilik kız yurdu için 370 bin YTL'lik katkıda bulundu 

ANKARA Milliyet 

Türk Telekom, Milliyet'in başlattığı "Baba Beni Okula Gönder" kampanyasına, Şırnak il merkezinde yapılacak 100 kişilik kız yurdu için 370 bin YTL'lik katkıyla katıldı. 
Telekom'un kampanyaya yaptığı katkı nedeniyle Ankara Temsilcimiz Fikret Bila'yla görüşen Ulaştırma Bakanı Binali Yıldırım, kampanya nedeniyle Milliyet'i kutladı ve şu mesajı verdi 
"Türkiye'nin geleceği için yapılacak en değerli yatırım eğitimdir. Türkiye, geleceğini aydınlatmak için çocuklarını okutmalıdır. Özellikle kız çocuklarını okutmak geleceğimiz için en önemli yatırımdır. Telekom olarak bu bilinçle hareket ettik. 
Ülkemizin birçok yerinde eğitim kampanyaları yürütüyoruz, okullar yapıyoruz. Eğitim alanında Milliyet de her zaman öncü olmuştur. 'Baba Beni Okula Gönder' kampanyası bunun son örneklerinden biridir. 
Milliyet'in özellikle olanakları kısıtlı yörelerimizde kız çoçuklarının okula gönderilmesi için giriştiği bu kampanya büyük değer taşımaktadır. Her kişi ve kurum elinden geldiğince eğitime katkıda bulunmalı özellikle kız çocuklarımızın okutulmasını özendirmelidir." 


</TEXT>
</DOC>
