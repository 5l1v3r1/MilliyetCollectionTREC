<DOC>
<DOCNO> 382014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur15.html </URL>
<DATE> 2005/09/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Aynı yerde 12 saat arayla iki trafik kazası 3 ölü, 8 yaralı 
</HEADLINE>
<TEXT>

     İstanbul yolu Çiftlik kavşağı yakınlarında 12 saat arayla meydana gelen iki ayrı trafik kazasında 3 kişi öldü, 8 kişi yaralandı. 
     Sabah saatlerinde, İstanbul yolu çiftlik kavşağından Ankara istikametine giden Hasan Hüseyin Özel yönetimindeki 06 MNS 29 plakalı özel otomobil kontrolden çıkarak karşı şeride geçti. Burada Hasan F. 
     idaresindeki 34 VB 5705 plakalı şehirlerarası yolcu otobüsüne çarpan otomobil ikiye bölündü. Otomobilin çarptığı otobüs ise kontrolden çıkarak önce devrildi, daha sonra da üst geçidin merdivenlerine çarptı. Otomobil sürücüsü Özel, olay yerinde hayatını kaybederken, otobüs şoförü ve otobüsteki yolculardan isimleri öğrenilemeyen 4 kişi yaralandı. Yaralılar Ankara Numune Hastanesi’nde tedaviye alındı. Kaza sonrasında İstanbul yolu bir süre tek şeritli olarak trafiğe kapatıldı. Dün gece aynı mevkide meydana gelen kazada ise Sami S. idaresindeki 06 YEA 02 plakalı otomobil kontrolden çıkarak yaya üst geçidine çarptı. Kazada Zafer Kılıç ve Muhammet Oğuzhan Öztürk hayatını kaybederken, yaralanan Sami S, İlhan Altan ve Korhan Kuyumen Ankara Numune Hastanesi’ne kaldırılmıştı. 
     
</TEXT>
</DOC>
