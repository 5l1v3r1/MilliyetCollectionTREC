<DOC>
<DOCNO> 380455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo04.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş bilmece gibi 
</HEADLINE>
<TEXT>


Trabzonspor Teknik Direktörü, "Buraya istifa etmek için gelmedim" dedi, ancak "Başarısız olunca tabii ki antrenör gider. Şu anda başarılı değiliz ama olmak istiyoruz" açıklamasını yaptı 


Şenol Güneş, dün yaptığı basın toplantısında kafaları karıştırdı. Trabzonspor'a kimseyle yarışmak ya da kıyaslanmak için gelmediğini belirten tecrübeli teknik direktör, kendisini kanıtlama kaygısının bulunmadığını da ifade etti. 
"Gitmem gerekiyorsa giderim, ama ben buraya istifa etmek için gelmedim" diye konuşan Güneş şunları söyledi "Bir gün daha fazla kalıp, bir gün daha az durayım gibi bir mantığa sahip değilim. Başarısız olunca tabii ki antrenör gider. Şu anda başarılı değiliz ama başarmak için çalışacağız. Başarılı olmayı da istiyoruz. Trabzonlu biri olarak içinde de olsam, dışında da olsam hep bu kulübün iyiliğini düşünmek durumundayım. Burada kalıp, enerjimi sonuna kadar vermek istiyorum. Bugün, devre arası veya lig sonunda gitmem önemli değil. Ama ne olursa olsun görevimiz Trabzonspor'u yüceltmek, yükseltmek." 
Sivas maçından sonra yönetimden futbolculara ceza verilmesi yolunda talebinin bulunduğunu da söyleyen Şenol hoca, Asbaşkan Ömer Sarı'nın, oyuncular için kullandığı "ruhsuz" ifadesini eleştirdi, "Ben oyuncularıma, ruhsuz dersem burada olmamam gerekiyor" yorumunu yaptı. 

'2007 sonuna kadar devam' 

Trabzonspor Başkanı Atay Aktuğ, 2007 yılının aralık ayına kadar görevlerini sürdüreceklerini belirtti. Famagusta maçından sonra ciddi ciddi ayrılmayı düşündüklerini ifade eden Aktuğ, "Hatta Ciddi bir aday varsa çıksın, biz de kongreye gidelim dedik. Ama talipli çıkmadı. Şimdi görevimizin başındayız. Sonuna kadar da kalacağız. Hiç kimsenin beklentisi olmasın" diye konuştu. Asbaşkan Ömer Sarı'ya da sitem eden Başkan Aktuğ, "Ruhsuz sözünü, medyaya değil, oyuncuların yüzüne karşı söyle" dedi. 
Aktuğ, takımın kötü gidişine çözüm bulacak kişinin Şenol Güneş olacağını belirtip, şöyle konuştu 
"Biz bir doktor tayin etmişiz. O doktora da hastayı emanet etmişiz. Ve doktor ameliyat yapacak. Bizim ona, ameliyatı nasıl yapacağını söyleyecek halimiz yok. Ona güveneceğiz. Hastayı kaybedersek, hesabı da ondan sonra yapacağız. Biz Şenol Güneş'e inanıyor, güveniyoruz. O bizden biri. Trabzonspor'u düşünüyor, ekonomisinin olumsuz etkilenmesini istemiyor. Ona inanmak ve yanında olmak durumundayız." 

'Kendinizi toparlayın' 

Vestel Manisaspor maçı hazırlıklarını sürdüren Trabzonspor'da Teknik Direktör Şenol Güneş, futbolcularla yarım saatten fazla bir toplantı yaptı, kendilerine çeki düzen vermelerini istedi. Oyuncularını bire bir ve grup halinde eleştiren tecrübeli çalıştırıcı, "Bu yıl sizi tanımakta zorlanıyorum. Bir an önce toparlanın. Kendinizi işinize verin. Geçmişi unutun. Bugüne ve geleceğe bakın. Vestel Manisaspor maçı son şansınız. Aksi taktirde ağır yaptırımlar uygulayacağım. Zaten yönetimi zor tutuyorum. Hepiniz dikkatli olun" diye konuştu. 
Eksiklerden dolayı oldukça zorlanan Güneş'in taktik varyasyonlarda futbolcularını değişik mevkilerde denediği öğrenildi. Şenol hocanın Mehmet Yılmaz'ı yedekler arasında tutması da dikkatlerden kaçmadı. 


</TEXT>
</DOC>
