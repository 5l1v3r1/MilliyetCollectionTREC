<DOC>
<DOCNO> 381066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/axspo01.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Potanın ateşi düşmüyor 
</HEADLINE>
<TEXT>


Başantrenör Tanjevic, menajerlik yaptığı iddialarına sert tepki verdi, "Ben oyuncularımı kan emicilerin elinden kurtarmaya çalışıyorum. Öldüğümde cenazem kalabalık olacak ama başkalarını bilemiyorum" diye konuştu 

GÖKHAN TÜRE 


Basketbol Milli Takımı başantrenörü Bogdan Tanjevic, kendisi hakkında ağır ithamlarda bulunan oyuncu menajeri Tolga Tuğsavul'a sert yanıt verdi. 
Tanjevic, kendisine, oyuncu menajerliğine soyunduğu ve parayı konu ettiği şeklinde suçlamalarda bulunan Tuğsavul için, "Herkes onun da nasıl para kazandığını, benim de nasıl para kazandığımı çok iyi biliyor. Benim yapmaya çalıştığım sadece oyuncuları bu kan emicilerden uzak tutmaya çalışmak. Bu tip menajerler, yani oyuncu çaylakları, yakaladıkları genç oyuncuları gelir kapısı olarak kullanıyorlar. Hayatım boyunca savaştım bu tip insanlarla. Türk Milli Takımı'nda yer alan iki genç oyuncuyu erkenden drafte sokarak ikinci turdan seçilmelerine neden oldu. Halbuki bu oyuncular Ersan İlyasova ve Cenk Akyol'u kastederek bir yıl daha bekleselerdi birinci turdan seçilebilirlerdi. Ben her zaman hem oyuncuların, hem de kulüplerin yanında oldum. Hiçbir zaman bir oyuncunun menajerliğine soyunmadım, soyunmam da. Beni herkes tanır. Oyuncuları korurum. Şuna eminim ki ben öldüğümde cenazem kalabalık olacak. Ama başkalarını bilemiyorum" diye konuştu. 
Tanjevic, şampiyona öncesinde de oyuncularını çok sevdiğini söylediğini, turnuva bittiğinde de hiçbir şeyin değişmediğini ifade ederek, "Üstüne basa basa tekrar söylüyorum. Onları çok seviyorum. Çünkü bu sevgiyi hak ediyorlar. Benim için suçu oyunculara atıp işin içinden sıyrılmak çok kolay. Ama bunu yapamam. Çünkü oyuncular tüm hazırlık ve turnuva çalışmaları boyunca benim çizdiğim yoldan ilerlediler. Hatamızın ne olduğunu, neyi yapmadığımızı biliyorum. Ama bunu herkesle paylaşmanın doğru olmadığına inanan bir insanım" dedi. 

'Biz uyarmıştık' 

Doping Kontrol Merkezi Başkanı Aytekin Temizer, basketbol federasyonuna şampiyonaya gitmeden önce kontrolden geçmelerini bildirdiklerini söyledi 

AYŞE YEŞİN 

Avrupa Basketbol Şampiyonası'nda doping yaptığı tespit edilen Ermal Kurtoğlu'nun "silici" sınıfına giren bir madde kullandığı belirtildi. 
Hacettepe Doping Kontrol Merkezi Başkanı Prof. Dr. Aytekin Temizer, Ermal'ın numunesinde çıkan "Finasterin" adlı maddenin idrar sökücü ve silici olduğunu belirterek, "Saç dökülmesine karşın kullandığını söylediği Propecia adlı ilaçta bu madde varmış. Silici olarak işlev gören bu madde anabolic steroid ile aynı şekilde değerlendirilir. Büyük ihtimalle 2 yılla cezalandırılır" dedi. 
Temizer, "Avrupa Şampiyonası öncesi Federasyon Başkanı Turgay Demirel ile görüşüp, takımın kontrolden geçmesi gerektiğini söyledik. Ancak böyle bir talep gelmedi. Federasyonların artık bu konuya ciddiyetle yaklaşması lazım. Etkin olarak bizi kullansınlar. Maliyetten kaçınmak için seçtikleri yolun sonunda sıkıntılar yaşanıyor" ifadelerini kullandı. 

'Söylemeyi unuttum' 

Litvanya maçı sonrası yapılan kontrolda idrarında doping maddesine rastlanan Ermal Kurtoğlu, "Ben doping yapacak bir oyuncu değilim. Beni herkes biliyor, tanıyor. Zaten doping yapacak olsam bu ilacı kullanmam, gider başka maddeler alırım" dedi. Tek hatasının, saçlarının dökülmesini engellemek için kullandığı bir miligramlık ilacı, Milli Takım doktoruna ve yetkililere bildirmemesi olduğunu ifade eden genç yıldız, "Çok üzgünüm ve şaşkınım. Zaten doping yapmış olsam Litvanya maçında yorgunluktan dilim dışarı çıkmazdı. Unutkanlığımın faturasını pahalı ödedim. Bu işten en az cezayla kurtulmanın yollarını arıyorum" diye konuştu. Bu arada Ermal Kurtoğlu'na, FIBA tarafından resmi maçlarda oynama yasağı getirildi. 


</TEXT>
</DOC>
