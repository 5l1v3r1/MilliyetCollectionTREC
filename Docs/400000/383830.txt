<DOC>
<DOCNO> 383830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun45.html </URL>
<DATE> 2005/10/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Blair Türkiye, bütün ülkelerle aynı kriterlere tabi tutulacak 
</HEADLINE>
<TEXT>

     İngiltere Başbakanı Tony Blair, dönem başkanı ülke olarak hedeflerinin Avrupa Birliği ile Türkiye arasındaki müzakerelerin başlamasını sağlamak olduğunu belirterek, ''Bu hedefi başardık'' dedi. 
     Rusya ile AB arasında İngiltere'nin başkenti Londra'da düzenlenen AB Komisyonu Başkanı Jose Manuel Barroso'nun da katıldığı basın toplantısında bir soru üzerine konuyla ilgili görüşlerini açıklayan Blair, dün büyük bir başarı sağlandığını ve müzakerelerin başlaması hedefine ulaşıldığını söyledi. 
     Türkiye'nin önünde müzakere sürecinde yapılması gereken bazı işlerin bulunduğunu belirten Blair, ''Türkiye, bütün diğer AB üyesi saygın ülkelerle aynı kriterlere tabi tutulacaktır. Bu olması gereken şey'' dedi. 
     Müzakerelerin dün başlaması için çaba sarf edildiği sırada Başbakan Erdoğan ile akşam saatlerinde görüştüğünü belirten Blair, müzakere sürecinin zaman alacağını ve kararlaştırılan sorumlulukların yerine getirilmesi gerektiğini herkesin bildiğini kaydetti. 
     Avrupa'nın değişik yerlerindeki bu konuya ilişkin kaygı ve endişeleri anladığını belirten Blair, ''AB için büyük bir değişim bu. Bu konuda kuşku yok. Endişeleri ve kaygıları anlamak lazım. Önümüzde bu kaygıları endişeleri yok etmek için bir süre olacak'' dedi. 
     Süreç içinde tartışmaların da yaşanabileceğine dikkati çeken Blair, ''Ama süreç işliyor ve bu süreci izleyeceğiz'' diye konuştu. 
     Aynı soruyu yanıtlayan Barroso da, müzakerelerin hedefinin tam üyelik olduğunu ve bunun muhtemel sonuç olacağına inandığını bildirdi. 
     ''Açık olmak gerekirse yine de tam üyeliğin hiç bir ülke için otomatik ve garanti olmadığını hatırlatmam gerekir. Bu, şu anla müzakerelerin sonuçlanacağı zaman arasındaki gelişmelere bağlıdır. Bu süre içinde ne olacağını bilmiyoruz'' diyen Barroso, dün bir anlaşma sağlandığını ve müzakerelerin başlayacağını ifade etti. 
     Bunun son derece olumlu bir gelişme olduğunu da belirten Barroso, ''Umalım ki tam üyelik sonucu gerçek olsun. Dinamik ve modern Türkiye'nin üyeliği hem AB'nin hem de Türkiye'nin çıkarına. Sürecin sonucunu da ancak sürecin sonunda göreceğiz'' diye konuştu. 
     
</TEXT>
</DOC>
