<DOC>
<DOCNO> 393236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/guncel/axgun01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezer, Türk kadınını aşağıladı' 
</HEADLINE>
<TEXT>


Eşinin kıyafetini savunan TBMM Başkanı Arınç, "Sayın Cumhurbaşkanı'nın resepsiyonlarda uyguladığı hukuki olmayan kuralları çok yanlış buluyorum. Bundan sonraki cumhurbaşkanları eminim böyle bir uygulamayı yapmayacaktır" dedi 

ANKARA Milliyet 

Türbanlı eşi Münevver Arınç'ın kıyafetiyle çağdaş Türk kadınını temsil ettiğini öne süren TBMM Başkanı Bülent Arınç, Cumhurbaşkanı Sezer'in, Çankaya Köşkü'ndeki resepsiyonlarda uyguladığı türban yasağıyla, Türk kadınını aşağıladığını söyledi. 
Plan ve Bütçe Komisyonu'nda dün TBMM bütçesi görüşülürken, CHP'li kadın milletvekili Birgen Keleş, üst düzey politikacıların yurtdışı gezilerinde yanlarındaki kişilerin kıyafetleri nedeniyle Türkiye'yi ve niteliklerini temsil edemediğini söyledi. Keleş'in bu sözlerine sert yanıt veren Arınç da, "Siz, Sayın Başbakan'ın, Dışişleri Bakanı'mızın ve bendenizin eşlerimizle birlikte çıktığımız yurtdışı gezilerdeki olumsuz görüntülerden bahsediyorsunuz. Çağdaş bir bayan olarak bunu söylüyorsunuz. Benim eşimin kendi bireysel tercihidir giydiği kıyafet ve en az sizinki kadar çağdaştır" dedi. Kendisiyle birlikte birçok yurtdışı geziye katılan eşinin hep üst düzey kabul gördüğünün altını çizen Arınç, "Eşim başındaki örtüsüyle Türk kadınını da, Türk Cumhuriyeti'ni de, Türkiye'nin çağdaş ilkelerini de en güzel şekilde temsil ediyor" diye konuştu. 
Keleş'in, "Bu sizin görüşünüz" diye karşılık vermesi üzerine de, Arınç şöyle devam etti 
"Siz Meclis'e giriş ve çıkışlarda eşimin bazı toplantılara katılıp katılmaması konusunda Sayın Cumhurbaşkanı'mızın Köşk'te uyguladığı kuralların aynen uygulanmasını benden istiyorsanız, ben bunları uygulamayacağım. Sayın Cumhurbaşkanı'nın resepsiyonlarda uyguladığı hukuki olmayan kuralları çok yanlış buluyorum, Türk kadınına yapılmış aşağılayıcı bir muamele olarak görüyorum. Bu kural, ne sayın Özal, ne de sayın Demirel tarafından uygulanmadı. Ve bundan sonra da Sayın Sezer'in görev süresi bittikten sonra seçilecek her cumhurbaşkanı böyle bir uygulamayı yapmayacaktır. Bundan adım kadar eminim." 



</TEXT>
</DOC>
