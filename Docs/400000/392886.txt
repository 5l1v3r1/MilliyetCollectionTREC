<DOC>
<DOCNO> 392886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur35.html </URL>
<DATE> 2005/11/07/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Bakanlar Kurulu Toplantısı yapıldı ''İhracat daha fazla desteklenecek'' 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Bakanlar Kurulu'nun ihracatın daha fazla desteklenmesi için bazı kararlar aldığını bildirdi. 
     Çiçek, Bakanlar Kurulu toplantısının ardından yaptığı açıklamada, Devlet Bakanı Kürşad Tüzmen'in kurula ihracata yönelik bilgi sunduğunu ifade etti. 
     Her ülke için olduğu gibi Türkiye açısından da ekonomik faaliyetlerin en önemli unsurlarından birisinin ihracat olduğuna işaret eden Çiçek, devlet ve ekonomik çarkın dönmesinin ihracata bağlı olduğunu söyledi. Bu ihracatın da konjonktürel değil, sürdürülebilir olmasının önemine işaret eden Çiçek, ''Türkiye de belli bir süreden beri uyguladığı politikalar itibarıyla ihracata dayalı sürdürülebilir bir kalkınma modelinin benimsemiştir'' dedi. 
     Çiçek, AK Parti'nin 3 yıllık iktidarı sürecinde, ihracatın hep daha ileri gittiğini ve program hedeflerinin büyük ölçüde tutturulduğunu anlattı. İhracatta hem artış, hem de hedeflenen rakamın üzerine çıkılacağının tahmin edildiğini kaydeden Çiçek, 2005 yılı ihracat hedefinin 71 milyar dolar olduğunu, genel trende bakıldığında ise 72 milyar dolar düzeyine ulaşacağının anlaşıldığını söyledi. 
     Kısa süre öncesinde Türkiye'nin toplam ihracatının faturasının petrol faturasını karşılamaya yetmediğini ifade eden Çiçek, şöyle konuştu 
     ''Türkiye'nin bir yıllık ihracatın 3 milyar dolar olduğu günleri ben hatırlıyorum. Bugün geldiğimiz nokta itibarıyla baktığımızda bir yılda yapılan ihracatı Türkiye neredeyse 15-20 günde yapar hale gelmiştir. Türkiye ekonomisinin ihracat açısından önemli kapasiteye ulaştığının göstergesidir. Türkiye'nin yapmış olduğu ihracatın bir başka açıdan da değerlendirilmesi gerekmektedir. Türkiye ekonomisinin ihracat açısından önemli bir kapasiteye ulaştığını göstermektedir. İhracatın, önemli ölçüde girdileri içinde petrol söz konusudur. Petrol fiyatlarını aşırı artığı bir dönemde Türkiye'nin bunu tutturması kayda değerdir. 
     Bunda şüphesiz ki iş dünyasının takdire değer çabaları olmuştur. Hükümet olarak bunu desteklememiz gerekir. 
     İhracatın bir başka açıdan önemi ayrıca üzerine durulmaya değer. Türkiye halen belli ölçüde işsizliği yaşayan bir ülkedir, alınan tedbirlerle işsizlik rakamlarında göreceli olarak bir düşüş yaşanmasına rağmen, halen ekonomimiz açısından önemli konuların başında geliyor. 
     İhracatın artması, kapasite kullanımının artması, yeni yatırım alanlarının devreye girmesiyle işsizlik de azalacaktır, istihdam açısından da Türkiye daha iyi bir noktaya gelecektir. Bunun için de ihracat önemlidir. Üretim devam etmeli ki, işsizlere iş imkanı doğsun. Bütün bu açılardan değerlendirme yapıldığında, ihracatın daha fazla desteklenmesi gerekmektedir.'' 
     
     İHRACATA DESTEK 

     Bakanlar Kurulu'nun ihracatı daha fazla desteklemek için bazı kararlar aldığını belirten Çiçek, ihracatın desteklenmesi bakımından, Destekleme Fiyat İstikrar Fonu kurulduğunu anımsattı. Bu fonun kaynaklarını artırılması gerektiğini ifade eden Çiçek, şöyle devam etti 
     ''Bu fonun kaynaklarının artırılması, bütçeden ayrılan paranın biraz daha artırılması gerekmektedir. Tam da bütçe dönemi içinde olduğumuz için bu konu süratle karara bağlanmış olacaktır. İhracat için artırılması gerekmektedir. 
     Önümüzdeki zaman içinde ihracat için önemli bir kurum olan Eximbank imkanlarının artırılması, geçtiğimiz dönemlerde ihracat açısından önemli bir konu olan serbest bölgelerle ilgili çalışmaların, mevzuatların tekrar gözden geçirilmesi gerekmektedir. Yasal düzenlemeler önümüzdeki günlerde yapılmış olacaktır.'' Çiçek, kurulun, ayrıca bugün TSE'nin konumunu ele aldığını, TSE Başkanı'nın bu konularda bilgi verdiğini söyledi. TSE'nin ihracatla da doğrudan ilgili olduğunu kaydeden Çiçek, ister kamu kurumları isterse özel sektör olsun, üretilen mal ve hizmetlerin kalitesinin ölçümünün büyük oranda bu kurum tarafından yapıldığını anlattı. Çiçek, eski bir yapı ile bugünü ihtiyaçlarını karşılamanın sıkıntılı olduğunu ifade ederek, mevzuat ve teşkilat yapısının gözden geçirilmesi ihtiyacı duyulduğunu söyledi. 
     Hükümet Sözcüsü ve Adalet Bakanı Cemil Çiçek, "Bakanlar Kurulu'nda Türk parası ile ilgili bir değerlendirme yapmadık, bunun kararını bugüne kadar merkez bankası verdi, bundan sonra da o verir" dedi. 
     Hükümet Sözcüsü ve Adalet Bakanı Cemil Çiçek, Bakanlar Kurulu'nun ardından açıklamalarda bulundu ve gazetecilerin sorularını yanıtladı. 
     Bir gazetecinin, Bakanlar Kurulu toplantısında Türk Lirası'nın aşırı değerliğine ilişkin herhangi bir değerlendirme yapılıp, yapılmadığı sorusu üzerine Çiçek, kurla ilgili ayarlamaları hükümetin değil, Merkez Bankası'nın yaptığı söyledi. 
     Türkiye'de serbest kur politikasının uygulandığını ifade eden Çiçek, kurun piyasa tarafından belirlendiğine işaret ederek, şunları kaydetti 
     "Bir müdahale söz konusu olduğunda da bunun kararını Merkez Bankası vermektedir. Türk Lirası'nın aşırı değer kazanmış olmasının ihracat açısından getirdiği bazı sıkıntıların olduğu zaman zaman tartışma konusudur. Bununla ilgili değerlendirmeler vardır. Ama Türkiye'nin kabul ettiği para politikası... Bu noktada hükümetin yapacağı bir şey yok, Merkez Bankası kendi kararlarını bu noktada kendisi vermektedir." İhracattaki artışın sürdürülebilir olmasının önemine dikkat çeken Çiçek, "Bunun da her türlü şartlar altında yapılması gerekir. Bugün Türk parası ile ilgili bir değerlendirme yapmadık, bu bizim görev alanımızın dışındadır. Aksine bir davranış kamuoyunu beklentiye sokar. Bu da ekonomiye zarar verir. Bunun kararını bugüne kadar Merkez Bankası verdi, bundan sonra da o verir" diye konuştu. 
     İhracatın, ithalatı karşılama oranına ilişkin bir soru üzerine de Çiçek, şu yanıtı verdi 
     "Mümkün olduğu kadar ihracatla ithalat denk olsa, hatta ihracat fazlası olsa, temenni edilen bu. Türkiye'nin bu dengeyi her zaman tutturması mümkün olmadı, ithalat lehine bir farklılık söz konusu ama burada ithal edilen malların yapısı önemlidir. İhracatın özel olarak desteklenmesi yönünde bir kararı bugün aldık. İster Destekleme Fiyat İstikrar Fonu kaynaklarının artırılması, ister Eximbank'ın imkanlarının artırılması veya başkaca alınması gereken tedbirler mutlaka alınmak suretiyle..." Bir gazetecinin ihracatın desteklenmesinde maliyetin ne olduğunu sorması üzerine Çiçek, rakamın bütçe ile beraber değerlendirileceğini bu konuda ekonomiyle ilgili bakanların birkaç gün içerisinde değerlendirmede bulunacaklarını belirtti. 
     Çiçek, "Destekleme Fiyat İstikrar Fonu'nun kaynaklarını ne kadar artırırsanız ihracatı o nispette desteklemiş olursunuz. Ama bu da sınırsız değildir çünkü Türkiye'nin bütçe imkanları da bellidir" diye konuştu. 
     AB ilerleme raporunun Bakanlar Kurulu'nda gündeme gelip, gelmediğine ilişkin bir soru üzerine Çiçek, AB konusunun 2 yıldır Bakanlar Kurulu'nun gündemindeki değişmez maddelerinden biri olduğunu ifade etti. 
     Çiçek, "Rapor açıklandıktan sonra bizim bir değerlendirme yapmamız, açıklama yapmamız daha uygun olur. Kaldıki bu ilerleme raporuna paralel olarak Hükümet'in de yapacağı bazı çalışmalar var" dedi. 
     YÖK'ü protesto eylemlerine ilişkin gelişmelerin Bakanlar Kurulu'nda görüşülüp, görüşülmediğine ilişkin soru üzerine de Çiçek, konunun gündeme gelmediğini söyledi. 
     
     İLERLEME RAPORU'NDAKİ AZINLIK KAVRAMI 

     "Aleviler ve Kürtlerin azınlık kavramlarının İlerleme Raporu'nda yer almaması konusunda bir girişiminiz oldu mu " sorusunu Çiçek, şöyle cevaplandırdı 
     "Bugün için değil, daha evvelden bu konularla ilgili hatırlarsanız 17 Aralık öncesinde de bu raporlarla ilgili bazı yanlış ifadelerin kullanıldığı yönünde Dışişleri Bakanlığı'nın girişimleri olmuştu. Bazı kavramlar bir ülkenin varlık sebebi olan bir takım anlaşmalara dayalı olarak yapılmaktadır. 
     Yani Türkiye'de azınlıktan ne kastedildiği bir başka Avrupa ülkesine nazaran farklıdır. Türkiye Cumhuriyeti'ne vücut veren Lozan Anlaşması'nda azınlıkların kimlerden ibaret olduğu ya da buradaki kriterin ne olduğu bellidir. Hiç şüphesiz biz azınlığı böyle anlıyoruz. Bizim açımızdan da doğrusu budur. Bütün dünyanın kabul ettiği anlamda da tek tip bir azınlık ifadesi, azınlık kavramı söz konusu değildir. 
     Uluslararası anlaşmalara ve Türkiye'nin anayasasına, bugüne kadar kabullerine aykırı bir kısım ifadeler yer alacaksa bunlar Dışişleri Bakanlığı tarafından yakından takip edilmektedir. Bu tür girişimler bugün için de bundan evvel de yapıldı. Bazı düzeltmeler yapılmıştı. Raporu ayın dokuzunda göreceğiz. Buna karşılık Türkiye'nin hazırlayacağı bazı metinler olabilir." 
     
     FRANSA'DAKİ OLAYLAR 

     Fransa'daki olayların Bakanlar Kurulu'nda ele alınıp, alınmadığına ilişkin bir soru üzerine Çiçek, şunları kaydetti 
     "Hayır, değerlendirilmedi. Ümit ederiz ki her ülkede huzur ve sükun tesis edilir. Yasalara uygun tesis edilir. Başkalarının bize söylediği gibi insan haklarına ve özgürlüklerine olabildiğince riayet edilerek, hak ihlalleri söz konusu olmadan, cebir ve şiddete kapılmadan, ölçüler kaçırılmadan kamu düzeni tesis edilir. Bizim temennimiz de budur." 
     
</TEXT>
</DOC>
