<DOC>
<DOCNO> 394493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/yazar/uras.html </URL>
<DATE> 2005/11/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çizimine bakarak ev alanlar var 
</HEADLINE>
<TEXT>


Okumuş yazmış, çok kişinin ismen bildiği, tanıdığı bir dostum var. Eşi, "Çok güzel bir ev satın alıyoruz. Fiyatı da çok uygun, 300-400 bin dolar dolayında. Dostlarla birlikte olalım dedik. Sağımızı solumuzu, altımızı üstümüzü dostlar satın aldı. Bizim binada boş yer kalmadı. Ama yanındaki binada size bir yer ayırttık. Gelin, görün. Siz de alın" dedi. "Biz ev almak istemiyoruz" diyerek direndik ise de işe yaramadı. O kadar ısrarcı oldular ki, satın aldıkları binanın şantiyesine birlikte gitmeye mecbur olduk. 
Ben tamamlanmış veya inşa halinde binaları görmeyi bekliyorum. Bomboş bir arsa üzerinde ufacık bir şantiye binasından başka bir şey yok. Şantiye binasına girdik. Kibar genç bir mühendis bize çay ısmarladı. Dostumuzun satın aldığı binanın çizimlerini gösterdi. Hangi daireyi kimin satın aldığını çizimlerin üzerine yazmışlar. 

Bina yok, alan çok 
Mühendis bey, "Fırsatı kaçırmayınız... Daireler kapışılıyor. Dört blok satışa çıktı. Önümüzdeki hafta 4 blok daha satışa çıkarılacak. Onlarda fiyat yüzde 30 zamlı..." diyor. 
Şantiyeden dışarıya çıktık. Arsaya kazıklar çakılmış. Mühendis bey anlatıyor "Sizin bina şuraya yapılacak... Öbür bina şuraya gelecek... Yok yok... Belki şuraya gelecek..." 
Nereye yapılacağı bile belli olmayan bir binanın, çizimine bakarak 300-400 bin dolarlık bir daire almanın "çılgınlık" olduğunu dostumuza söyleyemedim... "Sizin daire hayırlı olsun... Bizim paramız yok" diyerek gönüllerini aldım... 
Ama şimdilerde İstanbul'da yeni konutlar böyle satılıyor. Alanlar memnun. Satanlar çok çok memnun. 

Moda şimdi bu 
Eskiden insanlar daire satın alırken, binanın konumuna, çevresine, yanındaki binalara, inşaat kalitesine, komşularına bakardı. Günümüzde "katalogdan resimden" konut satışları başladı. 
Sadece Türkiye'de mi Bütün dünyada şimdilerde bu böyle. Bu yazının altındaki karikatür 28 Ekim tarihinde International Herald Tribune gazetesinde yayımlandı. Karikatürde bakkaldan makarna satın alırcasına, resme bakarak ev seçen, ev satın alanlarla alay ediliyordu. "Görmeden gayrimenkul satışı" başlığını taşıyan Shelley Emling'in yazısında ise, dünyadaki gayrimenkul çılgınlığından söz ediliyor, insanların "resmine çizimine bakarak", hiç gitmedikleri ülkelerden, görmedikleri konutları satın aldıklarını örneklerle anlatıyordu. 



</TEXT>
</DOC>
