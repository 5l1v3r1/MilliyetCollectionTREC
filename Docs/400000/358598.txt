<DOC>
<DOCNO> 358598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun34.html </URL>
<DATE> 2005/07/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İspanya San Fermin Boğa Festivali başladı... 
</HEADLINE>
<TEXT>

     İspanya'nın kuzeyindeki Pamplona kentinde, boğaların sokaklarda koşturulduğu Aziz Fermin Festivali bugün başladı. 
     Kentin merkezindeki belediye binasının balkonundan fırlatılan havai fişekle resmen başlayan festival çerçevesinde, bir ahırdan bırakılan boğalar, geleneksel olarak kırmızı-beyaz giyinmiş binlerce insanı önlerine katarak, yaklaşık 3 dakika boyunca 825 metre koşacak. 
     9 gün boyunca her gün erken saatlerde yapılan koşuya katılanlar, boğaların önünde panik halinde bağırarak kaçarken, boğaların boynuzlarıyla yaralanmalara sıkça rastlanıyor. 
     Pamplona'daki boğa koşusunda 1924 yılından bu yana 13 kişinin öldüğü bildirildi. 
     Öte yandan, boğaların öldürülmesine karşı çıkan hayvanları koruma dernekleri, dün Pamplona'da çıplak bir yürüyüş düzenleyerek, festivali protesto etti. 
     
</TEXT>
</DOC>
