<DOC>
<DOCNO> 369411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/gun04.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya çocuklarına romantik ninniler 
</HEADLINE>
<TEXT>


Dünyaca ünlü flüt sanatçımız Şefika Kutluer, yeni albümü "World of Lullabies"te Ninniler Dünyası barış ninnilerini seslendiriyor. Sanatçı, albümünü ve kayıt sürecinde yaşadıklarını Milliyet'e anlattı 

Yıldız Yazıcıoğlu - Ankara 


Flüt ve ninnileri neden birlikte düşündünüz 
Flüt sesi, insan psikolojisi üzerine huzur verici, rahatlatıcı etkiye sahip içerisinde kutsal mesaj barındırıyor. Bilimsel çalışmalarda da klasik müzikle insan kimyası arasında doğrudan temas kurulabildiği ve özellikle bebekleri etkilediği ortaya çıkıyor. Doğada muhteşem bir düzen işler. Klasik müzikte de armoni çok uyumludur. İnsanda tedirgin edici ve rahatsızlık yaratıcı etkiler bırakmaz. Dolayısıyla bebeklere ve çocuklara ama büyüklere de dinlendirici flüt sesiyle ninniler dinlettirmek istedim. 

Albümdeki parçaları nasıl seçtiniz 
Yıllardır, pek çok ülkeden müzik formu flüte uygun ninni melodileri seçiyordum. Seçtiklerim, özellikle çocukları ruhsal yönden geliştirecek biçimde olsun istedim. Bu ninniler, büyük ve küçük herkese huzur ve mutluluk duyguları verebilmeli dinleyiciler, albümdeki melodilerle hayaller kurabilmeli. Ama en önemlisi hepsinin halka mal olmuş melodiler olmasına gayret ettim. 

Bir klasik müzik sanatçısı olarak dinleyiciniz ninnileri dinlerken uyusalar rahatsız olmaz mısınız 
Bilimsel araştırmalara göre, ninnilerin rahatlatıcı hormonlar salgılatması gerekiyor. Dolayısıyla dinlerken rahatlamış olmaları beni rahatsız etmez. 

Yoko Ono'dan jest 
Albümde The Beatles'ın yıldızı John Lennon'ın "Imagine" parçası dikkat çekiyor. 
"Imagine" parçasında insanlığı dünya insanları olarak görmek, onları sınıflandırmadan sevme mutluluğunu yaşamak gibi bir hayat felsefesi var. Bu bakımdan sevgi ve barışı desteklemek için John Lennon'ın parçasını özellikle albüme koydum. Lennon'ın eşi ve yasal varisi Yoko Ono telif ücreti talep etmedi. Böylece Lennon'ın parçası albümüme bir armağan gibi oldu. 

Size eşlik eden Royal Filarmoni Orkestrası ile nasıl çalıştınız, onları zorlayan ninni melodileri oldu mu 
Benim çalıştığım orkestra üyeleri, şef ve kayıt stüdyosu, aynı zamanda 'Star Wars' filminin müziklerini yapan ekipti. Keyifli bir kayıt ortamı yaşadım. Orkestra, en çok 'K tibim' parçasında zorlandı. Çünkü albümdeki parçalar içinde ritmi en yüksek olan oydu. Bunun yanı sıra, ninni hissini zedelemeden ritmi yüksek Mozart besteleri de zorlayıcı oldu. Yüksek ritim ile çocukları huzursuz etmek istemiyordum. Önemli olan, onları yumuşak melodilerle hayal dünyasına yolcu etmek. 

Sizce Türkiye'deki dinleyiciler albümü nasıl bulacak 
Albümde yer alan sıkça dinlemediğimiz Amerikan yerlileri, Çin, Japon melodileri ilgi çekecektir. CD, 15 ülke ile sınırlı kaldı. Belki devamı gelebilir. Bunun dışında 'K tibim' sevilecektir. Mozart'ın annesi için bestelediği ancak bizde çocuklara yönelik "daha dün annemizin kollarında yaşarken" sözleriyle tanıdığımız parça da öyle... 

Şefika Kutluer kimdir 

Şefika Kutluer, Ankara Devlet Konservatuvarı'nı 1979 yılında bitirir bitirmez Cumhurbaşkanlığı Senfoni Orkestrası'nın üyesi oldu. Kariyer çalışmalarına Viyana'nın ardından Roma'da S.Cecilia Akademisi'nde devam etti. 1981 yılında Veletri Primavera Musicale'ye katılarak üstün yorumculuk ödülü aldı. Viyana'da Uluslararası Flüt Yarışması'nda 1986 yılında dünya birincisi oldu. 4 Kasım 1995'te Cumhurbaşkanlığı Kültür Sanat Büyük Ödülü'nü alan sanatçıya, 1998 yılında Devlet Sanatçısı unvanı verildi. 

Albümdeki parçalar 

Fransa Gabriel Faure - "Pavane, Op.50" Polonya Mark Warshawski - "Oyfn Pripetshik" İtalya Ananymous - "Lullaby from Tuscany" Japonya Michio Miyagi - "Horu No Umi" Rusya D.Shostakovich - "Lullaby" İrlanda Anonymous - "Greensleeves" Yerli Amerikalılar Turlow Lieurance - "Lullaby" Almanya C.Orff - "Carmina Burana" Çin Anonymous - "Bright Moon" İngiltere John Lennon - "Imagine" Türkiye Anonymous - "Katibim" Brezilya Heitor Villa Lobos - "Aria No 5" ABD George Gershwin - "Summertime" İskoçya Anonymous - "Celtic Lullaby" Avusturya W. Mozart - "Variations KV 265" 


</TEXT>
</DOC>
