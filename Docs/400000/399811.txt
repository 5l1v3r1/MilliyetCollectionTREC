<DOC>
<DOCNO> 399811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun09.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsrail askeri Kürtleri eğitiyor' 
</HEADLINE>
<TEXT>


ROMA AA 

İtalya'da yayımlanan La Stampa gazetesi, Kuzey Irak'taki Kürtlerin emekli İsrail askerleri tarafından eğitildiklerini yazdı. La Stampa, İsrail ordusundan emekli olan onlarca askerin, tarım uzmanı ve mühendis kimliği altında Kuzey Irak'a gittiğini bildirdi. Kuzey Irak'a Türkiye'den girdikleri kaydedilen İsrailli emekli askerlerin "Z Bölgesi" diye adlandırılan gizli bir bölgeye konuşlanarak, Kürt gerillaları terörle mücadele konusunda eğitmeye başladıkları belirtildi. 

Eski MOSSAD başkanı 
La Stampa, İsrail'deki Yediot Ahronot gazetesine dayandırdığı haberde, Kuzey Irak'taki Kürt yetkililer ile İsrailli emekli askerler arasında ilk teması sağlayan kişinin İsrail Gizli Servisi'nin MOSSAD eski başkanı ve İsrail İşçi Partisi Milletvekili Dany Yaton olduğunu, ardından görüşmelerin Yatom şirketinin eski ortaklarından İsrailli işadamı Shlomi Michaels tarafından sürdürüldüğünü kaydetti. La Stampa, Yediot Ahronot'un, İsrailli askerleri Erbil yakınlarındaki Havler Havalimanı'nda görüntüleyen bir fotoğraf yayımladığını aktardı. 
Haberde, birkaç ay önce, eğitim kampının bir terör saldırısına maruz kalabileceği yönündeki bir duyum üzerine, emekli İsrailli askerlerin İsrail'e döndüğü kaydedilirken, eski askerlerin yeniden Kuzey Irak'a gidip gitmedikleri hakkında bilgi verilmedi. 



</TEXT>
</DOC>
