<DOC>
<DOCNO> 393407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko45.html </URL>
<DATE> 2005/11/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan 3 yılda iktidarımız Türkiye'ye 90 katrilyon kazandırdı 
</HEADLINE>
<TEXT>

     Başbakan Recep Tayyip Erdoğan, milletin bir tek kuruşunu heba etmeden, Türkiye'nin geçmiş üç yıllık kazanımlarını koruyarak, istikrar ortamını mutlaka sürdüreceklerini söyledi. 
     Danone'nin, açılışı İstanbul'dan online yapılan Lüleburgaz Fabrikası için Çırağan Sarayı'nda düzenlenen törende konuşan Başbakan Erdoğan, göreve geldikten sonra bütçe açığının GSMH'ye oranının 2003 yılında yüzde 11.3'e, geçen yıl ise yüzde 7.1 seviyesine gerilediğini belirterek, ''İnşallah bu oranın Maastricht Kriterleri seviyesine gerilediği günleri de görmek üzeriyiz. O günler artık yakın'' dedi. 
     Erdoğan, borç stokunun GSMH'ye oranı konusunda da ''Birileri bazen bunu kaşıyorlar. Ama bunun borç miktarıyla mı değerlendirmesi yapılmalı Yoksa borç oranının GSMH'ye oranıyla mı yapılmalı Bu şecaat arz ederken sirkati söylemektir. Maalesef burada sirkatlerini söylüyorlar, açık veriyorlar. Bunun GSMH'ye oranı nedir Önce bunu görmek lazım'' diye konuştu. 
     Göreve geldiklerinde borç stokunun GSMH'ye oranının yüzde 93.4 olduğunu ve 2004 yılı sonunda bu rakamın yüzde 63 seviyelerine indiğini vurgulayan Erdoğan, şunları kaydetti 
     ''Nereden nereye Demek ki milli gelirimiz ciddi bir şekilde artıyor. Çünkü 2004 yılı itibariyle Türkiye'nin milli geliri 300 milyar dolara çıktı. Budur bizi rahatlatan. Şu anda borç miktarı nedir Bununla olaya bakarsak, borcu fazlaysa, Bu ülkenin borcu fazla olduğu için durumu iyi değil diye bakarsanız, o zaman dünyada en çok borcu olan ülke ABD, Japonya'dır. Ama GSMH'ye baktığımız zaman bakıyorsunuz ki oran çok komik, komik olunca da rahat ediyorlar. Burada da hedefimiz inşallah yüzde 60'ın altındaki rakamları yakalamaktır.'' Göreve geldiklerinde enflasyonun yüzde 34 olduğunu, şu anda ise son ayın rakımının yüzde 7.52 seviyesinde bulunduğu anlatan Erdoğan, bu yıl hedeflerinin yüzde 8 olduğunu, göründüğü itibariyle de bu rakamı yakalayacaklarını bildirdi. 
     
     FAİZLERDEKİ DÜŞÜŞ... 
     Başbakan Erdoğan, göreve geldiklerinde iç borçlanma faizinin, nominal faizin yüzde 70 olduğunu belirterek, konuşmasını şöyle sürdürdü 
     ''Şimdi yüzde 14, aradaki fark yüzde 56. Bu ne demek biliyor musunuz sevgili dostlar Yüzde 1 faiz demek yaklaşık 1.5 ila 2 katrilyon TL'ye bedel bir rakam demektir. Bunu yüzde 56 ile çarptığınız zaman karşınıza çıkacak rakam yaklaşık 90 katrilyondur. Yani üç yılda iktidarımızın Türkiye'ye kazandırdığı 90 katrilyondur. Bu parayı ödemekten ülkemizi kurtardık. Peki bu para kimin cebinden çıkacaktı Benim çiftçi kardeşimin cebimden çıkacaktı. Nasıl çıkacaktı Bankaya gidip de o krediyi aldığı zaman yüzde 59, yüzde 56 faiz ödüyordu. Şimdi yüzde 8 ile yüzde 14 arasına düştü. Buralara kadar bunu indirdik. Bu daha da iyi olacak. Arzumuz reel faizi daha da aşağılara düşürmektir. 
     Biliyorsunuz, reel faiz yüzde 30'lar civarındaydı. Şimdi yüzde 8'lerde. Bunu görmeyen veya görmek istemeyenler var. Gözü var ama göremiyor, ne yapayım Aynı şey özelleştirmede, yıllardır Türkiye'de özelleştirme konuşulur ama icraata gelince hiçbir şey yok.'' Hükümetin güven ortamının verdiği destek ile özelleştirmede çok başarılı somut adımlar attığını ve yakaladıkları rakamın her kesimin takdirini topladığını ifade eden Erdoğan, ''Oturup konuşuyoruz. Özelleştirmede ilgili şu tesis kaça gider, verilen rakamlar, şuna gider... Ama 1 yapılıyor özelleştirme, bire 3, bire 4... Bu bize bir şey kazandırıyor, ne o biliyor musunuz Sadece o kurumun birilerine satışı değil, o ana kadar o kurum Türkiye'ye Türk milletine yük iken, teknolojiyle ilgili dünyadaki gelişmeleri takip edemezken el değiştirdikten sonra kurumun havası değişiyor, rekabete giriyor'' diye konuştu. 
     
     ''SEKA'YI BOŞA KAPATMADIK'' 
     Lüleburgaz'daki tesisin de aslında Danone'nin sıfırdan kurduğu bir yer değil, devraldığı bir tesis olduğunu vurgulayan Erdoğan, bu tesisin önceki halini de görebilmeyi istediklerini, önceki haliyle bu hali arasında mukayese edilemeyecek derecede bir değişimin söz konusu olduğunu söyledi. 
     Erdoğan, şöyle devam etti 
     ''Biz bunun ispatını birçok yerde gördük, örneğin İzmit'te SEKA'yı boşa kapatmadık. Orada da durum aynıydı. Modern teknoloji kağıt sanayi nerelerde ama bizim SEKA tesislerimiz her yıl 30 trilyon yiyordu. Millet cayır cayır para kazanırken, orada para kaybediliyordu. Ondan sonra Vatan elden gidiyor, ülke elden gidiyor, nasıl devredersiniz nasıl satarsınız diyenler bu gerçeği göremiyorlardı. 
     İşte biz bu gerçeği ispatlıyoruz. O rakamları bir iki daha katlarsanız sıfırını, yenisi kurarsınız. Bırakın bunu devlet kurmasın, özel sektör kursun. Devlet artık bu alandan çekilsin. Devlet ufuk versin, düzenlesin, oturduğu yerden alsın vergisini, yapacağı hizmeti yapsın. Nedir o hizmet Yapsın alt yapı hizmetleri, onları sürdürsün. Devlete yakışan budur. Gelişen, gelişmekte olan ülkeler bunu yapıyor. Artık biz bu rekabetin dışında kalamayız.'' Hükümet olarak bundan sonra koydukları hedefler doğrultusunda canla başla çalışmaya, bu arada büyümeye de devam edeceklerini belirten Erdoğan, son üç yılda ortalama büyüme hızının yüzde 8, bu yıl ise yüzde 5 olduğunu, bu büyümenin dünya genelindeki gerçekler açısından fena olmadığını söyledi. 
     Erdoğan, ''Biz bunu yeterli görmüyoruz. Çünkü makas çok açık. O makası süratle kapatmaya mecburuz ki bizden sonra gelecek nesillere övünecekleri bir ülke bırakalım. Onun için milletimizin bir tek kuruşunu heba etmeden, Türkiye'nin geçmiş 3 yıllık kazanımlarını koruyarak, istikrar ortamını mutlaka sürdüreceğiz'' diye konuştu. 
     
     YENİ YATIRIMLARA, FABRİKALARA İHTİYAÇ VAR 
     Başbakan Recep Tayyip Erdoğan, Türkiye'nin gelişip kalkınabilmesi, yeni istihdam kapıların açılabilmesi için yeni yatırımlara, yeni fabrikalara çok ihtiyaç olduğunu ifade ederek, konuşmasını şöyle tamamladı 
     ''Gün geçmiyor ki bir açılış tören daveti almayalım. Bu da bizi heyecana boğuyor. Her yeni açılış, ülkemizin ayağa kalkmasında yeni bir adım, işsizlerimiz için bir umut kapısı, sanayicilerimiz için de bir kazanç kaynağı demektir. Yapılan her yatırımın, her hizmet girişiminin ülkemize katkılarının hükümet olarak bizler gayet iyi bilincindeyiz. Onun için de her yerde şunu söylüyorum. Kim ki ülkemde taş üstüne taş koyar, başımız gözümüz üstünde yeri var. Onun için yatırımcılarımızın açılış heyecanlarına mutlaka ortak olmak, onlarla aynı heyecanı paylaşmak için her açılışa yetişmeye çalışıyoruz. Uydu aracılığıyla da olsa bu önemli anlarında onları yalnız bırakmıyoruz. Bırakmak istemiyoruz. Bu değerli tesis için yatırımcılarımızı kutluyor, kendilerine ülkem, milletim adına teşekkür ediyorum. Onların ceplerine de bolluk bereket kazanç vesilesi olmasını temenni ediyorum.'' Erdoğan konuşmasının ardından, kürsüde hazırlanan butona basarak sembolik şekilde Danone Lüleburgaz Fabrikası'nın açılışını yaptı. 
     Açılış ile birlikte süt alım süreci de başlamış oldu. 
     Törende Lüleburgaz'daki fabrikadan canlı uydu bağlantısı yapılarak, üretim süreci hakkında Başbakan Erdoğan ve diğer katılımcılara bilgi de verildi. 
     Fabrikadaki üretim sürecini izleyen Erdoğan'a sunucu Korhan Abay, sorusu olup olmadığını sordu Bunun üzerine Erdoğan, Danone ürünlerini kastederek, ''Az önce tecrübe ettik. Pudingi de orada bizzat gördük yaşadık. Çok teşekkür ediyoruz. Gayet güzel, steril olarak hazırlandığı belli oluyor. Başarılarının devamını diliyorum, kutluyorum, teşekkür ediyorum'' dedi. 
     Başbakan Erdoğan, törenden önce Danone'nin kurduğu stand önünde, geçtiğimiz günlerde Danone Uluslar Kupası'nda 32 ülke arasında 6. olan minikler takımıyla da hatıra fotoğrafı çektirip, kısa bir süre sohbet etti. 
     Törene Tarım ve Köyişleri Bakanı Mehmet Mehdi Eker'in yanı sıra İstanbul Büyükşehir Belediye Başkanı Kadir Topbaş da katıldı. 
     
</TEXT>
</DOC>
