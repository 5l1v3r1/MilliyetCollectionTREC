<DOC>
<DOCNO> 365226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/axgun02.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özmen'e müebbet hapis 
</HEADLINE>
<TEXT>


Aralarında Uğur Mumcu ve Ahmet Taner Kışlalı suikastlarının da bulunduğu 22 faili meçhul cinayeti kapsayan 'UMUT Davası' sanıklarından Ferhan Özmen, ağırlaştırılmış müebbet hapis cezasına çarptırıldı 

ANKARA Milliyet 

Gazeteci - yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesinin de aralarında bulunduğu 22 faili meçhul cinayeti kapsayan "UMUT Davası" sanıklarından Ferhan Özmen, "anayasal düzeni bozmaya cebren teşebbüs" suçundan ağırlaştırılmış müebbet hapis cezasına çarptırıldı. 
Ankara 11. Ağır Ceza Mahkemesi'ndeki karar duruşmasına tutuklu sanıklar Özmen, Hasan Kılıç, Mehmet Ali Tekin, Ekrem Baytap, tutuksuz yargılanan Abdülhamit Çelik ve Mehmet Şahin katıldı. Esas hakkındaki mütalaasını tekrarlayan savcı Salim Demirci, sanıkların cezalandırılmasını istedi. Mütalaaya katıldıklarını belirten sanık avukatı Halil Sevinç, "Ancak müvekkillerin yakınlarının da söylediği gibi Mumcu, Aksoy, Üçok ve Kışlalı'nın öldürülmesini organize eden güçler ortaya çıkarılıp yargılanmadıkça, dosyanın müvekkiller yönünden kapanmayacağını ve kamu vicdanının tatmin olmayacağını söylüyoruz" dedi. Son sözleri sorulan Özmen, "Avukat, karanlık güçlerden bahsediyor. Eğer böyle güç varsa, ortaya çıkarılsın da beraat edelim. 6 yıldır yargılanmama rağmen ilk kez beraat talep ediyorum" diye konuştu. Diğer sanıklar da beraatlerini talep etti. 

Topluma kazandırma indirimi 
Özmen'i ağırlaştırılmış müebbet hapis cezasına çarptıran mahkeme, Hasan Kılıç ve Mehmet Ali Tekin'e ise lehlerine olan yeni TCK'nın, "silahlı örgütün özel görevli yöneticisi olma" suçunu düzenleyen 314 1. maddesi uyarınca 10'ar yıl hapis cezası verdi. Terörle Mücadele Yasası'na TMY göre sanıkların cezasını 15'er yıla çıkartan mahkeme, ancak duruşmalardaki iyi hallerini göz önüne alarak 12 yıl 6'şar aya indirdi. Sonunda da Topluma Kazandırma Yasası'ndan yararlanma isteklerini yerinde bulduğu sanıkları 6 yıl 3'er aya mahk m etti. 
Hasan Şahin, Mehmet Ali Aydın, Muzaffer Dağdeviren ve Abdülhamit Çelik de, yeni TCK'nın "silahlı örgüt üyesi olmak" suçunu düzenleyen 314 2. maddesine göre 5'er yıla mahk m oldu. TMY'ye göre cezaları 7 yıl 6'şar aya çıkartan mahkeme, Topluma Kazandırma'dan da yararlandırarak 3 yıl bir ay 15'er günle cezalandırdı. Sanık avukatları kararı temyiz edeceklerini söyledi. 




</TEXT>
</DOC>
