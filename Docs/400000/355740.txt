<DOC>
<DOCNO> 355740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/siyaset/siy02.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu'dan yeni öneriler 
</HEADLINE>
<TEXT>


ANAVATAN Genel Başkanı Erkan Mumcu, "Din dersi seçmeli olmalı. Sünni ve Alevilere kendi inançlarına göre eğitim verilmeli. İmam hatip liseleri de kapatılmalı" dedi 

ANKARA Milliyet 


Anavatan Genel Başkanı Erkan Mumcu, okullardaki din kültürü dersinin zorunlu olmaktan çıkarılması gerektiğini belirterek, "Seçmeli din dersi olmalı. Sünni ve Alevilere kendi inançlarına göre eğitim verilmeli" dedi. 
Mumcu, dün CNN Türk'te yayımlanan "Ankara Kulisi" programında Fikret Bila, Nur Batur ve Murat Yetkin'in sorularını yanıtladı. Başbakan Recep Tayyip Erdoğan'ın, eğitim ve öğrenim hakkını düzenleyen Anayasa'nın 42. maddesini referanduma götürebileceğini söylediğini ifade eden Mumcu, bunun toplumda bölünme yaratacağını belirtti. Mumcu, "Türban, YÖK yönetmeliğinde var. Gelin Anayasa'nın 130 ve 131. maddelerini değiştirelim. YÖK reformunu gerçekleştirelim ve başörtüsünü üniversite reformunun önündeki engel olmaktan çıkaralım" diye konuştu. 

Kamusal alan tarifi 
Kamusal alan tarifinin yeniden tanımlanmasını isteyen Mumcu, "Hizmet alan hizmet veren ayrımı konur. Kamusal erk kullanan kişi türban takamaz. Saf bir dini simge dahi laiklik prensibiyle bağdaşmaz" şeklinde konuştu. AKP ile CHP'nin kutuplaşma yaratarak, türbanı ve duyguları sömürme politikası izlediğini savunan Mumcu, Türkiye'deki din eğitimi sisteminin de değiştirilmesi gerektiğini vurguladı. 
İmam hatip liselerinin işlevlerini kaybettiğini ifade ederek, kapatılması gerektiğini söyleyen Mumcu, "İmam hatip eğitimi, ne imam ne de doktor yetiştiriyor. Yarım imam dinden, yarım doktor candan eder derler. Devlet, ihtiyaç planlaması yaparak çok nitelikli görevliler yetiştirecek ilahiyat meslek liseleri kurmalıdır" diye konuştu. 

Talep edene din dersi 
Zorunlu din kültürü derslerinin kalkması gerektiğini de dile getiren Mumcu, "Din dersi seçmeli olmalı ve devlet talep edene vermeli. Bu derslerde ibadet pratikleri de olmalı. Alevi inancına sahip olanlara da, inançlarına uygun eğitim verilmeli" dedi. 


</TEXT>
</DOC>
