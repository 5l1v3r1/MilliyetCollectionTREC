<DOC>
<DOCNO> 396778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo19.html </URL>
<DATE> 2005/11/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Özerten Hakem hatalarının en az olduğu haftayı yaşadık... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, hakem hatalarının en az olduğu bir haftayı geride bıraktıklarını söyledi. 
     Özerten, Futbol Federasyonu'nun Levent'deki merkezinde düzenlediği basın toplantısında, gerilim ve gergin bir 15 günü geride bıraktıklarını ifade ederek, ''Lig maçlarında pek bir problem yok, artık iklim şartlarının da zor olduğu çetin kış şartlarının başladığı ortamda hakem hatalarını minimuma indirip, futbola çeşni, güzellik katabilmeleri için elimizden geleni yapmak için çalışacağız'' dedi. 
     Futbolcuların da iyi niyetli olmaları ve hakemlere yardımcı olmalarının da notların yüksek olmasına katkısının bulunduğunu anlatan başkan Özerten, futbol ailesi olarak bütün unsurların iyi niyetli olması halinde her şeyin çok daha yolunda gideceğini ifade etti. 
     
     HAKEMLERE ÖVGÜ 
     Ufuk Özerten, Türk hakemlerine de övgüler yağdırarak, ''Hakemlerin eğitimi konusu gündeme getiriliyor. Herkesle bu konuyu tartışmaya hazırım, en aşağıdaki C klasmanı hakemimiz dahil olmak üzere hepsi dünyanın bütün hakemleriyle yarışacak kadar bilgilidir'' dedi. 
     Hakemlerin kondisyonlarının da eleştirildiğini ifade eden başkan Özerten, ''Bu lafla saptanacak bir şey değildir. Bu konuda bayanlar da dahil olmak üzere tüm hakemlerimiz içinden tesadüfi seçilecek 10'unu alıp spor akademisinde testleri yaparız, el mi yaman, bey mi yaman görürüz . Türkiye'de hakemlik nasıl oluyor, nasıl yapılıyor, biri bana bunu sorsun, ben bunu anlatayım. Öncelikle ana problemleri çözmeniz lazım. Hakemlerin en büyük problemleri maç eksikleridir. Yönettikleri maç adetleri az olduğundan tecrübe yetersizliğinden bir takım hatalar yapmaktadırlar'' diye konuştu. 
     
     DERBİ MAÇIN HAKEMİ PERŞEMBE GÜNÜ 
     Özerten, Galatasaray ile Fenerbahçe arasında oynanacak derbi maçın hakemini perşembe günü saat 12.00'de açıklayacaklarını söyledi. 
     Derbi maç için kafasında 27 tane isim bulunduğunu dile getirerek, bütün hakemlerin bu maça verilebileceğini ima eden Ufuk Özerten, ''İnşallah bunlardan birini atayacağız. Senelerdir bu işin içindeyim hep bu muhabbet olur, inşallah yöneten sıfıra yakın hatayla ve başarıyla yönetir'' ifadesini kullandı. 
     Özerten, ''Derbi maçın hakemi kurayla belirlenebilir mi '' sorusu üzerine de ''En büyük hedefim iki kulübümüzün bir isim hakkında anlaşması ve maçın hakemini öyle belirlemek. Ama o seviyiye gelemedik'' dedi. 
     Kuddusi Müftüoğlu ile ilgili bir soru üzerine de başkan Özerten, ''Kuddusi bu sene çalışır, tekrar FIFA kokartını takar. Kime nasıl takıldıysa o kadar da kolay çıkar. Bütün hakemlerimize aynı yakınlıktayız, ayrım yapmıyoruz'' şeklinde konuştu. 
     Ufuk Özerten, İsviçre maçının hakemleri konusunda ise yorum yapmayarak, ''Ben Türkiye'deki hakemleri en iyi şekilde yönetmekten sorumluyum. O maçların hakemleriyle ilgili görüş bildirmek istemiyorum. Zaten direkt olarak hakemi izlemedim'' dedi. 
     
</TEXT>
</DOC>
