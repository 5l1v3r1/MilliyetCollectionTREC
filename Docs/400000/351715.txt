<DOC>
<DOCNO> 351715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yasam/ayas.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koruma' altında esrarengiz ölüm 
</HEADLINE>
<TEXT>


16 kişiyle para karşılığı birlikte olduğu iddia edildikten sonra koruma altına alınan 15 yaşındaki R.S. ölü olarak Mardin Devlet Hastanesi'ne getirildi. 'Zatürree' denildi, otopsi yapılmadan defnedildi 


Mardin'in Ömerli ilçesinde geçen yıl ortaya atılan iddiaların ardından Sosyal Hizmetler İl Müdürlüğü'nce koruma altına alınan R.S., 3 gün önce henüz kimliği açıklanmayan bazı kişiler tarafından ölü olarak Mardin Devlet Hastanesi'ne getirildi. 
Annesi Katibe Aras tarafından önceki gün Ömerli'ye götürülen R.S.'nin cenazesi, Belediye Asliye Mezarlığı'nda toprağa verildi. İlçedeki bazı vatandaşlar ise genç kızın cenazesinin, Belediye Asliye Mezarlığı'na gömülmesine karşı çıktı. 
Belediye işçileri de cenazenin ilçeye getirilmesine bazı vatandaşların tepki gösterdiğini belirterek, "Küçük bir ilçe olduğu için genellikle ölen kişinin cenazesine herkes katılır. Ama S.'nin cenazesine hiç kimse katılmadı. Sadece annesi ve biz vardık" dedi. 

Ölüm raporu ulaşmadı 
R.S. geçen yıl Niğde Yetiştirme Yurdu'nda koruma altına alınmıştı. Niğde Yetiştirme Yurdu yetkilileri, genç kızın koruma altına alındığını, kaldığı süre içinde birkaç kez yurttan kaçtığını anımsatarak, en son 2 ay önce yurttan kaçtıktan sonra bir daha haber alamadıklarını ifade etti. 
Emniyet Müdürlüğü yetkilileri de R.S.'nin hastaneye ulaştırıldığında ölü olduğunu, doktorun yaptığı kontrolde ileri derecede zatürree teşhisi konulduğunu ifade ederek, "Normal ölüm olduğu için otopsi yapılmadı" diye konuştu. 
Ömerli Belediyesi yetkilileri ise ölüm raporunun ellerine ulaşmadığını, ancak Mardin Devlet Hastanesi ve İlçe Emniyet Amirliği ile yaptıkları görüşmede, kızın cesedinin gömülmesinde bir sakınca bulunmadığı yönünde bilgilendirildiklerini kaydederek, şunları söyledi "Bize zatürree olduğu için öldüğünü ve gömebileceğimizi söylediler. Bu nedenle gömdük. Ancak henüz ölüm raporu gelmedi." 
Mardin 2. Ağır Ceza Mahkemesi'nde R.S. ile birlikte oldukları gerekçesiyle haklarında dava açılan tutuksuz 16 sanığın yargılanması ise sürüyor. 

5-15 yıl isteniyor 
İddianamede, sanıkların küçük yaştaki kızın ırzına geçme suçunu işledikleri belirtilerek, haklarında 5 ile 15 yıl arasında hapis cezaları isteniyor. 




</TEXT>
</DOC>
