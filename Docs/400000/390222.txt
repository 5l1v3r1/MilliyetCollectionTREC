<DOC>
<DOCNO> 390222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur03.html </URL>
<DATE> 2005/10/27/ </DATE>
<TIME> 03.35 </TIME>
<AUTHOR>  </AUTHOR>
<HEADLINE>
Malatya Çocuk Yuvası'nda yaşanan vahşete tepki yağıyor... 
</HEADLINE>
<TEXT>

     Anavatan Partisi Genel Başkan Yardımcısı Sibel Çarmıklı, çocukların dövülüp, hakaret edilmelerini bir anne ve Türk kadını olarak kınadığını belirterek, ''Devletin sıcak ellerinde geleceğe hazırlamamız gereken bu çocukları dövmek, insanlıktan nasiplerini almamış ruh hastalarının davranışıdır'' dedi. 
     Çarmıklı, yaptığı yazılı açıklamada, çocukları döven bu kişilerin ''asıl teröristler'' olduğunu ifade ederek, onları görevden almanın yeterli olmadığını söyledi. 
     Çocuklara ''işkence'' eden bu ''mağara çağı'' insanlarının toplumda yeri olamayacağını belirten Çarmıklı, ''İnsanın yüreğini dağlayan bu çağ dışı olaydaki 4 kadın kahramanı cezalandırmak ne yazık ki yetmiyor. İçinde bulunduğumuz sistemi sorgulamalı ve değişim kapılarını bir an önce açmalıyız. Kimsenin geleceğimizi elimizden çalmaya hakkı yoktur'' görüşünü kaydetti. 
     
</TEXT>
</DOC>
