<DOC>
<DOCNO> 377059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko35.html </URL>
<DATE> 2005/09/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Vaillant Türkiye'nin teknoloji üssü açıldı... 
</HEADLINE>
<TEXT>

     Vaillant Group Yönetim Kurulu Eş Başkanı Claes Göransson, Türkiye'nin şirket satışları içinde Avrupa'nın en hızlı büyüyen pazarı olduğunu söyledi. 
     Isıtma teknolojileri ve sistem çözümleri üreten Vaillant'ın Türkiye merkez binası, Vaillant Group Yönetim Kurulu Eş Başkanları Claes Göransson, Michel Brosset ile Pazarlama ve Satış Direktörü Claude Chalufor'un katılımıyla hizmete açıldı. 
     2.5 milyon Avro'ya mal olan binasının açılışında bir sunum yapan Göransson, Türkiye pazarının, şirketin toplam satışı içindeki payının yüzde 4 olduğunu, ancak Avrupa ülkeleri arasında en hızlı büyüyen pazar olduğunu söyledi. 
     Göransson, grubun Asya'ya da açılacağını belirterek, Türkiye'nin Asya pazarı için bir model oluşturacağını kaydetti. 
     Şirketin Doğu Avrupa Ülkeleri Sorumlu Müdürü Detlef Neuhaus ise, 2005 yılında Türkiye'deki brüt satışlarının 75 milyon Avro'ya ulaşmasını beklediklerini, Türkiye'nin müşteri odaklı çalışmalarda diğer ülkelere göre bir tür ''standart koyucu'' olduğunu belirtti. 
     Açılışta, alternatif enerji üreten ısı pompası, fotovoltaik yakıt hücresi, kazan ve solar sistemleri ile klima cihazları vizyon salonunda bir sergi ile tanıtılırken, ''Zaman Tüneli''nde de geçmiş yıllarda kullanılan ısıtma teknolojileriyle günümüz teknolojisi bir arada sergilendi. 
     1874'te kurulan ve toplam cirosu 1.6 milyar dolar olan grupta toplam 8 bin 200 kişi çalışıyor. 
     
</TEXT>
</DOC>
