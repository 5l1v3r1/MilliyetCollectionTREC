<DOC>
<DOCNO> 353393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo04.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zurawski kaçtı 
</HEADLINE>
<TEXT>


Trabzonspor'un her konuda anlaşma sağladığı Polonyalı santrfor, İskoçya'nın Celtic Kulübü'ne transfer oldu. Yönetim bunun üzerine Hollanda'nın Vitesse takımında forma giyen Ganalı Amoah'ı gündemine aldı 

SERHAT DEMİRTAŞ 


Trabzonspor'da transferi için gün sayılan Polonyalı golcü Zurawski'den şok haber geldi. Bir yıldır Bordo - Mavili takımın takibinde olan Wisla Krakov'un yıldızı, her konuda anlaşmaya varılmasına rağmen son anda karar değiştirdi. Trabzonspor'un dışında Austria Wien ve Celtic takımlarından da teklif aldığını duyuran 28 yaşındaki tecrübeli futbolcu, "Ünlü ekiplerin benimle ilgilenmesi gurur verici ama tercihimi Celtic'ten yana kullandım" dedi. 
Yönetici Murat Bozoğlu, "Zurawski konusunda gerçekten çok umutluyduk. Ancak Celtic, parasal anlamda bizim teklifimizin üzerinde bir öneride bulunmuş. Ayrıca bu oyuncu kariyerini İskoçya'da sürdürmek istediğini açıkladı. Bu saatten sonra yapılacak fazla birşey yok" diye konuştu. Bozoğlu, camiaya da seslenerek, "Paniğe gerek yok. Alternatiflerimiz hazır" yorumunu yaptı. 
Trabzonspor bu beklenmedik gelişme üzerine B planını devreye soktu. Daha önce de gündeme gelen Hollanda'nın Vitesse Kulübü'nün 25 yaşındaki futbolcusu Amoah ile temasa geçildi. Büyük mali kriz içerisinde olan Hollanda temsilcisinin Ganalı golcü için 1.5 milyon Euro istediği, ancak bu rakamda pazarlık payının da olduğu dile getirildi. Amoah'ın menajerinin Trabzonsporlu yöneticileri arayarak transfere yeşil ışık yaktığı bildirildi. 

İç transfer mutlu bitti 

Bordo - Mavili takımda, iç transferde sorun yaratacağı düşünülen Mehmet Yılmaz, Erdinç Yavuz ve İbrahim Ege ile anlaşmaya varıldı. Asbaşkan Ömer Sarı'nın dün İstanbul'daki ofisinde futbolcuların menajeri Mustafa Üçüncü ile yapılan görüşmede taraflar el sıkıştı ve protokol imzalandı. Mehmet Yılmaz'ın sözleşmesi üç yıla çıkarılırken, bu sezon kendisine 960 milyar lira verilmesi karara bağlandı. Erdinç'in 450 milyar liralık ücreti 900 milyar liraya, İbrahim Ege'nin de 200 milyar liralık ücreti 550 milyar liraya çıkarıldı. 

Güneş umut saçtı 

Trabzonspor Teknik Direktörü Şenol Güneş, artık ulusal anlamda başarılı olmak istediklerini söyledi. 
Güneş, Trabzonspor Dergisi'ndeki yazısında, "Geçen sezon oynadığımız oyun ile lige renk getirdik. İzleyenlere keyif verdik. Şampiyonlar Ligi'ne şampiyon olarak katılmak istiyorduk, bunu maalesef gerçekleştiremedik. Trabzonspor olarak hep Türk futboluna sınır ötesi başarılar kazandıralım diyoruz" dedi. 
Takım adı ne olursa olsun, bu başarıları kazandıranlara destek olunması gerektiğini ifade eden Güneş, "Başarısızlık kaderine teslim olmayalım. Başarıya giden yolda değişimden korkmayalım. Ama unutmayalım, değişim önce içeriden başlar. Herkes, hemen başarı bekliyor. Trabzonspor 30-40 yılda bir yerlere geldi. Geçmişin hesabını yapmadan, geleceğin planlamasını yapamayız. Trabzonspor iskelet kadrosunu mutlaka muhafaza edecek ve takviyeler yapacak. Ortalama bir bütçeyle doğru işler yapmaya devam edeceğiz. Biz hedefe ulaşmak için söz veriyoruz" ifadelerini kullandı. 

'Ben olsam satardım' 

Trabzonspor'un eski hocalarından Ahmet Suat Özyazıcı, Tolga Seyhan'a verilen bonservis bedelinin çok iyi olduğunu söyledi. Özyazıcı, "Tolga'yı ben olsam satarım. Bir dakika bile düşünmem" diye konuştu. Ahmet Suat Özyazıcı, Fatih Tekke'nin de artık Avrupa'da oynaması gerektiğini belirtti. 


</TEXT>
</DOC>
