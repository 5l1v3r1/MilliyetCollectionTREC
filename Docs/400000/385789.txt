<DOC>
<DOCNO> 385789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko25.html </URL>
<DATE> 2005/10/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yılın ilk 9 ayında bütçe 8.2 milyar YTL açık verdi... 
</HEADLINE>
<TEXT>

     Konsolide bütçe yılın ilk 9 ayında, 8 milyar 193 milyon YTL açık verirken, bütçedeki faiz dışı fazla tutarı ise 27 milyar 42 milyon YTL'ye ulaştı. 
     Maliye Bakanlığı, Eylül ayı ile Ocak-Eylül dönemine ilişkin bütçe uygulama sonuçlarını açıkladı. 
     Buna göre, geçtiğimiz ay, 11 milyar 710 milyon YTL bütçe harcaması yapılırken, 10 milyar 272 milyon YTL gelir elde edildi. Böylece Eylül ayında bütçe açığı 1 milyar 438 milyon YTL, faiz dışı fazla da 1 milyar 436 milyon YTL olarak gerçekleşti. 
     
     9 AYLIK UYGULAMA 
     Ocak-Eylül döneminde ise konsolide bütçeden 103 milyar 718 milyon YTL harcama yapıldı. Faiz hariç bütçe giderlerinin 68 milyar 483 milyon YTL olduğu bu dönemdeki bütçe gelirleri de 95 milyar 525 milyon YTL olarak belirlendi. 
     Bu şekilde Eylül sonu itibarıyla bütçe açığı 8 milyar 193 milyon YTL, faiz dışı fazla tutarı da, 27 milyar 42 milyon YTL olarak hesaplandı. 
     Açıklamaya göre, bütçe açığının düşürülmesi konusundaki olumlu performans bu dönem de sürdü. 2003 yılının ilk 9 ayında 29 milyar 825 milyon YTL, 2004 yılında ise 21 milyar 80 milyon YTL olan bütçe açığı, bu yıl 8.2 milyar YTL'nin altına çekildi. 
     Faiz dışı fazlada da hedeflere uyumlu bir gelişme sağlandı ve 2003 yılına göre yüzde 61.5, 2004 yılına göre de yüzde 12.2'lik bir artış kaydedildi. Faiz dışı fazlada, Eylül sonu itibarıyla 2003 yılında hedefin yüzde 82.5'u, 2004 yılında ise hedefin yüzde 92'si gerçekleşirken, bu yıl gerçekleşme oranı yüzde 99'a ulaştı. 
     
     NEREYE, NE HARCANDI 
     Maliye Bakanlığı açıklamasına göre, geçen yılın aynı dönemine göre yüzde 2.8 oranında artış gösteren konsolide bütçe giderleri içinde en büyük payı yine faizler aldı. 
     Devletin 35 milyar 235 milyon YTL faiz harcamasında bulunduğu bu dönemde, cari transferlere 25 milyar 373 milyon YTL, personele de 24 milyar 244 milyon YTL gitti. 
     Eylül sonu itibarıyla bütçe ödeneklerinin yüzde 66.6'sı kullanılırken, açıklamada, ''Ocak-Eylül dönemi bütçe giderlerinin yıl sonu gerçekleşmesine oranının 2003 yılında yüzde 72.3, 2004 yılında ise yüzde 71.5 olduğu gözönüne alındığında, mali disiplinin güçlendirilmesi yönünde çok önemli bir mesafe alındığı görülmektedir'' denildi. 
     Açıklamada, bütçe harcamalarına yönelik şu tespitler de yer aldı 
     ''Faiz giderlerindeki iyileşme Ocak-Eylül 2005 döneminde de devam etmiştir. Mali disiplinin sağlanması, yüksek faiz dışı fazla elde edilmesi ve ekonomik programın uygulanmasında gösterilen kararlılık sayesinde, Ocak-Eylül 2003 döneminde 46 milyar 565 milyon YTL, Ocak-Eylül 2004 döneminde ise 45 milyar 176 milyon YTL faiz ödemesi yapılmış iken, bu yılın aynı döneminde 35 milyar 235 milyon YTL'lik faiz ödemesi gerçekleştirilmiştir. 
     Mal ve hizmet alımları, tarımsal destekleme ödemeleri, sosyal güvenlik kurumlarına transferler, yatırım giderleri ve sermaye transferleri de harcama programımıza uygun gerçekleşmiştir.'' 
     
     BÜTÇE GELİRLERİ 
     Ocak-Eylül döneminde, konsolide bütçe gelirlerinde de 2003 yılına göre yüzde 33.1, 2004 yılına göre ise yüzde 19.7 oranında artış sağlandı. 
     Bütçe gelirlerinin 77 milyar 817 milyon YTL'lik bölümünü vergi gelirleri oluştururken, bütçeye vergi dışı gelirlerden 14 milyar 998 milyon YTL, sermaye gelirlerinden 174 milyon YTL, bağış ve yardımlardan 933 milyon YTL, katma bütçe öz gelirlerinden de 1 milyar 603 milyon lira girdi. 
     Yılın ilk 9 ayında bütçe gelirlerinde hedefin yüzde 75.5'i, vergi gelirlerinde ise yüzde 73'ü gerçekleştirildi. 
     Maliye Bakanlığı açıklamasında, bütçede geçen yıllara göre belirgin iyileşmeler kaydedildiği belirtildi ve yıl sonu hedeflerine ulaşılması için bundan sonra da bütçe uygulamalarında mali disiplin anlayışına sıkı sıkıya bağlı kalınacağı ifade edildi. 
     
</TEXT>
</DOC>
