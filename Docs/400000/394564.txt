<DOC>
<DOCNO> 394564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy29.html </URL>
<DATE> 2005/11/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AKP heyeti Hakkari'de Geri dönüş yok... 
</HEADLINE>
<TEXT>

     AK Parti Genel Başkan Yardımcısı Şükrü Ayalan başkanlığındaki 6 kişilik heyet, Şemdinli’deki incelemelerinin ardından Hakkari’ye geldi. 
     Ayalan başkanlığındaki AK Parti Heyeti, Hakkari Valisi Erdoğan Gürbüz’ü makamında ziyaret etti. 
     Valilik çıkışında gazetecilere açıklama yapan heyet başkanı Şükrü Ayalan, buradaki incelemelerden aldıkları bilgileri bir rapor halinde Başbakan Recep Tayyip Erdoğan’a sunacaklarını söyledi. 
     Ayalan, raporun Başbakan Erdoğan ile değerlendirileceğini belirterek, şöyle konuştu 
     "Şemdinli, Yüksekova ve Hakkari’de her ne kadar barış ortamını bozmak isteyenler varsa da buna halkımız müsaade etmemiştir. AK Parti olarak burada üzerimize düşen ne varsa sonuna kadar yapacağız. Bu olayın faillerinin bulunması, sürdürülen adli ve idari soruşturmanın sonuna kadar devam etmesi için gerekeni yapacağız. Şu anda hem adli, hem de idari soruşturma devam ettiği için yargı süreci vardır. Bizim herhangi bir şekilde yargıya müdahale etmemiz söz konusu değildir." Tutuksuz yargılanan iki kişi ile ilgili, şu anda "Birileri serbest birileri tutuklu dememiz mümkün değildir" diyen Ayalan, "Bu süreç devam edecek ve soruşturma sonunda kimlerin tutuklandığı kimlerin serbest bırakıldığını hepimiz göreceğiz. Olaya sükunetle yaklaşırsak yanlış yapmamış oluruz" diye konuştu. 
     Gazetecilerin Kara Kuvvetleri Komutanı Orgeneral Yaşar Büyükanıt’ın Şemdinli olaylarında yer aldığı belirtilen askeri personel Ali Kaya ile ilgili değerlendirmesini nasıl karşılıyorsunuz " yönündeki sorusunu ise Ayalan şöyle yanıtladı 
     "Kara Kuvvetleri Komutanımız beraber çalıştığı sürece o arkadaşımızdan istifade etmiş olabilir ve halen çok iyi bir asker de olabilir. Ancak bu konularda yorum yapmamız uygun değildir. Şemdinli olaylarıyla ilgili Başbakanımızın bir cümlesi var Bu olayın failleri ve müsebbipleri her kimse mutlaka bedelini ödeyecektir . Biz bu sözün üzerine başka bir söz söylemeyeceğiz. Kaç kişi olacak ve sonu nereye varacak bunun hesabını yapmayacağız. Türkiye demokratik bir Cumhuriyettir. Hükümet bu olayın üzerine gidecektir. Bundan geriye dönüş yok." Ayalan ve beraberindeki heyet Hakkari Cumhuriyet Başsavcısı Hasan Aydın ile görüşmenin ardından AK Parti il teşkilatını ziyaret etti. 
     Geceyi Hakkari’de geçirecek olan heyet, yarın karayoluyla Van’da oradan da Ankara’ya dönecek. 
     
</TEXT>
</DOC>
