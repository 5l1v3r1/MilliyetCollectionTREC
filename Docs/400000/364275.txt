<DOC>
<DOCNO> 364275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo14.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişek gibi Konya 
</HEADLINE>
<TEXT>


Bolu kampını 2-0'lık Denizlispor galibiyetiyle bitiren Yeşil - Beyazlı ekibin Teknik Direktörü Aykut Kocaman camiaya seslendi, "Yeni sezonda taraftarlarımıza fişek gibi bir takım izleteceğiz" dedi 

TANER BAYAR DHA 


Süper Lig'de üst sıraları hedefleyen Konyaspor'un hocası Aykut Kocaman taraftarlara iddialı mesajlar gönderdi. Bolu kampındaki son hazırlık maçında önceki akşam güçlü Denizlispor'u 2-0 mağlup eden Yeşil - Beyazlı takımın çok yararlı bir kamp dönemi geçirdiğini belirten Kocaman yeni sezonda başarılı sonuçlara imza atacaklarını söyledi. 
Futbolcular arasındaki uyumu üst seviyeye çıkardıklarını dile getiren Kocaman, "Burada yaptığımız çalışmalar beni umutlandırdı. Özellikle yeni transferlerin uyumu açısından çok iyi bir kamp dönemi geçirdik. Önümüzdeki sezonda taraftarımıza fişek gibi bir takım izletmek istiyoruz. Kulübü hedeflere taşımak için ekip olarak elimizden geleni yapacağız" diye konuştu. 

Sambacı Batista yolda 
Futbol Şube Sorumlusu Bahattin Karapınar ise Shakhtar Donetsk'te forma giyen Galatasaray'ın eski futbolcusu Batista'nın transferi için çalışmaların devam ettiğini açıkladı. Karapınar, "Bu transferi bitireceğiz. Batista'yı alarak transferi kapatmayı düşünüyoruz" dedi. 

Çifte doğum günü 

Belçika kampını noktalayan Gençlerbirliği'nde Brezilyalı futbolcu Marcio Oliveria ve kaleci Ferhat'ın doğum günleri kutlandı. Teknik Direktör Ziya Doğan, futbolculara 2 gün izin verdi 

Kırmızı - Siyahlı futbolcular dün çifte doğum günü kutlaması yaptı. Belçika'nın Lichaart kentindeki hazırlık kampını bitiren Başkent ekibinde Brezilyalı Marcio Oliveria ile kaleci Ferhat'ın doğum günleri kutlandı. 
Futbolcular Türk dönercisine gidip kebap yedikten sonra iki futbolcu için pasta kesti. Belçika'daki hazırlık sınavlarında Waregem'i 1-0, Brussell'i 2-1, Zolder'i 3-1 yenen, Lierse ile 1-1, Rotterdam ile 0-0 berabere kalan ve son maçında da Truiden'e 1-0 yenilen Gençlerbirliği kampı bitirdi. 
Başarılı bir kamp dönemi geçirdiklerini belirten Teknik Direktör Ziya Doğan futbolcularına iki gün izin verdi. Kırmızı - Siyahlılar, perşembe günü tesislerde toplanarak sezonu törenle açacak. 

Boğalar mutlu döndü 

Yeni sezonda İkinci Lig A Kategorisi'nde mücadele edecek olan İstanbulspor, 10 günlük Bolu kampını tamamladı. İstanbul'a dönen Boğalar'ın hocası Uğur Tütüneker başarılı bir kamp dönemi geçirdiklerini belirterek, takımına güvendiğini söyledi. Tütüneker, "Hazırlık maçlarında eksiklerimizi gördük. Hedefimiz Süper Lig'e dönmek" dedi. 

Elazığspor'da İbrahim tamam 

İkinci Lig A Kategorisi'nde yer alan Bordo - Beyazlı takım, Beşiktaş alt yapısından İbrahim Kaş'la anlaştı. Basın Sözcüsü İzzettin Demir, Teknik Direktör Mustafa Aksu'nun istediği genç futbolcuyu kadroya dahil ettiklerini açıkladı. Demir, "İbrahim'in transferiyle stoper eksiğimizi giderdik. Bir yıllığına anlaştığımız futbolcumuz Bolu'ya giderek kampa katıldı. Defans ve sol kanada 2 oyuncu daha almak istiyoruz" dedi. 

Karşıyaka'nın hedefi Süper 

Yeni sezona Bolu'da kamp yaparak hazırlanan İzmir ekibi rotasını Süper Lig'e çevirdi. Teknik Direktör Nurullah Sağlam, Bolu'da 5 veya 6 hazırlık maçı yapacaklarını belirterek, "Toplam 29 futbolcu ile kampa geldik. Kızılcaham kampına kadar eksiklerimizi gidermek istiyoruz. Hedefimiz Süper Lig'e çıkmak" dedi. Genel Menajer Cem Onuk ise Bolu kampı sonunda teknik heyetin istemesi halinde yeni transfer yapabileceklerini açıkladı. 

Mardinspor şaşırtacak 

Bolu kampına devam eden İkinci Lig A Kategorisi ekiplerinden Mardinspor'un hocası Erol Tok iddialı açıklamalar yaptı. 21 gündür Bolu'da çalıştıklarını kaydeden Tok, 28 Temmuz'da Kızılcahamam'a geçeceklerini söyledi. Tecrübeli teknik adam, "İyi bir kadromuz var. Mardinspor yeni sezonda sürpriz yapacak. Ligde hedefimiz üst sıralarda yer almak" diye konuştu. Tok sezon başlayana kadar iki transfer daha yapabileceklerini sözlerine ekledi. 

Timsah'a su dayanmıyor 

Süper Lig'e yükselme parolasıyla hazırlıklarını sürdüren Bursasporlu futbolcular ağır antrenmanlar ve sıcak havanın etkisiyle 1 haftası geride kalan Nevşehir kampında yaklaşık 700 litre su, 210 litre de enerji içeceği tüketti. Teknik Direktör Raşit Çetiner'in adeta nefes aldırmadan antrenman yaptırdığı Yeşil - Beyazlı futbolcuların, molalarda su ve enerji içeceklerine hücum etmesi dikkat çekiyor. Bu arada Çetiner'in sabah idmanını iptal etmesi ile rahat bir nefes alan oyuncular, Ürgüp ve Göreme'yi gezdi. 



</TEXT>
</DOC>
