<DOC>
<DOCNO> 361768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/eko04.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Camili, Londra'lı pano tartışması 
</HEADLINE>
<TEXT>


GÜLAY FIRAT İstanbul 

Başbakan Tayyip Erdoğan'ın TÜSİAD'ı ziyareti sırasında, çeşitli Avrupa ülkelerine ait tarihi ve turistik fotoğrafların yer aldığı pano tartışması yaşandı. 
Erdoğan ve Sabancı, görüşme sonrası TÜSİAD binasında hazırlanan kürsüde basın mensuplarının sorularını cevapladı. Başbakan Erdoğan soruları cevaplarken, TV8 muhabiri İbrahim Güneş, Erdoğan'a, "Arka tarafınızda cami ve Londra Saat Kulesi'nin yanyana olduğu bir pano vardı. Fakat değiştirilerek, Pizza Kulesi'nin de arasında bulunduğu bu pano kondu. Siz, böyle bir talepte bulundunuz mu " sorusunu yöneltti. 
Erdoğan, "Ben böyle bir pano görmedim" dedi. TÜSİAD Başkanı Ömer Sabancı, "Hiçbir art niyet olmadan... Asansörden girişimizde sorun olmaması için bu hale getirildi" diye konuştu. 
Erdoğan ise, "Arkadaşlar, her kare fotoğraf birbirinden farklı. Buradaki, bir sorun sebebiyle böyle yapılmış. Ben bu gösterdiğiniz hassasiyete teşekkür ederim. Ama bu kadar hassas olmayın" dedi. 
Erdoğan, o arada, arkada kaldığı belirtilen panoyu da yanyana getirterek, fotoğraf çektirdi. 
Sabancı daha sonra, "9 Mayıs Avrupa'daki Gençlik Günü sebebiyle TÜSİAD her yıl bugün için yurtiçi ve yurtdışından öğrencilerin katılımıyla organizasyon düzenliyor. Bunun arkasında, 'vay bu resim buraya nasıl geldi' diye, polemik yaratmak anlaşılır değil" şeklinde konuştu. 
Erdoğan, "Bu medyamızın ne kadar maharetli olduğunun göstergesi" deyince, Sabancı, "Hayır efendim, hayır..." karşılığını verdi. 


</TEXT>
</DOC>
