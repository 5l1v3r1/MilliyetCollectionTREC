<DOC>
<DOCNO> 388793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun31.html </URL>
<DATE> 2005/10/22/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Bu nasıl tatbikat 5 kişi yaralandı 
</HEADLINE>
<TEXT>

     İtalya'da, Milano ve Roma'nın ardından bugün Napoli'de düzenlenen terör tatbikatında, 5 kişi yaralandı. 
     Güvenlik birimlerinin hayali bir terör saldırısına maruz kalan bir kente müdahalesine dayalı tatbikatta, iki ambulansın gerçekten çarpışması 5 kişinin yaralanmasına neden oldu. Kentin Garibaldi Meydanı'nda meydana gelen kazada, yaralananlardan 3'ü olay yerinde ayakta tedavi gördü. Diğer yaralılar ise hastanedeki müdahale sonrasında taburcu edildi. 
     Normalde yoğun trafiği ve kaosuyla dikkat çeken Napoli, bugün terörizm tatbikatı nedeniyle ayrı bir kargaşa yaşadı. Polis, jandarma, zabıta, sivil savunma ekibi, bölge kriz ünitesi, itfaiye ve sağlık ekiplerinden toplam 747 kişinin katılımıyla yapılan tatbikatta, 179 araç kullanıldı. 
     Tatbikat senaryosu, kentin dört ayrı yerinde terörist saldırılar düzenlenmesi ve güvenlik birimlerinin bu saldırıya müdahalesini konu aldı. 
     Napoli Belediye Başkanı Rosa Iervolino Russo, tatbikatın ardından yaptığı açıklamada, ''Tatbikat tam bir düzen içinde başarıyla yapıldı. Kapasitelerinin mükemmelliğini kanıtlayan güvenlik güçlerimiz, bu kentin günlük yaşamı açısından da bir güvencedir'' dedi. 
     İtalya İçişleri Bakanlığı, önümüzdeki haftalarda Torino'da da bir terör tatbikatı yapılacağını açıkladı. 
     
</TEXT>
</DOC>
