<DOC>
<DOCNO> 399625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko23.html </URL>
<DATE> 2005/12/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İTO'ya göre perakende fiyatlar yüzde 1 arttı... 
</HEADLINE>
<TEXT>

     İstanbul Ticaret Odası'nın İTO verilerine göre, İstanbul'da Kasım ayında perakende fiyatlar yüzde 1.0, toptan eşya fiyatları binde 5 arttı. 
     İTO'dan yapılan yazılı açıklamaya göre, 1995 bazlı geçinme endeksine göre, yıllık ortalama artışlar perakende fiyatlarda yüzde 8.6, toptan fiyatlarda yüzde 6.0 olarak gerçekleşti. 
     Bir önceki yılın aynı ayı ile kıyaslandığında, perakende fiyatlar yüzde 10.8, toptan fiyatlar yüzde 4.5 artış gösterdi. 
     1995 bazlı İstanbul Ücretliler Geçinme Endeksi'ne göre, perakende fiyatlar bu yılın 11 aylık döneminde yüzde 10.0 arttı. 
     Kasım ayında gıda harcamaları grubunda yüzde 2.7 artış görüldü. Bu grupta yer alan yaş kuru sebze ve meyve endeksinde yüzde 17.6, çeşitli ve hazır yiyecek endeksinde binde 2, ekmek ve tahıllar endeksinde binde 1, dışarıda yenen yemek endeksinde yüzde 2.5 artış kaydedildi. 
     Alkollü ve alkolsüz içkiler endeksinde değişim olmazken, et, balık ve kümes hayvanları endeksinde yüzde 1.0, yağlar, süt ve süt mamulleri endeksinde binde 6.0 azalış izlendi. 
     Giyim harcamaları grubunda binde 4.0 azalış görülürken, bu grupta yer alan çocuk giyimi endeksinde yüzde 4.3, erkek giyimi endeksinde yüzde 1.8 azalış, kadın giyimi endeksinde yüzde 1.5, kumaşlar endeksinde yüzde 11.7 artış oldu. 
     Konut harcamaları grubunda binde 2, ulaştırma ve haberleşme harcamaları grubunda binde 5 azalış görülürken, kültür, eğitim ve eğlence harcamaları grubunda yüzde 1.3 artış kaydedildi. 
     Sağlık ve kişisel bakım harcamaları grubu ile diğer harcamalar grubunda kayda değer bir artış olmadı. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, 2005 Ekim ayında binde 2 artış gösteren toptan fiyatlar, Kasım ayında binde 5.0 oranında arttı. 
     Bir önceki yıl sonuna göre 2004 Kasım ayında yüzde 7.7 düzeyinde gerçekleşen 11 aylık artış oranı, bu yılın aynı döneminde yüzde 4.4 olarak belirlendi. 
     2005 Kasım ayı, bir önceki yılın aynı dönemi ile karşılaştırıldığında artış oranı yüzde 4.5 olurken, Kasım ayları itibariyle yıllık ortalama artış yüzde 6.0 olarak gerçekleşti. 
     Toptan eşya fiyatları endeksinde yer alan gıda maddeleri grubunda yüzde 1.1 artış oldu. 
     Madenler grubunda yüzde 1.6 artış olurken, yakacak ve enerji maddeleri grubunda binde 6, işlenmemiş maddeler grubunda binde 8 azalış yaşandı. 
     Mensucat grubunda yer alan maddelerde, inşaat malzemeleri ve kimyevi maddeler grubunda Kasım ayında fiyat değişimi olmadı. 
     
     İTO'NUN DEĞERLENDİRMESİ 

     İTO'nun değerlendirmesinde, perakende fiyat hareketlerinin göstergesi olan 1995 bazlı Ücretliler Geçinme İndeksinde kaydedilen artışın son on yılda Kasım ayları itibariyle kaydedilen en düşük aylık oran olduğu belirtildi. 
     Gıda harcamalarında meydana gelen artışların da genel enflasyon üzerinde etken olduğu ifade edildi. 
     Toptan Eşya İndeksi Kasım ayları itibariyle 2004 yılı hariç 1972 yılından günümüze kadar en düşük seviyesine gerilediği belirtilirken, indekste yer alan gıda maddeleri ve madenler grubunda kaydedilen artışların genel indeks artışında etkili olduğu vurgulandı. 
     2005 yılında dünya borsalarında petrol fiyatlarında yaşanan artışa rağmen, Türkiye'de uygulanan sıkı para ve maliye politikaları sonucu, iç talebin kontrollü olarak artması, verimlilik artışındaki istikrarlı seyrin devamı, yatırımlarda ve üretimde kaydedilen artışların, enflasyonun hedeflenen seviyelere ulaşılmasını sağladığı bildirildi. 
     Önümüzdeki kısa ve orta dönemde enflasyon hedefine ulaşılması konusunda ki risklerin başında ise dış piyasalarda petrol fiyatlarındaki yüksek artışların devam etme olasılığının geldiği belirtilirken, diğer önemli unsurun ise uluslararası likitide koşullarında olası dalgalanmaların yaşanması olduğu ifade edildi. 
     Özellikle son iki yıl içinde Türkiye'ye yönelen global fonların yurt dışına çıkma olasılığının mali piyasaları olumsuz yönde etkileyebileceği gibi aynı zamanda enflasyon hedefinde de önemli bir risk faktörü oluşturabileceği vurgulandı. 
     
</TEXT>
</DOC>
