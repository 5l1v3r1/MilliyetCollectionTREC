<DOC>
<DOCNO> 372569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur19.html </URL>
<DATE> 2005/08/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TED Koleji, isim hakkını geri aldı 
</HEADLINE>
<TEXT>

     Türk Eğitim Derneği TED , Yüzüncü Yıl Üniversitesi YYÜ yerleşkesinde 2 yıl önce açtığı kolejden isim hakkını geri aldı. 
     YYÜ Vakfı İlköğretim Okulu Müdür Yardımcısı Çetin Öztürk, Türk Eğitim Derneği'nin, YYÜ Vakfı'yla yaptığı sözleşmedeki bazı şartların yerine getirilmemesi nedeniyle isim hakkını geri aldığını söyledi. 
     İsim hakkının geri alınmasında sözleşmede yer alan ''2 yıl içerisinde lise binası inşa edilmediği takdirde isim hakkı geri alınacaktır'' maddesinin etkili olduğunu belirten Öztürk, sözleşme gereği iki yıl içinde lise binası yapımına yönelik herhangi bir çalışma yapılmaması üzerine TED yetkililerinin haziran ayı itibariyle okuldan isim hakkını geri çektiğini ifade etti. 
     Öztürk, haziranda Milli Eğitim Bakanı Hüseyin Çelik ile YYÜ Vakfı yetkililerinin de TED yetkilileriyle görüştüğünü ancak görüşmelerden herhangi bir sonuç alınamadığını dile getirerek, kolejin, 1 Ağustos'ta tamamen feshedilerek ''YYÜ Vakfı Özel İlköğretim Okulu'' adı altında yeniden yapılandığını anlattı. 
     Öztürk, isim hakkının geri alınmasından sonra kolej müdürü ile sözleşmeleri biten 4 öğretmenin okuldan ayrıldığını kaydetti. 
     
     'TED KOLEJLERİ ARASINDA 3. OLDUK' 
     Öztürk, Türkiye genelinde TED kolejleri arasında yapılan seviye tespit sınavında bu yıl 3. olduklarına, bunun da kaliteli bir eğitim anlayışından kaynaklandığına işaret ederek, şöyle konuştu 
     ''TED Koleji ismini okulumuzdan geri alsa da bizim kaliteli eğitim anlayışımız devam edecektir. TED olsun ya da olmasın biz buraya önemli bir şeyler ortaya koymak için geldik. Öğrencilerimizin Liselere Giriş Sınavı'nda ortaya koyduğu başarı da bunu göstermektedir. YYÜ Vakfı'nın ileriye dönük beklentileri var. Öncelikle önümüzdeki dönemlerde başka bir yerde lise yapmayı hedefliyoruz. Lise binası olduğu takdirde TED okulumuza isim hakkını geri verebilir.'' 
     
</TEXT>
</DOC>
