<DOC>
<DOCNO> 353534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/ekonomi/eko03.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredisinde lider Ziraat 
</HEADLINE>
<TEXT>


Bankaların tüketici kredisi alacakları 17 milyar 714 milyon YTL. Tüketici kredilerinde Ziraat, 3 milyar 603 milyon YTL'yle ilk sırada 

ANKARA ANKA 

Nema karşılığı kredi uygulaması başlatan Ziraat Bankası, tüketici kredilerinde liderliğe yükseldi. Bankaların mart ayı sonu itibarıyla 17.7 milyar YTL'ye kadar yükselen tüketici kredisi alacaklarında, Ziraat Bankası 3.6 milyar YTL'yle ilk sırada yer aldı. Aynı tarih itibarıyla 14 milyar YTL düzeyinde oluşan kredi kartı alacaklarında ise Yapı Kredi 3.1 milyar YTL'yle başı çekti. 
31 bankanın bu yıl mart ayı sonu itibarıyla toplam tüketici kredisi alacakları 17 milyar 713.9 milyon YTL'ye yükseldi. Bu kredilerin 6 milyar 131.4 milyon YTL'sini kısa vadeli, 11 milyar 582.5 milyon YTL'sini ise orta-uzun vadeli tüketici kredileri oluşturdu. 
Ziraat Bankası, bireysel kredilerde ilk sıraya yükseldi. Bu yıl nema karşılığı tüketici kredisi uygulaması başlatan Banka'nın, mart sonunda bireysel kredi alacakları 3 milyar 603.3 milyon YTL'yi buldu. 
Ziraat Bankası'nı 3 milyar 361.8 milyon YTL'lik tüketici kredisiyle Vakıfbank, 2 milyar 416 milyon YTL'lik krediyle Akbank izledi. 
İş Bankası'nın bireysel kredileri yüzde 18.6 Garanti Bankası'nın kredileri ise yüzde 74 arttı. 


</TEXT>
</DOC>
