<DOC>
<DOCNO> 384525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy14.html </URL>
<DATE> 2005/10/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rehn 2020'ye kadar Türklerin serbest dolaşımı ertelenebilir 
</HEADLINE>
<TEXT>

     AB’nin Genişlemeden Sorumlu Üyesi Olli Rehn, EK Protokol’ün bir an önce TBMM’den geçirilmesi gerektiğini söyledi. 
     Rehn, TBMM Dışişleri Komisyonu Başkanı Mehmet Dülger ve üyelerle biraraya geldi. Milletvekilleriyle sohbet eden Rehn, sorularını da yanıtladı. 
     AA muhabirinin aldığı bilgiye göre, toplantıda, Gümrük Birliği Ek Protokolü konusu ele alındı. Milletvekillerinin Protokol’ün ne zamana kadar onaylanması gerektiği sorularına Rehn, "Vakit kaybetmeden Ek Protokol’ü Meclis’ten geçirmelisiniz" dedi. 
     Rehn, bir soru üzerine, tarama sürecinin 1 yıl süreceğini bildirdi. 
     CHP İstanbul Milletvekili Onur Öymen’in Müzakere Çerçeve Belgesi’nde son anda mutabakata varılan uluslararası kuruluşlara üyelik konusundaki sorusuna Rehn, "NATO, AB’nin işi değil. Bir ortaklığa girdiğiniz zaman orada diğer ortaklarla uyumlu olmanız beklenir" karşılığını verdi. 
     Milletvekillerinin "hazmetme kapasitesi" konusunda yoğun sorularıyla karşılaşan Rehn, bunun kriterlerinin 6 Ekim 2004’teki İlerleme Raporu’nda yer aldığını, yeni bir unsur olmadığını söyledi. 
     Türk vatandaşlarının serbest dolaşım hakkına sahip olup olmayacağı sorusuna karşılık Rehn, "2020 yılına kadar Türk vatandaşlarının serbest dolaşımının ertelenebileceğini " belirterek, "Günü geldiğinde o zamanki şartlara bakılır. O zaman Avrupa’nın iş gücü piyasasına bakılıp belki de serbest dolaşım konusundaki bu erteleme, kalıcı hale gelebilir" diye konuştu. 
     Milletvekillerinin "AB ile müzakerelere başlayan ülkenin vatandaşları müzakere süresince diğer ülkelere vizesiz girebildi. Bu Türkiye için de mümkün olacak mı " sorusuna da yanıt veren Rehn, bunun hükümetlerin işi olduğunu, kendilerini ilgilendiren bir husus olmadığını dile getirdi. 
     
</TEXT>
</DOC>
