<DOC>
<DOCNO> 374099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy02.html </URL>
<DATE> 2005/08/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
CHP Ankara İl Kongresi'ne tek aday... 
</HEADLINE>
<TEXT>

     CHP’li muhalifler İstanbul yenilgisinin ardından Ankara İl Kongresi’ne gerekli ilgiyi göstermedi. CHP Ankara İl Kongresi’ne halen Başkanlığı yürüten Hakkı Süha Okay tek aday olarak girecek. 
     CHP Ankara İl 6’ıncı Olağan Kongresi, 3 Eylül 2005 Cumartesi günü Selim Sırrı Tarcan Spor Salonu’nda yapılacak. CHP’li muhalifler İstanbul İl Kongresi’nde aldıkları yenilginin ardından Ankara İl Kongresi’ne gerekli ilgiyi göstermeyince, halen İl Başkanlığı’nı yürüten Hakkı Süha Okay tek aday olarak Kongre’de seçime gidecek. 
     Genel Başkan Deniz Baykal ve parti yöneticilerinin de hazır bulunacağı Kongre’nin gündeminde İl Başkanı seçiminin yanı sıra 20’si asıl 10’u yedek İl Yönetim Üyeleri, 9’u asıl 9’u yedek Disiplin Kurulu Üyeleri ve Kurultay’a katılacak 58 İl Temsilcisi’nin seçimleri de yapılacak. 
     
     "GENİŞ KATILIMLI BİR TOPLANTI OLACAK" 
     Ankara İl Başkanı Okay, ANKA’ya yaptığı açıklamada, "Bu kongre diğerlerinden farklı olacak" diyerek, bazı İl ve İlçe kongrelerinde yaşanan olumsuzlukların bu Kongre’de yaşanmayacağını söyledi. Okay, "Çok geniş katılımlı, anlamlı bir toplantı olacak, tüm partililer davetlidir" dedi. Okay, "İçe dönük bir kavgaya değil, dışa dönük, CHP’yi iktidara taşıyacak bir örgüt yapısına ihtiyaç var" diyerek "Bu Kongre’de tek yürek, tek nefes, tek ses olacağız" diye konuştu. 

ANKA 
     
</TEXT>
</DOC>
