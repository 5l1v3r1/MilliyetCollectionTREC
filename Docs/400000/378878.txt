<DOC>
<DOCNO> 378878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/uras.html </URL>
<DATE> 2005/09/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Konuralp'te pirinç üreten memnun 
</HEADLINE>
<TEXT>

KONURALP Düzce 

Konuralp'te Cumhuriyet Caddesi'nde Berber İbrahim Ak'ın dükk nının önündeki kaldırıma dizilen sandalyelerden birine iliştim. Dükk n sahibi ve arkadaşları yandaki Avcılık ve Atçılık Kulübü Lokali'nden çay ısmarladılar. 
Çayımızı içerken sohbet ettik. İbrahim Ak, kırk yıldır aynı dükk nda Konuralplileri tıraş ediyor. "Sakal tıraşı 2.5 YTL, saç tıraşı 4 YTL... Artık sakal tıraşına gelen pek az... Ben kırk yıl önce berberliğe başladığımda sakal tıraşı 1 TL idi... Kırk yılda fiyatı en az artan tıraş parası oldu..." diyor. 
İbrahim Topal, "fındık" üretiyor. "Geçen yıl ovada yok, tepede vardı. Bu yıl tepede yok, ovada var. 50 randıman fındığı geçen yıl brüt 4.6 YTL, net 4.2 YTL'den sattık. Bu yıl kalite de iyi... Piyasada brüt 7.0 YTL, net 6.3 YTL'den satılıyor" diyor. 

Fındık fiyatı yüksek 
Konuralp'in çevresinde sulak arazi var. Hasanlar Barajı'ndan gelen su ile pirinç yetiştiriliyor. 
"Pirinç için işçi bulabiliyor musunuz " diye sual edecek oldum. "Hoca" dediler, "Artık makine var. İşçiye o kadar gerek kalmadı..." Bu yılın mahsulü on beş güne kadar çıkacakmış. Bu yıl baldo-Osmancık türü pirinci 1.5-2.0 YTL'den satacaklarını umuyorlar. 
Coşkun Şenol eski bir diş teknisyeni. Pahalılıktan yakınıyor. "Enflasyon durdu diyorlar. Yumurta 100 Krş idi. 150 Krş oldu. Aygaz tüpü 28 YTL'den 30 YTL'ye çıktı... Fiyat artışları devam ediyor" diyor. 
Murat Topal'ın biraz ileride bakkal dükk nı var. "Herkes pahalılıktan yakınıyor ama, bizim burada ucuz mal satılmaz. Herkes kaliteli mal istiyor" diyerek söze karışıyor. 
Mehmet Halil, "Mısır fiyatı maliyeti kurtarmıyor. Bu nedenle buralarda silajlık hayvan yemi olarak kullanılacak mısır yetiştiriliyor. Makine tarlaya giriyor. Kökü dışında mısırın tüm gövdesini ve koçanını öğütüp götürüyor" diye bilgi veriyor. Ekliyor "Geçen yıl mal azdı, tonu 80 YTL'den satıldı. Bu yıl tonu 50-60 YTL'den gidiyor." 

Bir Roma kenti 
Konuralp Düzce'ye 7 km uzaklıkta, Akçakoca yoluna yakın bir belde. DYP listesinden seçilen İbrahim Aykut isimli becerikli bir belediye başkanı var. 
Konuralp İstanbul'a yakın çok önemli bir belde ama, tanıtımı yapılamamış. Bu nedenle kimsenin haberi yok. 
Bu belde, antik Roma kenti. "Prusias Ad Hypium"un kalıntıları üzerine kurulmuş. Bugüne kadar ciddi bir kazı yapılamamış. Toprak üzerinde bulunan eserleri teşhir etmek için beldede koskocaman bir müze binası inşa edilmiş. Müzenin 7 personeli var. Ne yazık ki 6 bini aşkın eserin teşhir edildiği bu müzenin günlük ziyaretçi sayısı 7'yi geçmiyor. 
Konuralp'te bulunan eserlerin çoğu da başka müzelere taşınmış. Beldenin ortasındaki eski Roma tiyatrosunun kalıntıları insanı büyülüyor. 
Konuralp yemyeşil, huzurlu ve ilginç bir belde... İstanbul'a da çok yakın... İstanbul-Ankara arasında karayolu ile seyahat ederken mutlaka uğrayınız. 



</TEXT>
</DOC>
