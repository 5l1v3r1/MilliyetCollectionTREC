<DOC>
<DOCNO> 363719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur21.html </URL>
<DATE> 2005/07/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çuvalda cesedin kayıp işadamına ait olduğu ortaya çıktı 
</HEADLINE>
<TEXT>

     İzmir’in Çınarlı Semti’ndeki Manda Çayı’nda, bıçaklanarak öldürüldükten sonra çuvalda bulunan erkek cesedinin, Manisalı kayıp işadamı Mehmet Ferhan Lopoğlu’na ait olduğu belirlendi. 
     Alınan bilgiye göre, soruşturmayı yürüten Cinayet Büro Amirliği ekipleri, cesedin kimliğini belirlemek amacıyla kayıp başvurularını incelemeye aldı. 
     Bu arada, Manisa Emniyet Müdürlüğü’ne yapılan bir kayıp başvurusunu da değerlendiren ekipler, ölenin Manisa Organize Sanayi Bölgesi’nde sunta alanında faaliyet gösteren Emektaş Firması’nın sahibi Mehmet Ferhan Lopoğlu 46 olduğunu tespit etti. 
     İzmir’e gelen Feridun Lopoğlu morgtaki kardeşini teşhis etti, Cinayet Büro Amirliği’nde de ifade verdi. 
     İşadamının iş-özel yaşamı ile son telefon görüşmeleri ve biraraya geldiği kişilerin incelendiği bildirildi. 
     Emniyet yetkilileri, cinayetin muhtemelen başka bir yerde işlendiğini, çuvala konulan cesedin de otomobille Manda Çayı’na atıldığını tahmin ettiklerini söylediler. 
     Çınarlı Ozan Abay Caddesi’nin köprü ayakları altında çuvalda cesedi bulunan ve 8 yerinden bıçaklanarak öldürülen Lopoğlu’nun, kolundaki değerli bir saat ile alyansının alınmadığı görülmüştü. 
     
</TEXT>
</DOC>
