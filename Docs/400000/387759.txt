<DOC>
<DOCNO> 387759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur42.html </URL>
<DATE> 2005/10/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ahlaksız fotoğraflar 
</HEADLINE>
<TEXT>

     Soner KOCAER ANTALYA, DHA 

ANTALYA'da fuhuş yapıldığı ileri sürülen bir pansiyonu kontrol etmek isteyen kadın komiser ve iki polis memuruna saldıran 6 zanlı, bugün adliyeye çıkartıldı. Kapatılan pansiyonda fuhuş yaptıkları öne sürülen 7 kadının birbirleriyle ve erkeklerle öpüşürken çekilmiş fotoğrafları bulundu. 
     Emniyet Müdürlüğü Asayiş Şube Ahlak Büro Amirliği’ne bağlı ekipler, fuhuş yapıldığı ihbarı üzerine, önceki gece Çağlayan Mahallesi’ndeki Osmanbey Pansiyonu'nu kontrole gitti. Daha öncede defalarca fuhuş yapıldığı gerekçesiyle kapatılan pansiyonda polisleri gören işletmeci T.Y ile fuhuşa aracılık yaptıkları öne sürülen İ.A, S.K, H.U, A.S ve C.T polislere saldırdı. 
     Polislerle kendilerine engel olmak isteyen kişiler arasında yaşanan arbedede, Ahlak Büro Amir Yardımcısı komiser Serap Yılmaz ile 2 polis memuru hafif yaralandı. 6 kişinin gözaltına alındığı olaydan sonra komiser ve polis memurları, ayakta tedavi edildi. 
     Pansiyonda fuhuş yaptıkları iddia edilen bir Kırgız, 2 Ukrayna ve 4 Moldova uyruklu kadın ise sınırdışı edilmek üzere Yabancılar Şube'ne teslim edildi. 
     Polis daha önce de kapatma cezası alan pansiyonun ruhsatını iptal etti. Zanlıların silahla adam yaralama, hırsızlık, fuhuşa aracılık ve insan ticareti suçlarından kayıtlarının bulunduğu belirlendi. 
     Kadınların ve kadın tacirlerinin kaldıkları odalarda yapılan aramalarda ise çok sayıda fotoğraf ele geçirildi. Fuhuşa zorlanan kadınların birbirleriyle ve erkeklerle öpüşürken çekilen fotolarına el konuldu. 
     
</TEXT>
</DOC>
