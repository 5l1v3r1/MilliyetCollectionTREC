<DOC>
<DOCNO> 382796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun22.html </URL>
<DATE> 2005/09/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İngiltere noktayı koydu Türkiye kararı 2 Ekim'de... 
</HEADLINE>
<TEXT>

     İngiltere, AB Dışişleri Bakanları'na mektup yazarak, Türkiye ile ilgili çerçeve belgesi kararının 2 Ekim Pazar akşamı sonuçlandıracağını duyurdu. 
     İngiltere Avusturya'nın diplomatik manevralarının önünü kesmek için süpriz bir değişilik yaparak AB başkentlerine pazar gecesi için öngörülen gayriresmi yemeği resmi yemeğe dönüştürdü. 
     İngiltere "Türkiye kararı ya pazar gecesi verilecek ya da krizde olacağız" diyerek tüm ülkelere Müzakere Çerçeve Belgesi'nin onayını 2 Ekim'e çektiğini iletti. 
     Avusturya'nın 3 Ekim sabahı beklenmedik bir hamle ile Türkiye konusunu sulandırma girişimine karşın İngiltere dün son dakika manevrasıyla programda Viyana üzerinde baskıları arttırmak için kritik bir değişikliğe gitti. 
     Dönem Başkanlığı hemen harekete geçerek pazar akşamı "resmi bir karar" alınabilmesi ve bunun duyurulabilmesi için gerekli düzenlemeler için Konsey'in ilgili organlarına yazı gönderdi. 
     Yemekte resmen bir Dışişleri Bakanları kararı alınabilmesi için tüm çevirmen kadrolar ve Konsey yetkilileri hazır bulanacak. Ayrıca tarihi Türkiye kararının açıklanması için basın toplantısı odası da hazır tutulacak. 
     2 Ekim gecesi Türkiye için Müzakere Çerçeve Belgesi ya tüm üyeler tarafından onaylanacak ya da AB Anayasa krizinin ardından Türkiye ile ikinci bir krize sürüklenecek. 
     Çünkü İngiltere dün tüm AB başkentlerine şu bilgiyi ulaştırdı 
     "2 Ekim gecesi Türkiye kararı ya verilecek ya da AB olarak hep birlikte daha büyük bir sorunun içersine sürükleneceğiz" 
     
     Avusturya bu hamleye sessiz 

     İngiltere'nin bu restinin ardından gözler Hırvatistan ile Türkiye gündem maddelerini ilişkilendirmek isteyen Avusturya'ya çevrildi. Ancak Avusturya "sessiz kaldı". AB'deki diplomatlar tarafından bu tutum kabul olarak algılanıyor. 
     İngiltere Türkiye'nin stratejik önemi var 
     AB Dönem Başkanı İngiltere'nin AB işlerinden sorumlu bakanı Douglas Alexander, Türkiye'nin Avrupa için büyük stratejik önemi bulunduğunu belirterek, pazartesiye kadar müzakere çerçeve belgesi sorununa çözüm bulunmasını umduğunu söyledi. 
     Alexander, İngiliz yayın kuruluşu BBC'ye yaptığı açıklamada, Türkiye'nin AB için büyük stratejik önemi bulunduğunu ve başarıyla bütünleşmesinin, uluslararası suçlar, uyuşturucu kaçakçılığı, terörizm, kaçak göç veya Avrupa'nın ekonomik sıkıntıları gibi modern dünyada karşı karşıya kalınan zor sorunların çoğunun çözümüne yardımcı olacağını ifade etti. 
     Avrupa'da görüş ayrılıklarının bulunduğunu kabullendiğini söyleyen İngiliz bakan, "Yapmak istediğimiz tüm tarafların kabul edebileceği bir çözüm bulmak. Pazar ve pazartesi yoğun görüşmeler olacak, ancak yapacak çok iş kalsa da ileriye gidebileceğimizi sanıyorum" diye konuştu. 
     Avusturya Hırvatistan dosyası bağımsız 
     Öte yandan, müzakere çerçeve belgesinde uzlaşmayı engelleyen Avusturya, dönem başkanı İngiltere'den bu konuda uzlaşma sağlanmasına yardımcı olmasını istedi. 
     Avusturya'nın AB işlerinden sorumlu müsteşarı Hans Winkler, Avusturya televizyonuna yaptığı açıklamada, pazar günü AB dışişleri bakanlarının katılımıyla yapılacak Genel İşler Konseyi'nde oybirliğiyle bir anlaşmaya varılabilmesi için İngiltere'nin somut önerilerde bulunması gerektiğini söyledi. 
     Avusturya diplomasisinin iki numaralı ismi Winkler, ülkesinin, üyelik müzakerelerinin başlaması marta ertelenen Hırvatistan'la müzakerelerin başlaması için baskı yapmasına karşılık, Hırvatistan ile Türkiye dosyaları arasında resmi bir bağlantı olmadığını savundu. Hans Winkler, "Bunlar iki ayrı süreç" dedi. 
     "AB'nin geçen yıl blok halinde 10 üye ve iki adayı bu kadar hızlı kabul etmesinin hastalığa yol açacağını" savunan Winkler, Fransa ve Hollanda'daki referandumları bunun referansı olarak gösterdi. 
     Winkler, ülkesinin, geçen yıl aralıkta AB zirvesinde Ankara ile müzakerelerin başlatılması kararının olduğu gibi, son gelişmeler hesaba katılmadan uygulanamayacağını ve bu kararların halka anlatılması gerektiğini düşündüğünü belirtti. 
     
</TEXT>
</DOC>
