<DOC>
<DOCNO> 380156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/spo05.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali'den geri adım 
</HEADLINE>
<TEXT>


Muammer Güler, İl Spor Güvenlik Kurulu'nca derbilerde kaldırılan, rakiplere yüzde 5'lik kontenjana dönüş yapılabileceğini söyledi 

GÜRKAN AKGÜNEŞ 


İstanbul Valisi Muammer Güler, Beşiktaş-Fenerbahçe maçına konuk taraftarların korsan giriş yapması üzerine, yoğunlaşan eleştiriler yüzünden "Derbilerde rakip takım taraftarlarına yer ayrılmaması" ile ilgili karardan geri dönüş sinyali verdi. Güler "Kulüp başkanları münferit gelen taraftarlar için özel bölüm saklı tutulsun diyorlarsa, biz de ona göre karar alırız ve yüzde 5'lik kontenjanla ayrılan yere taraftar biletini alıp gelebilir. Bu ilk Spor Güvenlik Kurulu'nda gündeme gelecektir" dedi. 
Güler, olayların tırmanması üzerine can güvenliği açısından tribünleri boşalttıklarını belirtti, "Orada yaratılan kaos ortamı, diğer tribünden atılan maddeler, tellere tırmanarak kavga edilmek istenmesi, bunları biz seyredecek miydik " diye konuştu. 
İstanbul Valisi, "Futbol Federasyonu Başkanı Levent Bıçakcı'yla görüştüm. Stat Güvenlik Komitesi yüzde 5'lik kontenjana ilişkin karar düzenlemesi yaparsa, biz de şöyle bir karar alırız toplu organizasyon yok. Çünkü toplu gidiş gelişlerin neye mal olduğunu gördük. Yüzde 5'lik kontenjan tutulur, münferiden bilet alan taraftar gelir maçı orada seyreder" ifadesini kullandı. 
Fenerbahçe, Muammer Güler'in bu düşüncesi hakkında yorum yapmadı. 

BÜYÜKLER NE DİYOR 

'Hürriyetler kısıtlanamaz' 
Fatih Gökşen Galatasaraylı yönetici 

Ben bir kere derbinin heyecanının seyirciyle beraber olacağına düşünüyorum. Eğer bu karar değişirse çok doğru bir dönüş olur. Ama stada geliş gidiş toplu halde olmasın. Seyirciler maça münferit gelsin. Bu ülkede hürriyetler kısıtlanamaz. Maç izlemek rakip seyircinin de en doğal hakkı. 

'Herkes maç izleyebilmeli' 
Kenan Öner Beşiktaş Genel Sekreteri 

Elbette özgürlüklerin kısıtlanmasından yana değiliz, elbette herkesin maç seyretmesini isteriz. Daha önceden yürürlükte bulunan yüzde 5 uygulaması normaldi. Ona tekrar geçilebilirdi. Önemli olan olayları önlemek. Gerekli önlemler alınırsa eski sistem devam edebilir. İnsanlar tek tek bile olsa maça gelebilmeli. 


</TEXT>
</DOC>
