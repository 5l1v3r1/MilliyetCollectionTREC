<DOC>
<DOCNO> 381541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun42.html </URL>
<DATE> 2005/09/26/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Hollandalı iş adamı kızı için 1 milyon doları gözden çıkardı 
</HEADLINE>
<TEXT>

     Hollanda’da bir süre önce kızı kaçırılan milyarder işadamı Hans Melchers, zanlıların yakalanmasını sağlayacak bilgiyi vereceklere 1 milyon dolar ödül vaat etti. 
     İşadamı, kızını kaçıranlar hakkında bilgi verecekler için özel bir telefon hattı açıldığını, hattın yarından itibaren gündüz saatlerinde aranabileceğini belirtti. 
     Hollanda’nın en zenginleri sıralamasında ilk 50 arasında yer alan sanayici işadamının kızı Claudia Melchers 37 , iki hafta önce Amsterdam’daki evinden akşam saatlerinde kaçırılmıştı. Rehineye karşılık 300 kilogram kokain talep edilmiş, ancak rehine 3 gün sonra, Arnhem kentinde fidye ödenmeden serbest bırakılmıştı. 
     Melchers ailesinden yapılan açıklamada, suç örgütleri ve kaçakçılık şebekeleriyle hiçbir şekilde parasal ilişki içinde olmadıkları, ancak bu olayın aydınlatılabilmesi amacıyla bu çevrelerden de gelecek bilgiye karşılık para vermeye hazır oldukları belirtildi. 
     
</TEXT>
</DOC>
