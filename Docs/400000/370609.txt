<DOC>
<DOCNO> 370609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy12.html </URL>
<DATE> 2005/08/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ankara, Irak'ın Anayasa sürecini yakından izliyor... 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin Irak’ın anayasa sürecini yakından izlediğini, Irak’taki bütün grupların kabul edeceği bir anayasanın ortaya çıkmasının arzu edildiğini söyledi. 
     Tan, haftalık basın toplantısında, Irak’ın anayasa sürecine ilişkin soru üzerine, şunları kaydetti 
     "Irak’taki anayasa çalışmalarını yakından takip etmekteyiz. Bu çalışmalara bütün grupların aktif katkısının olduğunu gözlemlemekteyiz. Bütün gruplar kendi çıkarlarını Irak’ın genel çıkarlarıyla bağdaştırma gayreti içindedirler. Bizim arzumuz, siyasi birliği olan, toprak bütünlüğüne sahip bir Irak’ın oluşmasıdır. Ayrıca bütün grupların kabul edeceği, benimseyeceği ve onaylayacağı bir anayasanın ortaya çıkmasıdır. Bundan sonraki süreci de izlemeye devam edeceğiz." Tan, terör örgütü PKK üyelerinin sınırdan geçişlerine yönelik Irak’a nota verileceği yönündeki haberin hatırlatılması üzerine, böyle bir notanın söz konusu olmadığını kaydetti. 
     
</TEXT>
</DOC>
