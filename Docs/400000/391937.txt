<DOC>
<DOCNO> 391937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun13.html </URL>
<DATE> 2005/11/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Paris'te öfkeli gençler 40 otomobili ateşe verdi 
</HEADLINE>
<TEXT>

     Fransa'nın başkenti, Paris yakınlarındaki Clichy-Sous-Bois banliyösünde geçen perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkarttığı olaylar devam ediyor. 
     Valilikten yapılan açıklamaya göre, protestocu gençler, çarşambayı perşembeye bağlayan gece, dokuz ayrı mahallede yaklaşık 40 otomobili ateşe verdi. Olaylar, özellikle Paris'in asayiş açısından en sorunlu bölgesi olarak bilinen Seine-Saint Dennis'ye bağlı banliyölerde yoğunlaşıyor. 
     Aulnay-sous-Bois adlı banliyöde, bir Renault bayisi molotofkokteyli saldırısına uğradı. 
     Blanc-Mesnil'de ise bir spor salonuna kundaklama girişiminde bulunulurken, aynı mahallede bir belediye otobüsüne molotofkokteyli atıldı. 
     Bobigny banliyösünde ise bir mağazanın vitrinlerinin kırıldığı ve iki tezgahtarın saldırıya uğradığı belirtilirken, Sevran banliyösünde bir banka şubesinin yakılmak istendiği bildirildi. 
     
     POLİS VE İTFAİYEYE GERÇEK MERMİLERLE ATEŞ AÇILDI 

     Fransa'nın başkenti Paris'in Seine-Saint-Dennis banliyösünde, protestocu gençlerin, dün gece çıkan olaylarda polis ve itfaiye erlerine gerçek mermilerle ateş açtığı bildirildi. 
     Şiddet olaylarının giderek yoğunluk kazandığı Seine-Saint-Denis kasabası kaymakamı, Jean-Francois Cordet, basına yaptığı açıklamada, dün geceki olaylar sırasında göstericilerin, dört el ateş ettiklerini söyledi. 
     Cordet, saldırılarda ölen ya da yaralanan bulunmadığını bildirdi. 
     "Atılan kurşunlardan ikisinin polisi, birininse itfaiyeyi hedef aldığını" kaydeden Cordet, "diğer bir kurşununsa belirli bir hedefi olmadığını" belirtti. 
     Bu arada, dün geceki olaylarda yakılan toplam araç sayısının 177'ye ulaştığını belirten kaymakam, göstericiler ve güvenlik güçleri arasındaki arbede sonucuysa 4 polis ve 2 itfaiye eriyle 4 sivilin yaralandığını bildirdi. 
     Dün geceki olaylarda 23 kişinin gözaltına alındığını belirten Seint-Saint-Denis kaymakamı, son bir hafta içinde gözaltına alınanların sayısının 98'i bulduğunu, bunlardan 16'sınınsa tutuklanarak cezaevine gönderildiğini belirtti. 
     
     VILLEPIN, KANADA ZİYARETİNİ ERTELEDİ 

     Bu arada Clichy-sous-Bois banliyösünde gözaltına alınan genlerden ikisi, ''polise saldırı suçundan'' üç ay hapis cezasına çarptırıldı. Paris mahkemesi, önceki gün üç gence iki ay hapis cezası vermişti. 
     Başbakan Dominique de Villepin'in, sorunlu bölgelerdeki belediye başkanları, cemaat liderleri ve dernek temsilcileriyle bugün bir toplantı yapması bekleniyor. Dominique de Villepin, olayların giderek kontrolden çıkması üzerine bugün Kanada'ya yapmayı planladığı ziyareti ertelemişti. 
     Banliyölerde şiddet olaylarının başlamasından bu yana, 250'nin üzerinde otomobilin ateşe verildiği tahmin ediliyor. 
     
</TEXT>
</DOC>
