<DOC>
<DOCNO> 379877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun08.html </URL>
<DATE> 2005/09/20/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Irak’ta İngilizler cezaevine saldırdı 
</HEADLINE>
<TEXT>

     Irak'ın Basra kentinde Irak polisine ateş açan sivil giyimli iki İngiliz askeri gözaltına alınınca, İngiliz askerleri cezaevine tankla saldırdı. 
     Bu olayın ardından İngiliz güçlerinin, cezaevine tanklarla baskın düzenleyerek İngiliz askerlerini kaçırdığı haberi geldi. İngiltere Savunma Bakanlığı baskın düzenlendiğini yalanladı. 
     Bakanlıktan yapılan açıklamada, askerlerin Iraklılarla yapılan müzakereler sonucunda serbest bırakıldığı iddia edildi. 
     Irak'taki İngiliz elçiliği sözcüsü de, Basra'da bir hapishanede bulunan iki İngiliz askerinin serbest kaldığını doğruladı. Sözcü, askerlerin nasıl serbest kaldığı konusunda ise bilgi vermedi. 
     Basra Valisi Muhammed El Veyli de, Iraklı polislere ateş açtıkları iddiasıyla gözaltına alınan İngiliz askerleri kurtarmak için İngiliz tanklarının hapishaneyi yıkmasını barbarca’ bir eylem olarak nitelendirdi. 
     El Veyli, helikopter desteğindeki 10'dan fazla İngiliz tankının hapishaneyi yıktığını açıkladı. Basra Valisi El Veyli, İngiliz askerlerinin mahkumların kaçmasına neden olduğunu da söyledi. 
     Iraklı yetkililer, İngiliz askerlerinin Basra'daki cezaevinin duvarlarını tanklarla yıkarak iki askeri kaçırdığını duyurmuştu. 
     
     150 mahkum kaçtı 
     Olaylar sırasında, cezaevinde bulunan 150 Iraklı mahkum da firar etti. 
     Gizli görevde oldukları belirtilen iki İngiliz askeri, Irak polisine ateş açınca gözaltına alınmışlardı. 
     Olaya tepki gösteren bir grup Iraklı ise bir İngiliz tankına taş ve molotof kokteylleriyle saldırdı. Çıkan olaylarda 4 Iraklı yaşamını yitirdi. 
     
</TEXT>
</DOC>
