<DOC>
<DOCNO> 393045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun46.html </URL>
<DATE> 2005/11/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Villepin Olağanüstü hal uzatılabilir... Banliyölere yardım geliyor 
</HEADLINE>
<TEXT>

     Fransa Başbakanı Dominique de Villepin, bugün bakanlar kurulu tarafından ilan edilen olağan üstü halin gerek görüldüğü takdirde uzatılabileceğini açıkladı. 
     Meclis genel kurul oturumunda konuşan Başbakan de Villepin, şiddet olaylarının devam etmesi halinde, hükümete tanınan 12 günlük olağanüstü hal ilan etme süresinin, parlamentoya sunulacak bir yasa tasarısıyla uzatılabileceğini söyledi. 
     De Villepin, 1955 yılında kabul edilen yasaya dayanarak, bugün karar verilen sokağa çıkmak yasağı ilan etme yetkisinin de, ''bütün medyanın kontrol edilmesini'' öngörmediğini söyledi. 
     ''Kamu düzeninin tesisinin zaman alacağına'' dikkati çeken Başbakan de Villepin, ''banliyölerde şiddetin tamamen önüne kesecek çalışmaların uzun sürebileceğine'' işaret etti. 
     
     YARDIM PLANI 
     Başbakan Dominique de Villepin, konuşmasında, banliyölerde ekonomik durumun iyileştirilmesine yönelik bir dizi önlemleri içeren plan hakkında da milletvekillerine bilgi verdi. 
     ''Sosyal uyum ve toplumda eşit fırsat sağlanması için büyük bir kuruluşun oluşturulacağını'' açıklayan de Villepin, şirketlerin sorunlu banliyölerde yatırım yapmalarını teşvik edecek özel bölgeler kurulacağı sözünü verdi. 
     De Villepin, sorunlu banliyölerdeki sosyal derneklerin çalışmasına ilişkin 2006 yılı bütçesinden 100 milyon avro ayrılacağını açıkladı. Sorunlu bölgelerdeki 1200 okulda 5000 pedagoji ve diğer sosyal hizmet uzmanı için kadro açılacağını bildiren de Villepin, yine sorunlu bölgelerde yaşayanlar için 20 bin kişilik memur kadrosu ihdas edileceğini belirtti. 
     
</TEXT>
</DOC>
