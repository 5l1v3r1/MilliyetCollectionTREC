<DOC>
<DOCNO> 352296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo33.html </URL>
<DATE> 2005/06/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Formula 1’de yarış öncesi her şey kontrol altında... 
</HEADLINE>
<TEXT>

     Uluslararası Otomobil Federasyonu FIA teknik delegasyonundan Jo Bauer, her yarıştan önce takımıyla birlikte tüm otomobilleri kontrolden geçirir. Her şeyin kitabına uygun olmasını ve emniyet düzenlemelerine riayet edilmesini sağlar. Bauer bu durumu, Güvenmek iyidir fakat emin olmak daha iyidir'' şeklinde özetler 

Kartal gözleriyle Formula 1’i tepeden tırnağa inceleyen bu insanın yoğun hafta sonu, yarıştan önceki Perşembe günü başlar. Her takım, beraberinde iki yarış otomobili ve bir yedek otomobil getirdiği için, teknik delegelere ayrılan alan, gün boyunca tam bir ana baba günüdür. Çünkü altı saat boyunca ölçülen, tartılan ve tepeden tırnağa muayene edilen toplam 30 otomobil söz konusudur. Burada her gram ve milimetrenin önemi vardır. Bu ilk muayenede ciddi bir kural dışı durum tespit edildiği nadirdir çünkü takımlar ev ödevlerini iyi yapmış ve otomobillerini önceden kontrol etmişlerdir. Allianz’ın sponsoru olduğu BMW WilliamsF1 Takımı Teknik Direktörü Sam Michael, Yarış otomobilleri teknolojinin sınırlarında inşa edilen araçlardır ve sürekli olarak, her sezonun sonunda otomobillere yeni parçalar ilave edilir. Eğer onları önceden kendi ellerimizle muayene edersek, yarış pistinde tatsız bir sürprizle karşılaşmaktan kurtulmuş oluruz'' diyor. 
     FIA, teknik düzenlemelerde getirilen şartlara uyulmasını sağlamak için büyük çaba sarf eder. Örneğin her otomobile, yarışların yapıldığı tüm hafta sonu boyunca bir müfettiş tahsis edilir. Perşembe günü yapılan esas muayene sırasında düzenlemelere uygun olduğuna karar verilen otomobiller dışında hiçbir otomobilin cuma günkü birinci sıralama turlarına katılmasına izin verilmez. Yarışların bu ikinci gününde Jo Bauer ve arkadaşları, bazı otomobillere FIA alanına girmeleri için işaret vererek rasgele kontrollerle yetinirler. Bazen zemin seviyesinden yükseklik, bazen ön tekerlek bölgesi kontrol edilir kimi zaman da arka çamurluk genişliği ölçülür. Yarışların yapıldığı tüm hafta sonu boyunca tekrar tekrar yakıt örnekleri alınır ve hemen, yarış pistinin dışında bir yerde kurulan FIA laboratuarında analiz edilir. Eğer örnek, sezon başında FIA’ya sunulan örneğe uymuyorsa, söz konusu takıma bir çağrı yapılır. 
     Yarış yaklaşırken incelemelerin yoğunluğu da artar. Yine, teknik başkanlar rasgele seçtikleri otomobilleri muayene eder, tartar ve üzerlerinde çeşitli ölçümler yaparlar. Burada aynı aracın birkaç defa kontrolden geçmesi her zaman mümkündür. Yarışın son günü, yani pazar günü, müfettişler sadece yeni bir yakıt numunesi almakla kalmaz, aynı zamanda fren disklerini ve örneğin, lastiklerin taşıma yüzeyini de kontrol eder. Son kontroller başlangıç hattının oluşturulması sırasında yapılır. 
     Yarıştan sonra, sürücülerin, yarış kıyafetleriyle birlikte tam donanımlı olarak araçlarıyla birlikte tartıya çıktığı tartılma töreni başlar. Ayrıca, gelişigüzel seçilmiş belli sayıda otomobil çok daha titiz bir incelemeye tabi tutulur ve araç, üzerindeki elektronik programlara varıncaya kadar tepeden tırnağa muayene edilir. Yakıtla birlikte, yazılımın bir kopyası da FIA’ya sunulur. Bu aşamada bu kopya, yarış sırasında kullanılan programlarla karşılaştırılır. Jo Bauer ve takımı kimi zaman gece yarılarına kadar çalışır. Tüm kontroller tamamlanmadıkça -ve hiçbir takımın başka bir takımı protesto etmediği kesinleşmedikçe- yarışın sonuçları resmiyet kazanmaz. Müfettişler, herhangi bir kural ihlali tespit ettiklerinde, durumu yarış komitesine ve spor başkanlarına bildirirler. Bu tür bir durumda yarış komitesi ve spor başkanları, yarış alanında, söz konusu takıma verilmesi gereken cezayı hemen karara bağlar. 
     Yarış pistindeki muayeneler mevcut haliyle bile fazlasıyla yoğun olmakla birlikte, FIA, yarış sonrası teknik onay sürecinde belli değişiklikler yapmayı planlamaktadır. FIA Başkanı Max Mosley, düzenlemelerdeki belirsiz noktaların nasıl giderilebileceğini, bunların yerine daha net ne tür ifadeler konabileceğini ve kural ihlallerinin daha etkin bir şekilde nasıl tespit edilebileceğini tartıştıklarını belirtiyor. Burada düşünülen ihtimallerden biri, her yarıştan sonra, dereceye giren sekiz otomobilden birini seçerek otomobili komple sökmektir. Kural ihlallerinin ortaya çıkarılma olasılığı, böylece daha da artacaktır. Bununla birlikte, bu iş epeyce uzun bir zaman alacak ve ister istemez, yarış sonuçlarının resmileştirilmesi için uzun süre beklenecektir. 
     Ama nasıl bir düzenlemeye gidilirse gidilsin, belli ki Jo Bauer ve takımına gelecekte de çok iş düşecek. 

Kaynak www.kocallianzf1.com 
     
</TEXT>
</DOC>
