<DOC>
<DOCNO> 376642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun01.html </URL>
<DATE> 2005/09/08/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan 13-16 Eylül tarihleri arasında BM Zirvesi'ne katılacak 
</HEADLINE>
<TEXT>

     170’den fazla devlet ve hükümet başkanın katılacağı 13-16 eylül tarihleri arasında yapılacak BM Zirvesi’ne katılmak üzere 13 Eylül’de New York’a gelecek olan Başbakan Recep Tayyip Erdoğan’ın yoğun temaslar ve görüşmelerde bulunacağı öğrenildi. 
     New York ziyareti sırasında Başbakan Yardımcısı ve Dışişleri Bakanı Abdullah Gül’ün eşlik edeceği Erdoğan, ziyaretinin ilk gününde merkezi New York’ta bulunan etkin düşünce kuruluşu Dış İlişkiler Konseyi’nin onuruna vereceği öğlen yemeğine katılacak. 
     Aynı gün Amerikan televizyon kanalı PBS’de yayınlanan Charlie Rose Show’a bir mülakat verecek olan Erdoğan, Amerikan Yahudi Konseyi AJC , Anti-Defamation League, B’nai B’rith ve diğer Amerikan Musevi örgütleri temsilcilerini Türkevi’nde kabul edecek. Aynı gün ABD’de faaliyet gösteren Türk işadamlarını da kabul edecek olan Erdoğan, akşam saatlerinde ise BM binasında Arnavutluk Cumhurbaşkanı Alfred Moisiu ile bir ikili görüşme yapacak. Erdoğan, daha sonra ABD Başkanı George W. Bush’un zirveye katılan devlet ve hükümet başkanları onuruna Waldorf Astoria Oteli’nde vereceği resepsiyona katılacak. 
     14 Eylül’de BM binasında yine devlet ve hükümet başkanları onuruna 
     verilecek kahvaltıya katılacak olan Başbakan Erdoğan, daha sonra BM Zirvesi’nin açılışında yer alacak. Erdoğan, aynı gün öğleden önce ise İsrail Başbakanı Ariel Şaron ile yine BM binasında bir görüşme yapacak. BM Genel Sekreteri Kofi Annan’ın devlet ve hükümet başkanları onuruna vereceği öğlen yemeğine katılacak olan Erdoğan, daha sonra zirveye katılan liderlerle birlikte bir zirve fotoğrafı çektirecek. 15 Eylül günü zirve toplantıları devam ederken İspanya Başbakanı Zapatero ile bir görüşmede bulunacak olan Erdoğan, bunun hemen ardından, ’Medeniyetler İttifakı’ girişimi çerçevesinde İspanyol meslektaşı Zapatero ile birlikte Annan’ı ziyaret edecek. Bu görüşme sonrasında Pakistan Cumhurbaşkanı Pervez Müşerref ile biraraya gelecek olan Erdoğan’ın öğlen saatlerinde BM Genel Kurulu’na hitap etmesi bekleniyor. Aynı gün öğleden sonra BM Kalkınma Programı UNDP Başkanı Kemal Derviş’i kabul edecek olan Başbakan Erdoğan, ayrıca Bosna-Hersek Cumhurbaşkanlığı Konseyi Başkanı Ivo Miro Joviç ve Kırgızistan Cumhurbaşkanı Kurmanbek Bakiev ile birer görüşme yapacak. Başbakan Erdoğan akşam saatlerinde ise Türkevi’nde verilecek bir resepsiyonda New York ve çevresindeki Türkler ile Türk dernek ve kuruluş temsilcileriyle biraraya gelecek. 16 Eylül günü ABD eski Başkanı Bill Clinton’ın bir küresel girişimi olan "Uygarlıklar Birbiriyle Nasıl Konuşmalıdır" konulu bir panele katılacak olan Başbakan Erdoğan, daha sonra Avusturya Cumhurbaşkanı Ficher ile BM binasında biraraya gelecek. Öğleden sonra Türk ve yabancı basın mensupları için bir basın toplantısı düzenleyecek olan Başbakan Erdoğan, gece yarısına doğru New York’tan Türkiye’ye hareket edecek. Görüşmelerinde Erdoğan’a eşlik edecek olan Gül ise, 24 Eylül tarihine kadar New York’ta kalarak BM Genel Kurul çalışmaları çerçevesinde temaslarına devam edecek. 
     
</TEXT>
</DOC>
