<DOC>
<DOCNO> 385488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko34.html </URL>
<DATE> 2005/10/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Antbirlik, biodizel üretmek için hazırlanıyor... 
</HEADLINE>
<TEXT>

     Pamuk alanları daralan ve üretim rekoltesi her geçen yıl daha da azalan Antalya Pamuk ve Narenciye Tarım Satış Kooperatifleri Birliği ANTBİRLİK , çevreci yakıt olarak tanınan bio dizel üretecek. 
     ANTBİRLİK Genel Müdürü Osman Öz AA muhabirine yaptığı açıklamada, pamuk ekim alanlarının daralması sonucu çiftçilere alternatif ürün ekmeleri konusunda yardımcı olmaya başladıklarını söyledi. 
     Pamuk ve buğdaya alternatif olarak Antalya Ovası'nda kanola deneme ekimi için girişimler başlattıklarını belirten Öz, şöyle konuştu 
     ''Deneme amaçlı kanola ekimi yapmak isteyen çiftçilere ANTBİRLİK olarak yardımcı olacağız. Tohum temini ve ekim için teknik ekip konusunda yardımda bulunacağız. Kanola deneme üretiminde başarılı olunursa, tüm çiftçilerimize kanola ekimi önerilecek. Yağ kombinasında da yağı işlenip bio dizel üretimi yapacağız.'' Kanola ekimi ve bio dizel üretimi konusunda yasal düzenlemeler yapılması gerektiğini, bu konuda çalışmaların sürdüğünü anlatan Öz, ''ANTBİRLİK bio dizel üretmek için hazırlıklara başladı. Bakanlıktan da çiftçilere kanola satımı amacıyla izin alındı. Bu yıl içinde en az 2 bin dekar alanda deneme amaçlı kanola üretimi yapacağız'' dedi. 
     
</TEXT>
</DOC>
