<DOC>
<DOCNO> 394843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo17.html </URL>
<DATE> 2005/11/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Federasyon'dan İsviçre maçı açıklaması... 
</HEADLINE>
<TEXT>

     Futbol Federasyonu'ndan yapılan açıklamada, İsviçre ile 16 Kasım Çarşamba günü oynanacak Dünya Kupası Avrupa Elemeleri Play-Off Baraj maçında, seyircilerden sukunetlerini korumaları istenerek, ''Karşılaştığımız kötü muamelenin cevabını rakiplerimize sahada vermek en doğru yoldur'' denildi. 
     Futbol Federasyonu'ndan yapılan açıklamada, 12 Kasım 2005 tarihinde İsviçre ile Bern kentinde oynanan karşılaşmada gerek A Milli Takım kadrosu ve teknik heyeti gerekse de Türkiye Futbol Federasyon kafilesinin hoş olmayan bir muameleye maruz kaldıkları ifade edilerek, şu görüşlere yer verildi 
     ''İsviçre Futbol Federasyonu, genel teamüllere uyan uygulamaları gerçekleştirmekte gereken duyarlılığı göstermemiştir. FIFA'nın kesin talimatı olmasına rağmen İstiklal Marşımızın çalınması sırasında İsviçreli seyircilerin marşımızı ıslıklaması kabul edilecek bir davranış değildir. Maçın bitiminde soyunma koridorlarında görev yapan İsviçreli güvenlikçilerin futbolcularımıza hadlerini aşarak bağırmaları, A Milli Takım Teknik Direktörümüz Fatih Terim'i basın toplantısının yapılacağı salona almamak için fiziki güç kullanmaları fair-play ruhuna uymamaktadır.'' 
     
     ''ŞİDDETLE KINIYORUZ'' 
     Açıklamada, maç saati öncesinde milli takım kadrosuna gösterilmiş olan davranışların maçın atmosferini son derece olumsuz yönde etkilediği belirtilerek, ''Bu ve benzeri davranışları TFF olarak şiddetle kınıyoruz. Bütün bu aşağılamalara rağmen tüm seyircilerimizden sükunetlerini korumalarını rica ediyoruz. Karşılaştığımız kötü muamelenin cevabını rakiplerimize sahada vermek en doğru yoldur. 16 Kasım akşamı Şükrü Saracoğlu stadyumunu dolduracak 42 bin seyircimizden gerekli en güçlü tezahüratı yapmalarını, ancak ceza almamızı gerektirecek herhangi bir davranışta bulunmamalarını rica ediyoruz'' denildi. 
     
</TEXT>
</DOC>
