<DOC>
<DOCNO> 352605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy23.html </URL>
<DATE> 2005/06/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan'dan gelişini protesto eden Ermeniler'e eleştiri... 
</HEADLINE>
<TEXT>

     Başbakan Recep Tayyip Erdoğan, lobiler oluşturmak suretiyle siyaset üzerinden sözde Ermeni soykırımı konusunu, rant aracı olarak kullanmayı kabul etmediklerini belirterek, Türkiye Başbakanı ve heyetinin, Lübnan’a ziyaretini protesto etmenin, özgürlükler açısından çok ciddi olumsuz bir yaklaşım olduğunu söyledi. 
     Başbakan Recep Tayyip Erdoğan ile Lübnan Başbakanı Necip Mikati, Başbakanlık Sarayı’nda ortak basın toplantısı düzenledi. Mikati, burada yaptığı açıklamada, Başbakan Erdoğan’ın, Lübnan’a Başbakan düzeyinde gelen ilk Türk siyaset adamı olduğunu belirterek, ele alınan bütün konularda mutabakat sağladıklarını bildirdi. 
     Türkiye’nin, Lübnan ile ilgili uluslararası konularda verdiği desteğe teşekkür eden Mikati, görüşmede Ortadoğu barışı, İsrail, Filistin uyuşmazlığı konusunun, Irak’taki gelişmelerin ele alındığını söyledi. Mikati, "Irak’ın toprak bütünlüğü, milli birlik ve dirliğin sağlanması, Irak halkının kendini yönetmesi konusunu görüşmede ele aldık" dedi. 
     Türkiye ile Lübnan arasındaki ekonomik işbirliği konusunun da görüşüldüğünü anlatan Mikati, iş dünyasının önünün açılması, karşılıklı yatırımların artması ve uluslararası alanlarda işbirliği yapılması konusunda mutabakata varıldığını bildirdi. 
     
     ERDOĞAN’IN KONUŞMASI 
     Başbakan Erdoğan da yaptığı konuşmada, kardeş ve dost ülke Lübnan’da kendisini evinde hissettiğini söyledi. 
     Görüşmede, Türkiye ile Lübnan arasındaki siyasi, ekonomik, ticari ve kültürel ilişkilerin değerlendirildiğini belirten Erdoğan, bölgesel konuların, ekonomik ilişkilerin ele alındığını anlattı. 
     KKTC konusunda Lübnan’ın olumlu istikamette destek verdiğini kaydeden Erdoğan, "Irak konusunda düşüncelerimiz örtüştü. Hemen hemen aynı şeyleri düşünüyoruz ve Ortadoğu’daki sıkıntıların giderilmesinde hemen hemen aynı düşünce çerçevesi içinde görüşmelerimizi sürdürdük" dedi. Başbakan Erdoğan, Türkiye olarak, Geniş Ortadoğu ve Kuzey Afrika İnisiyatifi anlayışının, bir demokratikleşme süreci, bir özgürlükler konusu, insan hakları, teröre karşı ortak mücadele programının oluşturulması ve bölgede refahın yükseltilmesine yönelik bir inisiyatif olduğunu aktardığını kaydetti. 
     Erdoğan, Lübnan hükümetinin pazar günü yapılacak 4. tur seçimlerle ilgili kullandığı inisiyatif ve seçimlerin şeffaf bir ortamda yapılmış olmasının, dünyaya olumlu bir mesaj bıraktığını söyledi. Erdoğan, İş Konseyi’nde yapacağı konuşmayla Lübnan programını tamamlayacağını bildirdi. 
     
     SORULAR 
     Erdoğan ve Mikati, gazetecilerin sorularını da yanıtladı. 
     Lübnan’da dün azınlık bir grup tarafından Başbakan Erdoğan’ın Lübnan ziyaretinin protesto edildiğinin anımsatılması üzerine, Başbakan Mikati, konunun, tarihi ilgilendiren bir mesele olduğunu belirtti. Mikati, "Bunu araştırmacılara, tarihçilere bırakmak daha uygun olur. Ermeni orijinli vatandaşlarımız var, inkar edecek halimizi yok. Biz bu konuyu görüşmedik, görüşmelerimiz, daha çok Lübnan-Türkiye ilişkilerine dönük" dedi. 
     
     "ERMENİSTAN KAÇTIĞI SÜRECE KAYBEDER" 
     Aynı soruyu Başbakan Erdoğan da şöyle yanıtladı 
     "Öncelikle, Türkiye Başbakanı ve heyetinin buraya ziyaretini protesto etmek, özgürlükler açısından çok ciddi olumsuz bir yaklaşım. 
     İkincisi, biz Ermeni lobilerine, Ermenistan’a şunu söylüyoruz biz bütün arşivlerimizi açıyoruz, varsa siz de açın. Üçüncü ülkelerde varsa onlar da açsın, belgeye bilgiye dayanmadan, böyle bir soykırım ifadesinin aslı astarı yoktur, kabul etmek mümkün değildir. Biz tarihimizle gurur duyuyoruz ve bundan Ermenistan kaçtığı sürece kendisi kaybeder. 
     Biz belge istiyoruz. Lobiler oluşturmak suretiyle siyaset üzerinden bunu rant aracı olarak kullanmayı kabul etmiyoruz. Şu anda yapılan budur." Başbakan Erdoğan, ilk defa başbakanlığı döneminde Erivan-İstanbul arasında hava taşımacılığına kapıları açtıklarını, Akdamar Adası’ndaki mevcut Ermeni Kilisesi’nin restorasyonun devam ettiğini ifade etti. 
     Erdoğan, "Biz bu kadar olumlu yaklaşım içinde olacağız, onlar hala geçmişle uğraşıyor. Gelecek kin ve nefret üzerine kurulmaz, sevgi barış üzerine kurulur" diye konuştu. 
     
     "KENDİMİZİ KANDIRMAYALIM" 
     Başbakan Erdoğan, bir gazetecinin, "Dünkü konuşmalarda, Türkiye BM Güvenlik Konseyi’nin 1559 sayılı kararı desteklediği belirtildi. 
     Birinci aşama olarak Suriye’nin Lübnan’dan askeri güçlerini çekmesi işlemi gerçekleştirildi. İkinci aşamada bu karar Hizbullah’ın silahsızlandırılmasını da içeriyor. Siz Hizbullah’a, milis kuvvetleri olarak mı, bir müdahale kuvveti olarak mı bakıyorsunuz " sorusunu da yanıtladı. Erdoğan, bunun değerlendirmesinin kendisinden daha çok o ülkenin yönetimlerinin yapması gerektiğini ifade ederek, şöyle devam etti 
     "Ben kendi ülkemdeki terör örgütüyle ilgili değerlendirme yapabilirim. Şu anda gerek AB üyesi, gerek dünya ülkeleri, hepsi ’terör örgütüdür’ diye karar alıyor. Ama masa üzerinde alınan kararlarla bu iş oluyor mu Kendimizi kandırmayalım. Bu olay fiili bir durumdur, masa üzerinde yazılan yazılarla bu iş çözülmez. Benim ülkemdeki terör örgütü 5 ayda 50 asker ve sivilimizi şehit etmiştir, bu noktada kendimizi aldatmayalım. O ülkelerin yönetimleri o işin karanını ve adımını da atar." 
     
</TEXT>
</DOC>
