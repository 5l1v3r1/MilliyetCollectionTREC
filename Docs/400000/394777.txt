<DOC>
<DOCNO> 394777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko33.html </URL>
<DATE> 2005/11/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Sahte Bal" sorunu sürüyor... 2 ayda 400 ton sahte bal ele geçirildi 
</HEADLINE>
<TEXT>

     Türkiye Arı Yetiştiricileri Birliği Teşkilatlandırma Sorumlusu Mustafa Sarıoğlu, iki ayda 400 ton sahte bal ele geçirildiğini belirterek, böylesine ürünlerin tüketiminin hem sağlığa hem de sektöre zarar verdiğini söyledi. 
     Sarıoğlu, Adana Tarım İl Müdürlüğü'nde, genel merkez seçimlerine katılacak delegeleri belirlemek amacıyla düzenlenen birliğin il kongresinde yaptığı konuşmada, nişasta bazlı şeker kotası uygulamasının arıcılığı olumsuz etkilediğini ve sahte bal üretiminin artmasına neden olduğunu öne sürdü. 
     Suriye'deki früktoz fabrikalarından alınan ürünlerle Çin'den getirilen mısır şurubunun sahte balcılıkta ana madde olarak kullanıldığını ifade eden Sarıoğlu, şunları kaydetti 
     ''Sahte bal, hep sağlığı hem de sektöre zarara veriyor. Bu nedenle sınır kapılarının çok sıkı denetlenmesi, nişasta bazlı şeker kotasının derhal Avrupa Birliği ülkelerinde olduğu gibi yüzde 2'ye çekilmesi, şeker ilave etmeyen glikozun derhal kotadan çıkarılması zorunludur. Tüm dünya ülkelerinde olduğu gibi bal paketleme ve dolum tesislerinde reçel, tatlı gibi mamullerin paketlenmesi yasaklanmalıdır.'' Sarıoğlu, yurt genelinde iki ayda 400 ton sahte bal ele geçirildiğini, bunların büyük bölümünün de otellerle konaklama tesislerinde bulunduğunu belirtti. 
     Özellikle 2003 yılında Türkiye'de çok az bal üretimi olmasına rağmen toplam 20 bin tonluk ihracat yapıldığını ifade eden Sarıoğlu, yüzde 80'lik bölümünün sahte veya taklit olmasından dolayı ya bu ülkelerde imha edildiğini ya da geri gönderildiğini kaydetti. Sarıoğlu, geri gönderilen bu balların iç piyasaya sunulduğunu savunndu. 
     
</TEXT>
</DOC>
