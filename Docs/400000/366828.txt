<DOC>
<DOCNO> 366828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonyas07.html </URL>
<DATE> 2005/08/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Avustralya'da araştırma Az miktarda alkol zihni açıyor... 
</HEADLINE>
<TEXT>

     Avustralya'da yapılan bir araştırma, az miktarda alkol alan kişilerin, hiç almayanlara nazaran daha berrak fikirli olduklarını ortaya koydu. 
     Değişik yaş gruplarından 7000 kişinin denek olarak kullanıldığı ve sonuçları bugün yayımlanan akademik araştırmaya göre, az miktarda alkol alanların, tamamen alkolden uzak duranlara veya alkolle arası çok iyi olanlara göre zihni daha açık oluyor, daha akıcı konuşuyor ve olguları daha iyi anlayıp analiz edebiliyor. 
     Avustralya Ulusal Üniversitesi'nden öğretim üyelerinin yürüttüğü araştırmanın sonuçlarının açıklandığı raporda, az miktarda alkolden kastın, kadınlar için haftada 7-14 kadeh, erkekler içinse haftada 14-28 kadeh alkollü içki olduğu bildirildi. 
     Araştırma grubundan Dr. Bryan Rogers, az miktarda alkol alanların sağlıklarının da diğer gruplara göre daha iyi olduğunun belirlendiğini belirtti. 
     Rogers, hiç içmeyenlerin fiziksel ve akıl sağlıklarının daha kötü olmaya eğilimli olduğunu da ifade etti. 
     
</TEXT>
</DOC>
