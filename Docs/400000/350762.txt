<DOC>
<DOCNO> 350762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo14.html </URL>
<DATE> 2005/06/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hakan Yakın İsviçre'ye dönüyor 
</HEADLINE>
<TEXT>

     Geçen sezon Galatasaray'a gelen Türk asıllı İsviçre vatandaşı Hakan Yakın, yeniden İsviçre'ye dönüyor. 
     Geçtiğimiz sezon ara transferde Galatasaray kadrosuna dahil edilen Hakan Yakın'ın İsviçre'nin Young Boys Bern takımıyla 3 yıllık sözleşme imzaladığı belirtildi. 
     28 yaşındaki orta alan oyuncusunun VFB Stuttgart'ta olan bonservisinin Young Boys Bern tarafından ödenen tazminat karşılığında serbest bırakıldığı belirtilirken, her iki kulüpte bonservis bedeliyle ilgili bir açıklamada bulunmadı. 
     İsviçre'nin Tages-Anzeiger gazetesinde yer alan habere göre, Hakan Yakın'ın bonservis bedelinin yaklaşık 1.5 milyon İsviçre Frangı olduğu kaydedildi. 
     2003'te Fransa'nın Paris St Germain takımına, 2004 yılında da Almanya'nın VFB Stuttgart takımına katılan, ancak Bundesliga'da sadece 19 dakika forma şansı bulan Hakan Yakın, takımdan ayrılmak zorunda kalmıştı. 
     VFB Stuttgart'tan ayrılarak sezon ortasında Galatasaray'a gelen Yakın'ın, İsviçre dışında forma giydiği üçüncü takımdan da ayrılmak zorunda kaldığı kaydedildi. 
     Bir türlü istediği formu yakalayamayan ve Galatasaray'da forma şansı bulamayan Yakın, İsviçre Milli Takımı kadrosundan da çıkarılmıştı. 
     
</TEXT>
</DOC>
