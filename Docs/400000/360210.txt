<DOC>
<DOCNO> 360210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonyas17.html </URL>
<DATE> 2005/07/11/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
"Karadeniz'li Soruyor,Acaba Kansermiyim " 
</HEADLINE>
<TEXT>

     Giresun’un Bulancak İlçesi’nde bir süre önce başlatılan "Karadenizli Soruyor, Acaba Kanser Miyim" kampanyası komite üyesi Ali Aydemir, Karadeniz’in çocukları olarak tanımadıkları kanser hastalığından ölmek istemediklerini söyledi. 
     Aydemir, Belediye Meydanı’nda oluşturdukları standın önünde yaptığı basın açıklamasında, ilçede, fankoni aplastik anemi kemik iliği yetmezliği ve lösemi hastası olan 4 yaşındaki Pelin Cenik’e destek amacıyla yardım kampanyası başlattıklarını belirtti. 
     Kamuoyunun son dönemlerde kansere duyarlı olmasını fırsat bilerek böyle bir çalışma başlattıklarını ifade eden Aydemir, "Karadeniz Bölgesi’nde yaşanan kanser olaylarına rağmen hiçbirimiz kanserin nasıl bir hastalık olduğunu bilmiyoruz. Kampanyadaki öncelikli amacımız, kanserin ne olduğunu detaylı bir şekilde öğrenip insanlara anlatmak olacaktır. Böylece, bildiğimiz bir konuyla daha iyi mücadele edebilme fırsatı bulacağız" dedi. 
     Uzun yıllar önce yaşanan Çernobil olayından bölgedeki insanların olumsuz etkilendiğini savunan Aydemir, şöyle konuştu 
     "Karadeniz’in çocukları olarak bizler, tanımadığımız kanser hastalığından ölmek istemiyoruz. Bu konuda artık kaderci olmamalıyız. 
     Bölgede birçok kanser olayı yaşanmasına rağmen kanserle ilgili gerçek anlamda araştırma yapan bir kurum bulunmamaktadır. Bizler bölgede bu araştırmaların detaylı yapıldığı tanı merkezleri kurularak kanserin belirtilerini, evrelerini öğrenmek istiyoruz. Ateş burada yanıyor ve Karadeniz insanını kimse odun yerine kullanmasın. Sorun burada yaşanıyorsa önlemler de burada alınmalıdır. Bizler toprakla oynayan, denizle kucaklaşan son nesilleriz. Bizler toprağımıza, denizimize ve insanımıza sahip çıkacağız. Bunun için diğer sivil toplum örgütlerinden de destek bekliyoruz." Aydemir, kampanya kapsamında çeşitli etkinlikler düzenleyeceklerini sözlerine ekledi. 
     
</TEXT>
</DOC>
