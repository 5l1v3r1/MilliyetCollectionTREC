<DOC>
<DOCNO> 351495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko18.html </URL>
<DATE> 2005/06/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
MEDEF Başkanı Fransız referandumunun Türkiye ile alakası yok 
</HEADLINE>
<TEXT>

     MEDEF Internatıonal Başkanı Louis Schweitzer, Fransa'da AB Anayasası'na ilişkin olarak yapılan ve ''hayır'' sonucunun alındığı referandumun Türkiye ile hiçbir ilgisinin bulunmadığını söyledi. 
     Schweitzer, Devlet Bakanı ve AB Başmüzakerecisi Ali Babacan ile bir araya geldiği çalışma kahvaltısının ardından yaptığı açıklamada, referanduma ilişkin bir soru üzerine, bu referandumun konusunun, Türkiye'nin AB üyeliği ile hiçbir bağlantısının bulunmadığını ifade etti ve ''bu referandumun teması, Fransa ile AB arasındaki siyasi sorunlar, Fransa'daki ve AB'deki ekonomik büyüme ile işsizlik sorunu ile ilgilidir'' dedi. Türkiye ile müzakerelerin başlamasına geçen yıl Aralık ayında karar verildiğini hatırlatan ve müzakere sürecinin 10-15 yıl sürebileceğini belirten Schweitzer, şöyle devam etti. 
     ''Bu süreçte her şey değişebilir. AB'de Türkiye'de gerçekleştirilen reformların düzeyi konusunda yeterli bilgi yok. Bu müzakere süresince AB, Türkiye'deki reformları ve değişiklikleri daha iyi anlayabilir. Türkiye'nin bu müzakere sürecini de başarı ile tamamlayacağına inanıyorum.'' Türkiye'ye, Fransa'nın önde gelen 40 şirketinin yetkilisi ile birlikte geldiklerini belirten Schweitzer, ''Biz Başbakan Erdoğan liderliğinde hızlı bir şekilde toparlanan ve ilerleme kaydeden Türkiye ekonomisine olan güvenimizi göstermek için Türkiye'ye geldik. Türkiye'nin AB'ye giriş sürecinin pozitif olacağına inancımız tamdır'' şeklinde konuştu. Türkiye'nin AB'nin büyüme motoru olduğunu vurgulayan Schweitzer, katılım sürecinin de Türkiye'nin reform ve ilerleme süreci olacağını ifade etti. 
     
     BAKAN BABACAN 
     Devlet Bakanı Ali Babacan da, müzakere süreci öncesinde yapılması gereken yasal değişikliklere ilişkin bir soruya karşılık, müzakere öncesi çalışmaların çok ileri bir aşamaya geldiğini belirterek, şunları söyledi 
     ''Aslında şu anda yasa gerekip-gerekmediği konusunda nihai bir karar vermiş değiliz. Eğer gerekirse bunun Meclis'e sunulması ve görüşülmesi için üç haftalık bir zamanımız var. Şimdi her şey planlandığı şekilde gidiyor.'' 
     
</TEXT>
</DOC>
