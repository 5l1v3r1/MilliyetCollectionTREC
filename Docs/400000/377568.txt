<DOC>
<DOCNO> 377568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo29.html </URL>
<DATE> 2005/09/11/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Sivassporlu Hakkı "Orta hakemin devam kararını göremedim" 
</HEADLINE>
<TEXT>

     Galatasaray-Sivasspor maçında yaşanan ilginç penaltı pozisyonuyla ilgili olarak orta hakem Mustafa Çulcu, topu eline alan Sivassporlu futbolcu Hakkı'nın, kendisinin devam kararını gördüğünü ileri sürdü. 
     Çulcu, maçtan sonra yaptığı açıklamada, yardımcı hakemin faul gerekçesiyle bayrak kaldırmasına rağmen kendisinin bu karara katılmayarak ''Devam'' kararı verdiğini belirterek, ''Herkes bilir ki futbolda nihai kararı orta hakem verir. Hakkı ile göz göze gelerek Oyna diye işaret ettim. Ama Hakkı topu eline aldı ve hata yaptı. İlginç bir penaltı pozisyonu oldu'' diye konuştu. 
     Sivassporlu futbolcu Hakkı ise yardımcı hakemin bayrağını kaldırdığını gördüğünü ifade ederek, ''Diğer oyuncular da duraklamıştı. Orta hakemin Devam kararı verdiğini göremedim. Topu elime alınca penaltı kararı verdi. Sanırım maç stresinden kaynaklandı. Çok üzgünüm'' dedi. 
     Bu arada, sonradan girdiği karşılaşmada attığı 2 golle takımını galibiyete taşıyan Ümit, maçtan sonra yaptığı açıklamada, ''Zor bir maç oldu. Kapalı bir defansa karşı mücadele ettik. Futbolcu her zaman oynamak ister ama hocanın takdiri'' ifadesini kullandı. 
     
</TEXT>
</DOC>
