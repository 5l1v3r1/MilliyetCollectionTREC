<DOC>
<DOCNO> 351958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur36.html </URL>
<DATE> 2005/06/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Yiğit, televizyonuna personel alırken Yılmaz'a sormuş 
</HEADLINE>
<TEXT>

     GÖKÇER TAHİNCİOĞLU Ankara 

Eski Başbakan Mesut Yılmaz ve eski Devlet Bakanı Güneş Taner'in Türkbank ihalesine fesat karıştırmak, güdümlerinde bir medya oluşturmak suçlamalarıyla Yüce Divan'da yargılandıkları davanın bugünkü duruşmasında, işadamı Korkmaz Yiğit'in mülkiyetindeki Kanal 6 televizyonuna yönetici atamak için belirlediği adayları Yılmaz'a "sorduğu" ortaya çıktı. Yılmaz, Kanal 6 Televizyonu'na genel müdür atanırken Yiğit'in saptadığı 3 isimden Mehmet Akköprülü'ye referans verdiğini kabul etti. 
     Emekliye ayrılacak Anayasa Mahkemesi Başkanı Mustafa Bumin'in izne ayrılması nedeniyle Başkanvekili Haşim Kılıç'ın başkanlık ettiği duruşmada, organize suç örgütü lideri Alaattin Çakıcı'nın, Türkbank ihalesine Yiğit lehine müdahale etmesi konusunda, Emniyet Genel Müdürlüğü'nden gelen yanıt okundu. 
     Emniyet Genel Müdürü Gökhan Aydıner imzalı yazıda, 13 Mayıs, 8 Haziran ve 3 Ağustos 1998 tarihlerinde, Çakıcı'nın ihaleye müdahale ettiğine ilişkin bilgi notlarının gereği için TMSF'ye bilgi için Başbakanlık'a gönderildiği belirtildi. Yazıda, TMSF dışında hiçbir kurumdan, konuyla ilgili yazılı ve sözlü bilgi talebi bulunmadığı da vurgulandı. 
     Yılmaz'ın avukatı Uğur Alacakaptan, emniyetten gelen yazıya "Aydıner görevde olmadığı tarihte şifai bilgi istenmediğini nereden biliyormuş" diyerek tepki gösterdi. 
     
     İhbara derin araştırma 

     Duruşmada, Yiğit'ten, Turgut Yılmaz'ın Bank Of Dubai'deki hesabına 14 milyon dolar havale edildiğine yönelik imzasız ihbar mektubunun sahte olduğunu belgelediklerini iddia eden Yılmaz'ın avukatları, mektubun dosyadan çıkartılmasını talep etti. Yüce Divan, Yargıtay Başsavcılığı'nın belgelerle ilgili araştırmasını sürdürdüğünü belirterek talebi reddetti. 
     
     Referans olmuş 

     Duruşmada, Türkbank ihalesine ilişkin bilgisi bulunan ve ihale sürecinde ismi geçen gazeteciler tanık olarak dinlendi. 
     Gazetecilerden Mehmet Akköprülü, 1984'ten bu yana tanıdığı Yılmaz'dan İstanbul'da tanıdığı bir özel kanal olursa, kendisini genel müdürlüğüne önermesini istediğini belirterek, "Korkmaz Yiğit beni aradı. 'Kanal 6 televizyonuna genel müdürlük için 3 adayımdan birisi sensin' dedi. Sonra sayın Başbakan Yılmaz'a sormuş. O da beni tavsiye etmiş" diye konuştu. 
     Söz alan Yılmaz, Akköprülü'nün televizyon yayıncılığını en iyi bilen isim olduğunu belirterek, "Ama ben Yiğit'e tavsiyede bulunmuş değilim. Kendisi bana gelip 2 - 3 isim zikretti. Tavsiyeden çok referans denilebilir. Akköprülü'ye de teklif gelebileceğini, Yiğit hakkında olumsuz birşey duymadığımı söyledim. 1 ay kadar birlikte çalışıp ayrıldılar" dedi. 
     
     Yiğit dinlenecek 

     Yüce Divan, bir önceki duruşmada tanık olarak dinlenmelerine karar verilen ancak mazeret bildirerek, duruşmaya katılmayan işadamları Ahmet Nazif Zorlu ve Erol Aksoy'la Kormaz Yiğit, Kamuran Çörtük ve Gazi Erçel'in tanık olarak dinlenmelerine karar verdi. Yüce Divan, cezaevinde bulunan dolandırıcılık suçundan hükümlü batık banka patronu Ali Balkaner'in dinlenmesi için cezaevine yazı gönderilmesine, tebligatlara yanıt vermeyen ve bir süre önce dolandırıcılıktan hüküm giydikten sonra kayıplara karışan Hayyam Garipoğlu'nun da duruşmaya zorla getirilmesini kararlaştardı. 
     
     Ergin Yazdıklarımın arkasındayım 

     Yüce Divan'da dün sabah dinlenen ilk tanık olan gazetemizin Genel Yayın Yönetmeni Sedat Ergin, Türkbank ihale sürecinde dönemin başbakanı Mesut Yılmaz'ın açıklamalarındaki çelişkilere ilişkin tespitleri konusunda o dönemde yazdıklarının arkasında durduğunu söyledi. 
     Ergin ayrıca, milletvekili dokunulmazlıklarına atıf yaparak, şunları söyledi 
     "Yüce Mahkeme'nin daveti üzerine gelip sorulara yanıt vermek benim için bir vatandaşlık görevidir. Ancak, bu görevi yerine getirirken kendimi sıkıntılı bir durumda buluyorum. Çünkü, dokunulmazlık uygulaması nedeniyle mevcut iktidarın bakanları ile iktidar ve muhalefet milletvekilleri hakkındaki fezlekeler Meclis Başkanlığı'nda bekliyor. Dokunulmazlığı kalkmış olan eski bir Sayın Başbakan burada yargılanıyor. Burada bir çelişki var. Gerçeğin bir bölümü aydınlanıyor, dokunulmazlıklar nedeniyle bir bölümü aydınlanmıyor. Bu, bir tür güneş tutulmasına benziyor. Gerçeğin sadece bir bölümü aydınlanıyor." 
     
     Tarih böyle yazılıyor 

     Tanık gazetecilerden İsmet Berkan ise, emniyetin ihale tarihinde Merkez Bankası'na MB Çakıcı - Yiğit ilişkisi konusunda gönderdiği bilgi notunu haberleştirdiğini, bunun üzerine kendisiyle görüşen MB Başkanı Gazi Erçel'in, aynı notun Başbakanlık'a da gönderildiği için kendisinin herhangi birşey yapmadığını anlattığını söyledi. Berkan, "Tarih böyle yazılıyor. Belki biz o gün, bugünkü bilgilerin yüzde 1'ini yazdık ama şimdi yüzde yüzü tartışılıyor" dedi. 
     
     Özkan - Dündar'ın MİT polemiği 

     Duruşmanın gazeteci tanıklarından Uğur Dündar ile Tuncay Özkan arasında "MİT polemiği" yaşandı. Duruşmada, MİT'in konuyla ilgili kendilerinden resmi belge istenmediğini belirten yazısı okundu. Özkan, Yiğit'in ihaleden önce Uğur Dündar'a 5, Haluk Şahin ve kendisine 1'er milyon dolarlık transfer teklifinde bulunduğunu, ancak Çakıcı bağlantıları duyumları nedeniyle, Şahin ve Dündar'ı transferden vazgeçirdiğini ifade etti. Dündar ise Özkan'ın MİT'teki bir kaynağından Çakıcı - Yiğit bağlantısını öğrendiğini, bunun üzerine konuyu önce Yiğit'e sonra da çetelerle ilgili tüm bilgilere sahip olan Yılmaz'a sorduğunu belirtti. Dündar, Yiğit'in ilişkiyi yalanladığını, Yılmaz'ın ise "Yiğit, bizim için muteber bir işamıdır" dediğini kaydetti. Bunun üzerine yeniden sözalan Özkan, "Ben bilgiyi MİT'ten değil, bir mafya kaynağından aldım. Gizli celse yapılırsa, ismini de söylerim. MİT'te bilgi olsa zaten verir" dedi. Dündar da heyetten yeniden söz isteyerek, "Bana ve Haluk Şahin'e bilgiyi MİT'ten aldığını söyledi" iddiasını sürdürdü. Özkan, Yılmaz'ın mafyanın üzerine kararlılıkla giden bir başbakan olduğunu belirtirken, Dündar, Yılmaz'ın ihaleden önce Yiğit - Çakıcı görüşmesinden haberdar olduğunu düşündüğü ifade etti ve "Bence emniyetin isterse uçan kuştan haberi olur. Konuyla bu kadar ilgili bir başbakanın da olayı bilmemesinin mümkün olmadığını düşünüyorum" dedi. 
     
</TEXT>
</DOC>
