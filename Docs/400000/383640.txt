<DOC>
<DOCNO> 383640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo25.html </URL>
<DATE> 2005/10/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gaziantepspor lige verilen arayı değerlendirmek istiyor... 
</HEADLINE>
<TEXT>

     Gaziantepspor, milli maç nedeniyle lige verilen arayı en iyi şekilde değerlendirmek istiyor. 
     Gaziantepspor’da futbolcular, bir günlük aradan sonra çalışmalara bu akşam Celal Doğan tesislerinde devam edecekler. Kırmızı- siyahlılar, milli maçlar nedeniyle ülkelerine giden milli oyuncularından bu hafta sonuna kadar yoksun olarak çalışacak. 
     Milli maçlar nedeniyle lige verilen arayı en iyi şekilde değerlendirmek isteyen Gaziantepspor’da, genel menajer Ali Doğan, Suriye Birinci Ligi’ndeki iki takıma özel maç teklifinde bulunduklarını, ancak 8-9 Ekim 2005 tarihlerinde bu takımların ligde maçları olduğu için olumlu sonuç alamadıklarını söyledi. Menajer Doğan, bunun üzerine Turkcell Birinci Ligi’nin yeni ekibi Sivasspor’a teklif götürdüklerini, birkaç gün içinde sonuç alacaklarını umduğunu da sözlerine ekledi. 
     Haftayı boş geçirmek istemeyen Gaziantepspor, ligin 9. haftasında yapılacak olan Diyarbakırspor maçı hazırlıklarına, önümüzdeki hafta devam edecek. 
     
</TEXT>
</DOC>
