<DOC>
<DOCNO> 359871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonsiy05.html </URL>
<DATE> 2005/07/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
CHP AKP'yi Genel Kurul'da kaderiyle baş başa bıraktık 
</HEADLINE>
<TEXT>

     CHP Genel Başkan Yardımcısı Mustafa Özyürek, ''IMF'ye gösterilen sabrın tahammülün, anlayışın ve uzlaşmanın yüzde 1'inin kendilerine de gösterilmesini istediklerini belirterek, ''bunu göstermediği için AKP'yi Genel Kurul'da kaderiyle baş başa bıraktıklarını'' kaydetti. 
     Özyürek, yaptığı yazılı açıklamada, AK Parti'nin IMF ile 3 yıllık yeni bir anlaşma daha imzaladığını belirtti. AK Parti'nin ''IMF'nin ve Dünya Bankası'nın her istediğini yaptığını, bunları karşılarına yasa olarak getirdiğini'' savunan Özyürek, şöyle devam etti 
     ''Bu arada, halkın temsilcisi olan CHP'nin sesini kesiyor, Meclis'te konuşmamızı engelliyor. Yalnız bizi değil, yaptıklarını eleştiren, 'bu olmaz' diyen her sesi susturmak istiyorlar. Üniversitelerle ters, yargı organlarıyla ters, Anayasa Mahkemesi'ni nasıl kaldıracağının çarelerini arıyor. Cumhurbaşkanlığı makamıyla, sendikalarla, sivil toplum örgütleriyle hep kavgalı. AKP'ye soruyoruz Hep mi siz haklısınız Biraz etrafınıza baksanız olmuyor mu 'Ben size gösteririm, benim çoğunluğum var' anlayışı, mantığı, uygulaması kimseye bir şey kazandırmamıştır, kazandırmaz. IMF'ye gösterdiğiniz sabrı, tahammülü, anlayışı, uzlaşmanın yüzde 1'ini bize de gösterin, yeter diyoruz. Göstermedikleri için Genel Kurul'da AKP'yi kaderiyle baş başa bıraktık. Bu, kolay alınan bir karar değildir. Çok ciddi bir uyarıdır. 
     Parlamento halkın temsilcisidir. Halkın temsilcilerinin önemli bir bölümü Meclis'i bırakıp gidiyorsa, bunu sorumlulukla, ciddiyetle değerlendirmek lazımdır. Çünkü siyasetçinin zemini demokratik rejimlerde parlamentodur. Siz, parlamento zeminini kapatırsanız, biz mutlaka sesimizi dinletecek, mesajlarımızı iletecek zeminleri buluruz. O da meydanlardır, sokaklardır.'' 
     
     ''BİZİM YAPTIĞIMIZ, UYARIDIR'' 
     ''Türkiye'nin geçmişte de muhalefetin uyarılarını dikkate almayan, sesini kısmak isteyen pek çok iktidara tanık olduğunu'' ifade eden Özyürek, şunları kaydetti 
     ''Biz bu hatırlatmayı yapıp uyarılarda bulununca, birileri haddini aşarak 'darbe çağrışımı mı yapıyorsunuz' diye bağırıyor. Hemen belirteyim, tarihte CHP kadar demokrasiye inanan, demokrasiyi özümsemiş, kendi özgür idaresiyle demokratik düzene geçmiş başka bir parti yoktur. 1980 darbesinde genel başkanımız Deniz Baykal dahil, partimizin pek çok yöneticisi, öncüsü hapsedilmiş, Zincirbozan'da, Dil Okulu'nda yatmıştır. 
     Biz solcular olarak, askeri darbelerden çok çektik. Pek çoğumuz büyük bedeller ödedik. Onun için, bizim lügatimizde demokrasi dışında bir yöntem yazmaz. Ama bizim dışımızda, demokrasiyi yaşatma arzumuza rağmen, siz demokratik sistemi tıkadığınızda, başkalarının aklına balans ayarları gelebilir. Bu, asla bizim temennimiz değildir, olamaz. Bizim yaptığımız demokratik sürecin kendi kuralları içinde işletilmesi için uyarıdır.'' 
     
</TEXT>
</DOC>
