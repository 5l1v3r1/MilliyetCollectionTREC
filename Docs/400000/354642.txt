<DOC>
<DOCNO> 354642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yasam/yas03.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkı için yarışan 'alaylı' kazandı 
</HEADLINE>
<TEXT>


'Çırak'ı, yarışmaya katılmasının ilk amacı sevdiği kızın ailesine kendisini kanıtlamak olan, yabancı dil bilmeyen, lise mezunu Ahmet Işık kazandı 

Özgür Gözler 

Ahmet Işık, sevdiği kızın ailesine kendini kanıtlamak için katıldığı 'Çırak' yarışmasında, lise mezunu olmasına ve İngilizce bilmemesine rağmen 15 yıllık tecrübesiyle 15 adayın arasından sıyrıldı. Işık, Tuncay Özilhan'ın yanında 1 yıl boyunca 15 bin YTL maaşla çalışmaya hak kazandı. 
Işık, 5 yıldır birlikte olduğu kızın ailesiyle tanışmaya cesaret edemedi. Yarışmayı, sevdiği kızın ailesine kendisini kanıtlamak için bir fırsat olarak gören Işık, bunu şu sözleriyle açıkladı 

'Etiket önemli' 
"Onun ailesi, her şeyini akademik kariyerine bağlamış. Ailesi çok iyi insanlar, ama kızlarına verdikleri imk nlardan sonra iş yaşamında ne kadar başarılı olsanız da etiketiniz önem kazanıyor. Bu hep kafamızdaydı. İlişkimiz hiç su üstüne çıkmadı, hep diplerdeydi. Ben biraz bunu da göstermek istedim." 

Çekiniyordu 
Işık, yarışmanın Türkiye'de yapılacağını duyduğunda, eğitim durumu ve yabancı dil engeliyle karşılacağını düşündü. Destek ise Işık'ın arkadaşları ile 4 aydır çalıştığı şirketin patronundan geldi. 

Patronu destekledi 
Balparmak şirketindeki patronu Özen Altıparmak'a yarışmaya katılmak istediğini açıklayan Işık, kazanamaması halinde şirkete dönüp dönemeyeceğini de sordu. Patronunun yanıtı onun için şaşırtıcı olduğu kadar sevindiriciydi de "Git, dönersen yerin hazır." Altıparmak, Işık'a bir miktar da harçlık verdi. 

15 bin YTL maaş 
Aldığı destekle yarışmaya katılan Işık, finalde 14 iyi eğitimli ve başarılı girişimci adayını eleyip Anadolu Holding'te 15 bin YTL maaşla 1 yıl süreyle çalışmaya hak kazandı. Işık, başarısını öncelikle alaylı olmasına, sonra da ticaretin kurallarını bilmesine, samimi, yaratıcı, insan ilişkilerinde başarılı ve sabırlı olmasına bağlıyor. 

Kiradan kurtulacak 
Temmuzda brüt 15 bin YTL maaşla işe başlayacak olan Işık, 'tüm Türkiye'nin maaşını bildiği adam' olmaktan pek hoşnut değil. Planları olduğunu saklamayan Işık, ilk olarak ailesini kiradan kurtarmak istiyor. 

Kaybeden o oldu 

Yarışmayı finalde kaybeden Gökçe Ilgaz, 1978 İzmir doğumlu, 9 Eylül Üniversitesi Ekonometri Bölümü mezunu. Londra'da East Finchley School of English'te İngilizce eğitimi alan Ilgaz, çeşitli şirketlerde pazar sorumlusu, ihracat uzmanı, ticari işlemler müdürü olarak çalıştı. 


</TEXT>
</DOC>
