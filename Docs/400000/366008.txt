<DOC>
<DOCNO> 366008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/yazar/toruner.html </URL>
<DATE> 2005/08/01/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Laik - Müslüman mı, Müslüman - Laik mi 
</HEADLINE>
<TEXT>


Amerika'nın İstanbul Başkonsolosu önceki hafta yaptığı bir konuşmada, Türkiye'yi "Demokratik-Laik-Müslüman" bir ülke olarak niteledi. Bu müthiş bir gelişme. Çünkü, son zamanlarda Amerika ve Avrupa "Laik-Müslüman Türkiye" ile "Müslüman-Laik Türkiye" arasındaki farkı karıştırmaya başlamıştı. Dünyanın yeniden yapılanmasında bize çıkarılan görev de "Müslüman-Laik Türkiye" tanımlamasına göre biçimlendirilmişti. 
Hıristiyanlık ve Musevilik arasında birçok ortak yön var. İsa'nın bir Musevi aileden geliyor olması da bu bakış açısını kuvvetlendiriyor ve hatta, bir anlamda Hıristiyanlığın Museviliğin devamı olduğunu çağrıştırıyor. Üstelik, bu iki dinin kitapları da "din-devlet" ilişkisine girmemişler. Din adamlarının devlet yönetiminde söz sahibi olmaya çalışmaları bundan ayrı bir olgu. 
İslam dininin bunlardan çok farklı bir yönü var. Bu da, "Kuran"da sadece Tanrı ile kulu arasındaki ilişkilerin değil, devlet ve adaletle ilgili kuralların da yer alması. Ancak, bu kurallar "kitap"ta yer aldığı için, dünyadaki gelişime uygun olarak gelişememiş. Bu nedenle, hala İslam cumhuriyetlerinde zina yapan kadınlar taşlanıyor. Yine, bu nedenle h l ülkemizde bile "türban" sorunu var. Yani, İslam bir anlamda gelişmeyi engeller hale gelmiş. İşte, İslamın bu engellemesini önlenmek için, özellikle bizim gibi ülkelerde, "kitap"a rağmen, "devlet ve din işlerinin ayrılması" kaçınılmaz olmuş. 
Atatürk bu etkileşimi engellemek amacıyla, hilafeti kaldırmış ve laik Cumhuriyet'i kurmuş. Atatürk'e karşı olanlar veya onun devrimlerini tartışmaya açmak isteyenler, aslında "Laik-Müslüman Türkiye" değil "Müslüman-Laik Türkiye" yaratmak peşindeler. 
Avrupa'nın birçok ülkesinde Hıristiyan Demokrat partiler var. Ancak, bunlar ülkelerinde Hıristiyan bir devlet düzeni kurmaya soyunmuş partiler değiller. Türkiye'de adını doğrudan doğruya Müslüman Demokrat koyabilecek bir parti yok. Çünkü, bu durumda böyle bir partinin İslam Cumhuriyeti düzenini kurmak istediği açıkça belli olacak. Yani, "laiklik" bizim gibi ülkeler için hayati önem taşırken, Avrupalı ve Amerikalılar için vazgeçilebilir veya "birinci derecede önem taşımayan ilke" gibi görünüyor. 
Amerika ve Avrupa, AKP'yi desteklerken işte bu noktada yanıldı. Bir İslam Cumhuriyeti'nin de globalleşmeyi, kapitalist sistemi ve Batı standartlarını benimseyebileceğini zannettiler. Oysa, koyu Müslümanlar hem Siyonizme hem de Hıristiyanlığa karşı biçimde büyütülmüşlerdi ve bunlarla işbirliğini "takiye" esasına göre yapmak zorundaydılar. 
İşte, bu nedenle Amerika'nın Türkiye'den artık "Müslüman-Laik Türkiye" değil de "Laik-Müslüman Türkiye" olarak bahsetmesi çok büyük önem taşıyor. Bizdeki birtakım kişilerin de "Müslüman-Laik Türkiye"den bahsedip, "Laik-Müslüman Türkiye"yi göz ardı etmelerini ve "Biz de laikliği savunuyoruz ama önce Müslümanız" demelerini şimdi daha iyi anlıyoruz. 
AKP'nin iktidara gelmesi, birçok kavram karışıklığına da son veriyor. Yalnız bizde değil, dışarıda da. 



</TEXT>
</DOC>
