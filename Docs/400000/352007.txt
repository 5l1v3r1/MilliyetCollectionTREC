<DOC>
<DOCNO> 352007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/aeko.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TAV, Aria'yı geçmek için 50 milyon dolar jest yaptı 
</HEADLINE>
<TEXT>


AHL terminalleri işletme ihalesini 2.950 milyon dolar bedelle kazanan TAV'a, İhale Komisyonu 'Jest yapın, Aria'yı geçin' teklifi getirdi. TAV, 50 milyon dolarlık bir artırımla 3 milyar dolara çıktı 

ANKARA Milliyet 

Devlet Hava Meydanları İşletmesi Genel Müdürlüğü DHMİ , Atatürk Havalimanı Dış ve İç Hatlar Terminal Binası, Otopark ve Genel Havacılık Terminali'nin işletme ihalesini kazanan Tepe Akfen VIE Yatırım Yapım ve İşletme AŞ'nin TAV nihai teklifinin 3 milyar dolara bağlanmasında mutabakata varıldığını, ihale kararının DHMİ Yönetim Kurulu'nca onaylandığını bildirdi. İhaleyi 2 milyar 950 milyon dolara alan TAV, ihale komisyonunun 'jest yapın' isteği karşısında 50 milyan dolarlık bir ödemeyi daha kabul etti. 
Edinilen bilgilere göre taraflar, dün tekrar masaya oturdu. TAV ile ihale komisyonu arasında 50 milyon doların pazarlığı dört saat sürdü. TAV'dan bir jest yapmasını isteyen Komisyon, TAV'ın Aria'nın 2 milyar 975 milyon dolar bedelini geçmesi için baskı yaptı. TAV'ı ikna etmek için de, 15.5 yıllık kira bedelinin 50 milyon dolar artması halinde "Her yıla 3 milyon dolar düşer" diyerek, rakamı "küçük" parçalara böldü. 
Komisyon, pazarlıkta, TAV Yönetim Kurulu Başkanı Hamdi Akın'ın gazetemizde çıkan "Cumhuriyetin imtiyazlarının yabancılara satışına karşıyım" sözlerine bir gönderme yaparcasına, "Cumhuriyet tarihinin en büyük özelleştirmesi olsun" argümanını da kullandı. 

Yönetim onayladı 
Komisyonun baskısı üzerine TAV, 50 milyon dolar daha ödemeyi kabul etti. Böylece üçüncü GSM lisansı ihalesinin Aria bedeli 25 milyon dolar geçilmiş oldu ve AHL işletme ihalesi, Cumhuriyetk tarihihih en büyük özelleştirmesi olarak tarihe geçmiş oldu. 
Pazarlıkta anlaşılması sonucunda DHMİ'den şu açıklama yapıldı 
"13.6.2005 tarihinde toplanan DHMİ Yönetim Kurulu'nda, kamu yararının ön planda tutulması prensibiyle firmayla yapılan görüşmelerde, ihale sonucunda oluşan 2 milyar 950 milyon dolar bedelle Türkiye'nin gündemine oturan teklifin daha yukarı çıkarılması hususu müzakere edilmiş ve firmanın nihai teklifinin 3 milyar dolara bağlanması hususunda karşılıklı mutabakat sağlanarak ihale kararı DHMİ Yönetim Kurulu tarafından onaylanmıştır." 
AHL iç ve dış hatlar terminallerinin 15.5 yıl süreyle işletilmesi için geçen hafta cuma günü gerçekleştirilen ihaleye SNC - Lavalin, Malaysia Airports, TAV ve Alsim Alarko - Corporacion Amerika konsorsiyumu katılmıştı. SNC Lavalin, teşekkür mektubu vererek çekilmiş, Alsim Alarko - Corporacion Amerika, teknik yeterlilik belgelerinin ihale şartnamesine uygun olmaması ile elenmiş, ihele Malaysia Airports ile TAV arasında geçmişti. 
Malezyalı şirket 1 milyar 593 milyon dolar, TAV ise 2 milyar 124 milyon dolar teklif etmişlerdi. 
Yapılan beş tur pazarlıklar sonucu Malaysia Airports, 1 milyar 711 milyon dolara, TAV ise 2 milyar 950 milyon dolara çıkmıştı. Noterce en yüksek teklifin TAV tarafından verildiği saptanarak, ihalenin bu şirkete kaldığı açıklanmıştı. Dün son pazarlık yapıldı. 

'5.6 milyar dolar ciro AHL için az değil' TAV Murahhas Azası Sani Şener, havalimanının işletim süresi olan 15.5 yıl için öngördükleri 5.6 milyar dolarlık cironun az olmadığını ancak bunun yolcu sayısına göre değişebileceğini söyledi. 
Şener, ihale konusunda, "Devlet iyi pazarlık yaptı. Biz de verebileceğimizin en iyisini verdik. Biz dış hatlar terminalini geçtiğimiz beş yıllık türbülanslı dönemde işletmenin verdiği tecrübe ile yeni dönemde işletmeci olacağız" dedi. 
Şener, yüzde 23.5'lik ilk ödemeyi beş ay içinde peşin olarak yapacaklarını, kalanı da proje süresinin her işletim yılı başında eşit taksitler haline ödeyeceklerini söyledi. 


</TEXT>
</DOC>
