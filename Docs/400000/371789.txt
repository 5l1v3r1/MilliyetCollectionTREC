<DOC>
<DOCNO> 371789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yazar/guclu.html </URL>
<DATE> 2005/08/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Herkes beklemede, sabırlı olan kazanacak 
</HEADLINE>
<TEXT>


ÖSS yerleştirme sonuçlarının da açıklanmasıyla birlikte şimdi tüm dikkatler, ek yerleştirmelerde. Kolejlerde, önkayıtlar bütün yoğunluğu ile bu hafta içinde de devam edecek. 
Anadolu liselerinde asıl kayıtlardan sonra ikinci kayıt heyecanı var. Kafalar ise karmakarışık. 
ÖSS'de aradığını bulamayanların tüm dikkati ise ek kontenjanlara ve yetenek sınavı ile öğrenci alan fakültelere yönelmiş durumda. 
Öğrenciler böylesine yoğun bir telaş ve heyecanlı bir bekleme süreci içinde de, öğretmen adayları farklı mı Onlar da yıllardır tayin bekliyorlar. 
10 bin kadroluk asil atamalardan sonra, şimdi cevabı merakla beklenen soru Sözleşmeli öğretmen atamaları ne zaman başlayacak 
Haftalardır olduğu gibi bu hafta başından itibaren, sizleri ilgilendiren tüm bu konularda yine birlikte olacağız. 
En ayrıntılı bilgileri dikkatlerinize sunacağız. Acilen yapmanız ya da yapmamanız gereken konularda, bilgi ve görüşlerimizi sizlerle paylaşacağız. 
Tabii bu arada en yetkili isimlerin gelişmelerle ilgili görüşleri ile kayıt ve başvurulara yönelik en ince ayrıntıları da sizlere günü gününe aktarmaya çalışacağız. Tıpkı kolejlerin önkayıtlarında olduğu gibi. 
Bu dönemde sadece bir konuya odaklanmış değiliz. Çünkü çok geniş bir yelpazede sınav ve yerleştirme heyecanı yaşanıyor. 
Ama maalesef ilgili kurumların bu konulardaki bilgilendirme ve yönlendirme yetenekleri hem çok kısıtlı hem de çok yetersiz. İşte biz de bu yüzden bazen daldan dala atlamak durumunda kalıyoruz. Ama gelişmelerle ilgili hiçbir şey kaçırmayacağınızdan emin olmalısınız. 
Şimdi gelin bu hafta kimi neler bekliyor, hep birlikte bir göz atalım 

Kolejlerde önkayıta devam 
Kolejlerde önkayıtlar geçen hafta olduğu gibi bu hafta da devam edecek. Önce boş kontenjanlar için önkayıt, ardından da kesin kayıtlar yapılacak. Puanlar düşmeye devam edecek. Özel Türk ve yabancı okullarda önkayıtlar okullar açılıncaya kadar aynı periyotta yenilenecek. Girmeyi düşündüğünüz okulları yakın takibe almanızda yarar var. Yüzde 100 doldu, artık kontenjan açığı olmaz denilen okullarda bile yeni açıklar ortaya çıkabilir. Her kayıt dönemini sabırla takip etmenizde sonsuz yarar var. 

Anadolu liseleri risk dolu 
Anadolu liseleri ve fen liselerinde hiç bu kadar yığılma olmamıştı. Aynı puanda on binlerce kişi söz konusu. Bu yüzden ikinci kayıt döneminde puanların düşmesini beklemek gerçekten çok yanıltıcı olabilir. 
Kesin kayıt hakkı kazananların, kolejlere kayma nedeniyle, bir üst tercihlerine yükselme şansı elbette var. Ama asil listeden kayıt hakkı kazanılan okula kayıt yaptırmadan ikinci kayıt dönemini beklemek ve şansını orada denemek çok riskli bir durum. Virgülden sonraki rakamlarda bile binlerce kişi oynuyor. 
Örneğin 340.450 puanlı bir öğrenci, 340.780 puanla öğrenci alan bir okul için şansını denemeli mi yoksa hiç aklına getirmemeli mi 
Öyle ya da böyle bir şey söylemek gerçekten çok zor. Asil liste kayıtları bittiğinde sanki önümüzü biraz daha net görebileceğiz. 

Ek yerleştirme eylülde 
ÖSS'de aradığını bulamayanlar için zor bir süreç başladı. Ek kontenjan ve yetenek sınavı ile bir yerlere girme şansı h l var. Açıköğretim hariç 20 bine yakın adaya yeni bir şans doğabilir. 
Ama umudunu gelecek yıla saklayanlara önerim, morallerini hiç bozmadan, gelecek yıl için hemen şimdiden hazırlığa başlamaları. Eğer gelecek yıl da bu yılki gibi üzülmek istemiyorlarsa, bırakın bir günü, bir saati bile boş geçirmemek gerekiyor. 
İyi bir yol haritası sizi başarıya götürecektir. Hani her şerde bir hayır vardır derler. Belki de bu yıl 15'inci, 20'nci tercihinizdeki sıradan bir yere girip gelecek yılki şansınızı riske atacaktınız. Ama şimdi önünüzde sonsuz seçenekler var. Uzunca bir ömür içerisinde bir yıllık bir kaybın fazla bir önemi yok. Yeter ki gerekli dersi almış olun. 
Ek kontenjan ve yetenek sınavı ile öğrenci alan fakültelere yönelik bilgileri sizlerle paylaşmaya devam edeceğiz... 

Öğretmen atamaları 
Sabırsızlıkla atama bekleyen öğretmenleri en fazla üzen nokta, sözleşmeli öğretmen kadrosunun 30 binden 20 bine indirilmesi oldu. Maliye Bakanı Unakıtan, bu konuda çok cimri. Her atama döneminde kadrolar artacağına hep azalıyor. Umarız, şubat dönemi için aynı cimriliği göstermez. 
MEB yetkilileri, sözleşmeli kadrolar için başvuru ve atamaların, okullar açılmadan gerçekleşeceği konusunda kararlılar. Okullar açılmadan bu sorun bitecek. Eğer yine de boşluk kalırsa, ücretli öğretmen alımına devam edilecek dediler. 
Anlaşılan o ki, bu konuda da fazlasıyla sabırlı olmak gerekiyor. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
