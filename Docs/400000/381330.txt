<DOC>
<DOCNO> 381330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/yilmaz.html </URL>
<DATE> 2005/09/25/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Savaşma Bush 
</HEADLINE>
<TEXT>


Washington 

Taksim'de değil Washington'da 'Beyaz Saray' önündeki 100 bin olduğu söylenen o renkli kalabalığın içindeyim. 
IMF Genel Kurulu'nu izlemeye geldim. Devlet Bakanı Ali Babacan'ın, Avusturya Maliye Bakanı ile buluştuğu saatlerde, savaş karşıtı gösterinin içindeyim. 

Seni seviyorum Cindy 
Caddeler boyunca birbirinden renkli giysileri ve pankartlarıyla ABD'nin Irak'taki savaşı durdurmasını isteyen yüksek sesli insanların arasında aktım. Washington Anıtı arkasında kurulan sahneye etnik grupların temsilcisi çıktı bir bir ve ABD Başkanı Bush'u hedef alan konuşmalar yaptı. Elimde kamera ile sahnenin önüne kadar vardım, yanımda folk sanatçısı John Baez. 
Beyaz kısa saçları ve kotuyla çok tanıdık bir yüz. Peşine takıldığım anda, coşkulu "I lowe Cindy" bağırışlarıyla kalabalıklaşan topluluk içinde, Irak Savaşı'nda barışın simgesi haline gelen Cindy Sheenhan ile göz göze geldim. Sheenhan'ın bir anda etrafını saran sempatik yüzlü Amerikan polisinin oluşturduğu çemberinin arasından deklanşöre kilitlendim. 
Sheenhan sade bir eve kadını. Sarı tişörtü, elinde su şişesi, boynunda orta sınıf Amerikalıların taktığı ince altın kolyesi, kısa kır saçları ve gülen yüzüyle ortaya serilen sevginin ışıklarını yüzünde taşıyordu. 
Sheenhan, Bush'un Texas'taki çiftliğinin kapısında 26 gün çadır kurmasıyla savaş karşıtlarının lideri haline geldi. Irak'taki savaşta oğlunu kaybeden binlerce anneden biri Sheenhan, sessizliğini milyonlarla paylaşmak için meydanlarda. 
Sheenhan'ın koluna girdi Beaz ve bir Amerikan türküsü tutturdu. 

IMF toplantısı 
Kortejde ölümün soğuk yüzünü yansıtan tabut maketleri gibi, Irak'ta yaşamını kaybetmiş askerlerin sıralanmış resimler gibi etkinliklere hazırlayan göstericiler içinde, uzun tahta bacakların üzerinde bikinili kostümüyle barış işareti yapan kadınlar, palyaçolar da "savaşın ne kadar insanlık dışı" olduğunu haykırıyordu. Amerikan bayrağı barış severlerin elinde yükselene kadar bu haykırış sürecek gibi. 
John Baez'in 11 saat sürecek konserini izlemeye başlamadan, sizlere bu satırları yazıyorum. 
Washington'daki ikinci günüm. IMF toplantıları nedeniyle Merkez Bankası Başkanı Süreyya Serdengeçti, Hazine Müsteşarı İbrahim Çanakçı, Bankalar Birliği Başkanı Ersin Özince ile birlikte 20 kadar bürokrat Washington'da temaslarını sürdürüyorlar. Amerikan Türk İş Konseyi, Bankalar Birliği ve TÜSİAD finans çevrelerine davetler verecekler. 
Bir yanda IMF, Dünya Bankası toplantıları öbür yanda para için dünyayı kana bulayanlara karşı verilen mücadele kapital ile barışın yollarının kesiştiği bir dünyada yaşayabilecek miyiz acaba 



</TEXT>
</DOC>
