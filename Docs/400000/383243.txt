<DOC>
<DOCNO> 383243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/siyaset/axsiy01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kafanıza takmayın' 
</HEADLINE>
<TEXT>


TBMM'nin açılış resepsiyonunda gündem yine Avrupa Birliği'ydi. Başbakan Erdoğan gazetecilerin 'Umutlu musunuz ' sorusunu, "Olursa olur, kafanızı takmayın" diye yanıtladı 

ANKARA Milliyet 


Devletin zirvesi, 22. dönem, 4. yasama yılı açılışı dolayısıyla TBMM Başkanı Bülent Arınç'ın verdiği resepsiyonda da AB'yi konuştu. Başbakan Recep Tayyip Erdoğan, gazetecilere "Kafanıza takmayın, olursa olur" diye seslenirken, Genelkurmay Başkanı Orgeneral Hilmi Özkök de, "Kararı veren bedelini öder" diyerek siyasi sorumluluğun hükümette olduğu vurgusunu yaptı. 

Özkök'ten yorum yok 
Cumhurbaşkanı Ahmet Necdet Sezer'in katılmadığı, komuta kademesinin ise tam kadro hazır bulunduğu resepsiyona, AB ile yaşanan son gelişmeler damga vurdu. 
Orgeneral Özkök, "3 Ekim'de Lüksemburg'a gidilecek mi, Türkiye masaya oturmalı mı " soruları üzerine, "Asker olarak bir şey söylemem uygun olmaz" dedi. "Kararı verecek olanlar, bunun bedelini de ödeyecek olanlardır" diyen Özkök, şöyle devam etti 
"Bu bedeli ödemeyeceksem, dolayısıyla bu karara da müdahil olmak istemem. Asker olarak görevlerim kanunla belirlenmiştir. O görevi de çok iyi yaparım. Bunu da halkın, basının önünde değerlendirmem. Devletin kuralları neyse onun içinde yaparım. O bakımdan böyle suallerin muhatabı da ben olmamam gerekir." 

Arınç İbret vesikası 
Komutanlarla ve Dışişleri Bakanı Abdullah Gül'le bir süre sohbet eden Arınç da, Başbakan Erdoğan'la birlikte kapalı kapılar ardında şeref salonunda bir yemek yedi. Resepsiyondan ayrılırken, Başbakan'la AB konusunu görüştüklerini söyleyen Arınç, "Önemli bir gelişme var mı " sorusuna, "İnşallah. Biz vakar içerisinde beklemekteyiz, verecekleri kararı ibret vesikası olarak göreceğiz" diye yanıt verdi. Erdoğan da, "Umutlu musunuz " sorusu üzerine, "Olursa olur, kafanıza takmayın" dedi. 

Gül Keyfim çok iyi 
Gül de, bir gazetecinin "Keyfiniz yerinde" demesi üzerine, "O açıdan keyfim çok iyi. Çünkü biz mesajlarımızı karşı tarafa en üst seviyede ilettik. Kendilerine güvenilir mi güvenilmez mi, göreceğiz" diye konuştu. 


</TEXT>
</DOC>
