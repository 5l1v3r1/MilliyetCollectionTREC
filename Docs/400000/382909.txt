<DOC>
<DOCNO> 382909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo19.html </URL>
<DATE> 2005/09/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sivasspor, 133 gün sonra taraftarlarıyla buluşacak... 
</HEADLINE>
<TEXT>

     4 Eylül Stadı'nın modernizasyon çalışmaları nedeniyle Turkcell Süper Ligi'nin ilk 7 haftasındaki tüm maçlarını kent dışında oynayan kırmızı-beyazlı ekip, 133 gün sonra sahasında taraftarıyla buluşacak. 
     İkinci Futbol Ligi A Kategorisi'ni geçen sezon 74 puanla şampiyon olarak tamamladıktan sonra, 38 yıllık tarihinde ilk kez Süper Lige yükselen Sivasspor, 4 Eylül Stadı'nda başlatılan modernizasyon çalışmalarının tamamlanmasının ardından taraftarının karşısına çıkmaya hazırlanıyor. 
     En son 21 Mayıs 2005'te Karagümrük Kyoto'yu 2-0 yenerek İkinci Futbol Ligi A Kategorisi'ni şampiyon olarak tamamlayan ve sahasının onarımda olması nedeniyle Turkcell Süper Ligi'nin ilk 7 haftasındaki tüm maçlarını kent dışında oynayan Sivasspor, 133 gün sonra 4 Eylül Stadı'nda taraftarıyla buluşacak. 
     Kulübün sosyal tesislerinde hafta boyunca teknik direktör Werner Lorant gözetiminde bu maça hırslı bir şekilde hazırlanan kırmızı-beyazlı ekip, Denizlispor maçından galip ayrılarak, hem ligin ilk 7 haftasında aldığı başarılı sonuçlara bir yenisini eklemek, hem de Sivaslı futbolseverlere 3 puan hediye etmek istiyor. 
     Denizlispor maçında İkinci Futbol Ligi A Kategorisi'nde kazanılan şampiyonluk kupasını da alacak olan kırmızı-beyazlı ekibin taraftarları, Atatürk Kongre ve Etnografya Müzesi bahçesinde satışa sunulan maçın biletlerine yoğun ilgi gösteriyor. 
     Kentte ilk kez bir Süper Lig maçı izleyecek taraftarlar, bilet satış gişesi önünde sabahın erken saatlerinden itibaren bilet almak için uzun kuyruklar oluştururken, maçın bilet fiyatları, kale arkası 5 YTL, kapalı tribünün sağ ve sol kısmı 15 YTL, maraton 20 YTL, VIP tribünü ise 50 YTL olarak belirlendi. 
     Bu arada 4 Eylül Stadı'nın 250 YTL'den satışa sunulan maraton tribünündeki toplam 1100 kombine biletten 967'sinin, 500 YTL'den satışa sunulan kapalı tribündeki 359 kombine biletten de 247'sinin satıldığı öğrenildi. 
     
</TEXT>
</DOC>
