<DOC>
<DOCNO> 356714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo45.html </URL>
<DATE> 2005/06/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kayseri Erciyesspor, Agali ile sözleşme imzaladı... 
</HEADLINE>
<TEXT>

     Birinci Süper Futbol Ligi'nin yeni takımı Kayseri Erciyesspor, Fransa'nın Nice takımında forma giyen Nijeryalı Victor Agali ile sözleşme imzaladı. 
     Kulüp başkanı Enver Kemaloğlu, Hacı Boydak Kulüp Tesisleri'nde düzenlenen imza töreninde, takımın iskeletini bozmadıkları ve iç transferde 12 futbolcuyla sözleşme yenilediklerini söyledi. 
     Dış transferde istedikleri bütün futbolcuları aldıklarını ifade eden Kemaloğlu, ''Bundan sonra iş teknik heyete düşüyor. Çorbayı onlar pişirecek. Çorbayı iyi pişirip pişirmediklerine hep beraber bakacağız'' dedi. 
     Victor Agali de Kayseri Erciyesspor'a transfer olmaktan mutluluk duyduğunu belirtti. 
     Kayseri Erciyesspor'u incelediğini ve iyi bir yapısı olduğunu tespit ettiğini ifade eden Agali, ''Hedeflerinin büyük olduğunu biliyorum. Herkesle bütünleşerek bu takımda başarılı olacağıma inanıyorum. Tüm kalbimle söz veriyorum, yapabileceğimin en iyisini Kayseri için yapacağım'' diye konuştu. 
     
</TEXT>
</DOC>
