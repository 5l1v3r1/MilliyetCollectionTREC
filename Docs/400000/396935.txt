<DOC>
<DOCNO> 396935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yasam/axyas02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört kadının kuma intikamı 
</HEADLINE>
<TEXT>


Birlikte yaşadığı kadının üzerine baldızının kızını kuma getiren adamı, sevgilisi, kuma getirilen yeğeni ve iki baldızının kurşun yağmuruna tuttuğu öne sürüldü 

AHMET ERTAN, EMRAH ERDOĞAN Balıkesir DHA 

Balıkesir'in Edremit ilçesinde Y.B. 33 ile birlikte yaşayan inşaat işçisi Kadim Duran 37 , B.'nin yeğeni B.A.'yı 20 üç hafta önce eve kuma getirdi. Sivas'ta yaşayan, ancak eşiyle boşanma aşamasındayken ortadan kaybolan B.A.'yı arayan anne G.T. yanına diğer kız kardeşi Z.T.'yi de alarak Akçay beldesinde yaşayan kardeşleri Y.B.'nin yanına geldi. 

Ölüm kararı aldılar 
Zanlıların polise verdikleri ilk ifadeye göre, B.A.'nın Akçay'da olduğunu gören kardeşler durum değerlendirmesi yaparak Kadim Duran hakkında ölüm kararı aldı. 
İlk kurşunu Y.B. sıkacaktı. Sonra da diğer kardeşler G.T., Z.T. ve en sonunda da kuma gelen yeğen B.A. ateş edecekti. Duran'ı caddede karşılayan kadınlar, aldıkları kararı uygulamaya koydu ve ilk kurşunu sıkan Y.B.'den sonra silah elden ele dolaştı. Yere yıkılan Duran, polisin çağırdığı 112 Acil Servis'le Devlet Hastanesi'ne kaldırıldı. 
Göğsünden 4 kurşun yarası aldığı belirtilen Duran'ın sağlık durumunun ciddiyetini koruduğu açıklandı. 

'Namusumuzu kirletti' 
Polise teslim olan kadınlar, Duran'ı öldürmek amacıyla ateş ettiklerini söylediler. Y.B., polise verdiği ifadede, yeğeni B.'nin, üzerine kuma olarak getirildiğini ve evde zorla tutulduğunu öne sürerek, şunları söyledi 
"Yalvarmamıza kulak asmadı. O bizim namusumuzu kirletti. Ölmeyi hak etmişti. Bu kararı hep birlikte aldık, hepimiz birer kere sıktık. Bundan sonra daha rahat yaşayacağız. Alnımızın akıyla sokağa çıkabileceğiz." 
Olayda kullanılan ruhsatsız tabancanın G.T.'ye ait olduğu belirlenirken, zanlılar poliste verdikleri ifadelerini savcılıkta reddetti. Kız kardeşler, Duran'ı G.T.'nin vurduğunu söylediler. 
Mahkemede suçu üstlenen Topçu tutuklanarak cezaevine gönderilirken, diğer zanlılar tutuksuz yargılanmak üzere serbest bırakıldı. 


</TEXT>
</DOC>
