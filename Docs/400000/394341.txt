<DOC>
<DOCNO> 394341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun21.html </URL>
<DATE> 2005/11/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Annan Ulusal uzlaşma çok önemli... 
</HEADLINE>
<TEXT>

     BM Genel Sekreteri Kofi Annan, Irak'ta ''ulusal uzlaşmanın çok önemli olduğunu'' söyledi. 
     Saddam Hüseyin rejiminin 2003 nisanında devrilmesinden bu yana ilk kez Bağdat'ı ziyaret eden Annan, Başbakan İbrahim Caferi'yle görüştükten sonra, gazetecilere ''Ulusal uzlaşma çok önemli bir konu. Bu konuda farklı düşünen olduğunu sanmam'' dedi. 
     Bağdat'taki BM misyonundan yapılan yazılı açıklamada da, genel sekreterin BM personeline ''bu zor şartlar altında, bu siyasi geçiş sürecinde Irak halkına yardımcı olduğu için teşekkür ettiği'' belirtildi. 
     Annan, Caferi'yle görüştükten sonra aralarında İslam Devrimi Yüksek Konseyi Başkanı Abdülaziz Hakim'in de bulunduğu siyasilerle bir araya geldi. Görüşmeyle ilgili açıklama yapılmadı. 
     BM, Irak'taki siyasi sürece önemli katkıda bulundu. BM personeli seçimlerin ve anayasa referandumunun yapılmasına yardımcı oldu. 
     BM Güvenlik Konseyi, Irak'ta Amerikan komutasında görev yapan çokuluslu gücün görev süresini Bağdat'ın isteği üzerine 2006 sonuna kadar uzattı. 
     
</TEXT>
</DOC>
