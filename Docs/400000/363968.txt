<DOC>
<DOCNO> 363968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/axspo03.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'in derdi transfer 
</HEADLINE>
<TEXT>


RAŞİT ALTUN 


Galatasaray'da yabancı transferinde henüz net bir adım atılmaması Teknik Direktör Eric Gerets'i sıkıntıya soktu. 
Belçikalı hoca, Vestel Manisa maçı sonrası Sportif Direktör Bülent Tulun ile görüştü ve çalışmaların hangi aşamada olduğunu öğrendi. Geçtiğimiz hafta Başkan Özhan Canaydın ile Florya Tesisleri'nde yaptığı toplantıda, acil transfer isteğinde bulunan ancak şu ana kadar hiçbir olumlu gelişmenin yaşanmamasından rahatsızlık duyan Gerets'in, Tulun'a, "Takımın oyunundan memnunum. Ancak takviyeye ihtiyacımız var. Ligin başlamasına çok az bir süre kaldı. Bir an önce bu işi sonuçlandırmalıyız. Vakit kaybediyoruz" dediği öğrenildi. 
Bülent Tulun'un, tecrübeli teknik adama garanti verdiği ve bu hafta içinde transfer konusunda somut adımların atılacağını bildirdiği ifade edildi. 

Aslan'a durmak yok 

Sarı - Kırmızılı ekip İzmir'den döner dönmez Florya Metin Oktay Tesisleri'ne geçerek antrenmana çıktı. Vestel Manisa karşısında kaleci Aykut hariç ilk 11'de forma giyenler, düz koşu yaptı. Diğer futbolcular top kapma çalışması ve ardından dar alanda çift kale maç oynadı. Antrenmanı izlemeye gelen Uğur Uçar'ın babası ve kız kardeşi bir süre Song ile sohbet ettiler. Song, Uğur'un kız kardeşinin saçlarını kendi saçları gibi ördü. 

Gözler Mondi'de 

Yaklaşık bir aydır takımdan uzak kalan kaleci Mondragon, bugün İstanbul'da olacak. Kolombiyalı futbolcunun, Teknik Direktör Eric Gerets ile tanışması ve yönetimle masaya oturup karşılıklı bir değerlendirme yapması bekleniyor. Galatasaray'dan ayrılmayı düşünen ancak İtalya'nın Palermo kulübü ile henüz anlaşmaya varamayan Mondragon'un geri adım atabileceği bildirildi. 

Altan'ın sırrı 

Geçtiğimiz sezon duran toplarda büyük sıkıntı yaşayan Galatasaray, Altan'ın transferinden sonra bu açığını önemli ölçüde kapattı. Vestel Manisa önünde kornerden arkadaşlarına iki gol attıran tecrübeli oyuncu sağ ayağını kullanmasına rağmen, solla yaptığı ortalar için, "Duvarla ayak tenisi oynayarak tekniğimi geliştirdim. Sabırla eksiğimi giderdim" ifadesini kullandı. 


</TEXT>
</DOC>
