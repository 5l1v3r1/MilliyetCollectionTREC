<DOC>
<DOCNO> 361780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/gun05.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüste bomba 5 ölü 
</HEADLINE>
<TEXT>


Kuşadası'nda Kadınlar Denizi'ne giden minibüste bomba patladı. İkisi turist 5 kişi hayatını kaybetti 

YALÇIN ATA - TURAÇ TOP - YILMAZ ÖLMEZ Aydın DHA 

Aydın'ın Kuşadası ilçesinde, Kadınlar Denizi'ne doğru seyir halindeki bir minibüste bomba patladı. 
İlçe merkezinden Kadınlar Denizi'ne sefer yapan Cemal Uçar'ın kullandığı 09 M 3527 plakalı minibüs, dün 10.45'te Atatürk Anıtı arkasındaki Kasım Yaman Parkı'nın önüne ulaştığında, araçta büyük gürültüyle patlama oldu. Patlamada bir havayolu şirketinde çalışan Deniz Tutum 21 , Eda Okyay ve İrlanda uyruklu Tana Whalen, Ufuk Yücedemir ve İngiliz Helen Pallhall öldü. 13 kişi yaralandı. 
Kuşadası Kaymakamı Ahmet Ali Barış, yaralılardan 8'inin Kuşadası'nda, 5'inin İzmir'de tedavi gördüğünü söyledi. 
Polis, olayla ilgili olarak 07 CGV 80 beyaz renkli Clio marka otomomil ile eski model Ford otomobilin bulunması için anons yaptı. 
Emniyet yetkilileri, olayın canlı bomba eylemi olmadığını, patlama yerinde kablo parçaları bulunduğunu ve bu nedenle patlayıcının başka bir eylem yerine taşınmak istenirken infilak etmiş olabileceğini değerlendiriyor. 
Cumhurbaşkanı Sezer, çirkin saldırıyı nefretle kınadığını bildirdi. Başbakan Erdoğan da saldırıya tepki göstererek, 'terörün içindeki aktörleri insani hareket etmeye' davet etti. 
Eski DEP'lilerin Demokratik Toplum Hareketi DTH adına yapılan açıklamada, "Eylemi, asla onaylamıyoruz ve kınıyoruz" denildi. 

Avrupa'dan tepki 
İngiltere Dışişleri Bakanı Jack Straw, saldırıyı kınayarak, "Her zaman olduğu gibi Türk halkıyla omuz omuza duruyoruz" dedi. İrlanda Dışişleri Bakanı Dermot Ahern de saldırıyı şiddetle kınadı. Fransa Dışişleri Bakanlığı'ndan yayımlanan bildiride, saldırı "iğrenç" olarak nitelendirildi. İspanya Dışişleri Bakanlığı da bir kınama mesajı yayımladı. 

İngiliz polisinden ders alınmadı 

LONDRA'daki patlamaların ardından İngiliz güvenlik güçlerinin kanıtların korunması için gösterdiği azami çaba dikkat çekmişti. Ancak dünkü patlamanın ardından minibüsten geriye kalan parçalar, olay yeri inceleme ekiplerinin çalışmalarını tamamlamasıyla süpürülüp kamyona yüklenerek olay yerinden kaldırıldı. 


</TEXT>
</DOC>
