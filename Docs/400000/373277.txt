<DOC>
<DOCNO> 373277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/siyaset/siy00.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Ekim tedirginliği 
</HEADLINE>
<TEXT>


AB müzakerelerinin temelini oluşturacak Çerçeve Belgesi'nin 1 Eylül'deki AB dışişleri bakanları toplantısında onaylanmayacağının ortaya çıkması, Ankara'da tedirginlik yarattı. Babacan, "İmzayı 3 Ekim'e bırakmayın" dedi 

UTKU ÇAKIRÖZER Ankara 


Türkiye'nin AB ile yürüteceği müzakerelerin temelini oluşturacak "Müzakere Çerçeve Belgesi'nin", 1 -2 Eylül'de İngiltere'de yapılacak AB dışişleri bakanları gayri resmi toplantısında onaylanmayacağı ortaya çıktı. Gecikme, Ankara'da rahatsızlık yaratırken, Başmüzakereci ve Devlet Bakanı Ali Babacan, belgenin 3 Ekim gününe bırakılmaması uyarısında bulundu. 
25 AB üyesinin Brüksel'deki daimi temsilcileri, 31 Ağustos'ta Brüksel'de, dışişleri bakanları da İngiltere'nin Newport kentinde Türkiye ile müzakereleri görüşmek için bir araya gelecek. Kritik toplantıların gündeminde şu 2 konu yer alacak 
Deklarasyon Türkiye'nin Uyum Protokolü'nü imzalarken yayımladığı, "Kıbrıs Cumhuriyeti'ni tanımıyoruz" deklarasyonu masaya yatırılacak. AB'nin karşı deklarasyonunda, "Türkiye tam üyelik için bu ülkeyi tanımalı" denilecek. Müzakere Çerçeve Belgesi Türkiye ile tam üyelik müzakerelerinin yöntemini ve koşullarını belirleyen belge, haziranda hazırlanmasına rağmen, 25 üyeli konseyde henüz onaylanmadı. İngiltere'deki buluşmada da onay beklenmiyor. 

Son güne kadar pazarlık 
AB'de her konunun son güne kadar tartışılıp müzakere edildiğini anımsatan Avrupalı kaynaklar, "Müzakere belgesinde de böyle olacak. Özellikle Fransa ve Rumlar belgeye yeni koşul sokabilmek için son dakikaya kadar direnecek. Belgenin onayı ile müzakerelerin açılması aynı güne, 3 Ekim'e kalabilir. Müzakerelerin açılmasının Türkiye'de yaratacağı psikolojiyi dikkate alarak, aynı 17 Aralık'ta olduğu gibi son dakikaya kadar Ankara'ya yeni şartlar kabul ettirmeye çalışacaklar" dedi. 

'3 Ekim'e sarkmayın' 
Çerçeve belgesinin gecikmemesi için ocak ayından bu yana AB'yi uyaran Ankara, dün bir kez daha beklentisini yineledi. CNN Türk'e konuşan Babacan, belgenin Newport'ta onaylanma olasılığının "zayıf" olduğunu teyit ederken, "3 Ekim'e çok sarkmamalı ve 3 Ekim öncesi makul bir süre öncesinde tamamlanmalı" dedi. 
Müzakerelerin 3 Ekim'de başlamasının önünde hiçbir engel olmadığını vurgulayan Babacan, 31 Aralık 2005'ten önce, tarama sürecinin hemen ardından, birkaç müzakere başlığının açılabileceğini belirtti. AB'de Türkiye konusundaki bilgi eksikliğini azaltmak için sivil toplum kuruluşlarıyla çalışacaklarını vurgulayan Babacan, 9 Eylül'de sivil toplum örgütleriyle zirve yapacaklarını açıkladı. 





</TEXT>
</DOC>
