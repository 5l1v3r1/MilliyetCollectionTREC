<DOC>
<DOCNO> 377023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun43.html </URL>
<DATE> 2005/09/09/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Irak'ta bugün düzenlenen saldırılarda 16 kişi öldü... 
</HEADLINE>
<TEXT>

     Irak’ta bugün düzenlenen saldırılarda 16 kişi öldü. 
     Güvenlik kaynakları, Bağdat’ta 2 polisin silahlı kişilerce öldürüldüğünü belirtti. 
     Bağdat’ta bomba yüklü bir araçla düzenlenen saldırıda da biri kadın 2 kişi öldü, bir kişi yaralandı. 
     Yine Bağdat’ta yol kenarına yerleştirilen bir bombanın infilak etmesi sonucu 4 kişi hayatını kaybetti, 9 kişi yaralandı. 
     Bu arada, polis, Bağdat’ın güneyindeki Mahavil bölgesinde bomba yüklü bir kamyonun infilak ettiğini, saldırıda 4 polisin öldüğünü, 11’inin yaralandığını bildirdi. 
     Bağdat’ın kuzeydoğusundaki Bakuba kentinde de 2 polisin öldürüldüğü belirtildi. 
     Öte yandan kuzeydeki Beyci kentinde eski bir Iraklı Albayın öldürüldüğü açıklandı. 
     Bağdat’ın kuzeyinde, bir yola yerleştirilen bombanın infilak etmesi sonucu ise bir kişi öldü, bir kişi yaralandı. 
     
</TEXT>
</DOC>
