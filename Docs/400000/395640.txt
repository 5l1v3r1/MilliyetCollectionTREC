<DOC>
<DOCNO> 395640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/siyaset/siy02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülen toplantısı tartışma yarattı 
</HEADLINE>
<TEXT>


Etik Kurulu Başkanı Mehmet Sağlam, ABD'de Fethullah Gülen ve hareketinin ele alındığı konferansa katıldı. CHP, Sağlam hakkında soru önergesi verdi 

ANKARA Milliyet 


Başbakanlık Kamu Görevlileri Etik Kurulu Başkanı Mehmet Sağlam'ın, Nur cemaati liderlerinden Fethullah Gülen ve hareketinin ele alındığı ABD'deki konferansa katılması tartışma yarattı. Sağlam, konferansa, kamu yönetimi profesörü sıfatıyla katıldığını söyledi. 
Gülen'e yakınlığıyla bilinen isimlerin düzenlediği Abant Platformu toplantılarının benzeri 12 - 13 Kasım'da ABD'de yapıldı. Rice Üniversitesi'ne bağlı Boniuk Dini Hoşgörü Merkezi, Houston Üniversitesi Bruce Din Merkezi ve Teksas Dinlerarası Diyalog Enstitüsü'nün Houston kentinde düzenlediği konferansta "Günümüz Dünyasında İslam Düşünce ve Pratikte Fethullah Gülen Hareketi" konusu ele alındı. Konferansa, Türkiye'den gazeteciler Fehmi Koru, Cüneyt Ülsever, akademisyen Doğu Ergil de katıldı. CHP Ankara Milletvekili Yakup Kepenek, Başbakan Recep Tayyip Erdoğan'ın yanıtlaması için verdiği soru önergesinde, Sağlam'ın söz konusu toplantıya katılmasının kamu göreviyle bağdaşıp bağdaşmadığını sordu. 

'Ben Fethullahçı mı oldum ' 
Milliyet'e konuşan Sağlam, toplantıya "44 yıllık akademisyen ve kamu yönetimi profesörü" sıfatıyla katıldığını söyledi. 
Sağlam, Abant toplantılarını hatırlatarak, "Bu tip toplantılara katılanların hepsi Fethullahçı mı oldu 'Fethullahçı' mı oluyorum Etik Kurul ayda 4 kez toplanıyor. Bütün istikbalimi belirleyen bir şey değil" diye konuştu. 
Sağlam, "Türkiye'de din ve toplum hayatı" konulu bir oturuma konuşmacı olarak katıldığını da ifade etti. 



</TEXT>
</DOC>
