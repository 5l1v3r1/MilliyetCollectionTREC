<DOC>
<DOCNO> 393033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun34.html </URL>
<DATE> 2005/11/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Talabani Bağımsız Kürdistan rüya 
</HEADLINE>
<TEXT>

     Irak Devlet Başkanı Celal Talabani, kuzey Irak'taki Kürtlerin bağımsız bir devlet kurmak gibi bir niyet ve girişim içerisinde bulunmadıklarını söyledi. 
     Resmi ziyaret için Roma'da bulunan Talabani, La Repubblica gazetesinde yayımlanan özel demecinde, ''Bağımsız bir Kürdistan sadece bir rüyadır. 'Rüya' ne demektir biliyorsunuz. Olay budur'' dedi. 
     Talabani, kuzey Irak'ta Mesud Barzani liderliğindeki Kürtlerin, ''sadece mümkün ve ulaşabilir bir şeyler elde etme çabası'' içerisinde olduklarını belirterek, sözlerini şöyle sürdürdü 
     ''Bu da demokratik, birleşik ve bağımsız bir Irak bünyesinde bir federasyondan ibarettir. Bunun ötesinde bir şey olamaz. Irak'ta Kürt yetkililer tarafından bağımsız bir Kürdistan elde etmek için herhangi bir girişim söz konusu değildir.'' Talabani, Irak'ın birlik ve bütünlüğünü gelecekte de koruyup koruyamayacağına ilişkin bir soruya karşılık ise ''Demokrasi korunur ve federalizm tüm Iraklılar tarafından kabul görürse Irak var olmaya devam edecektir. Demokrasi ve federalizm, birliği güçlendirecektir. Bunun Ortadoğu için bir model haline gelmesi mümkündür'' dedi. 
     Celal Talabani, Türkiye'deki Kürtlere ilişkin bir soru üzerine, sorunu demokratik biçimde çözmek isteyen Başbakan Recep Tayyip Erdoğan'ın politikasından istifade etmeleri gerektiğini belirterek, şunları kaydetti 
     ''Şiddete başvurmamalıdırlar. Terörizmi kınamalı, silahlı faaliyetleri bırakmalı, demokratik ve barışçıl bir yol izleme sürecini benimsemelidirler. Haklarını talep etmek için meclise, seçimlere girmeleri, medyadaki tartışmalara dahil olmaları gerekir.'' Talabani, Irak'taki İtalyan askerlerinin şu aşamada geri çekilmesi düşüncesine sıcak bakmadığını yineleyerek, şöyle konuştu 
     ''Aniden geri çekilmeye karar vermek, İtalya'yı tehdit edip ürküterek kendi isteklerini dayatmak isteyen teröristlerin işine yarar. Bu türden bir geri çekilme ne Iraklılara moral verir ne de Kürtlere. Ben geri çekilme gibi bir hadisenin gündeme gelmemesini diliyorum. Bu konu, Irak yönetimiyle koordinasyon içinde karara bağlanmalıdır.'' İtalya'da dün Cumhurbaşkanı Carlo Azeglio Ciampi ve Senato Başkanı Marcello Pera ile görüşen Talabani, bugün Başbakan Silvio Berlusconi, Dışişleri Bakanı Gianfranco Fini ve Meclis Başkanı Pier Ferdinando Casini ile bir araya gelecek. 
     
</TEXT>
</DOC>
