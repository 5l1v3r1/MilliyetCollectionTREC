<DOC>
<DOCNO> 395521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo16.html </URL>
<DATE> 2005/11/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'tan çekinmiyor... 
</HEADLINE>
<TEXT>

     Gaziantepspor Teknik Direktörü Faruk Hadzibegiç, dış sahada daha iyi futbol oynadıklarını, Beşiktaş ile yapacakları maçın ardından İstanbul'dan 3 puanla dönebileceklerini söyledi. 
     Hadzibegiç, yaptığı açıklamada, Gaziantepspor-Beşiktaş maçının her iki takım için zor bir maç olduğuna dikkati çekerek, ''Biz deplasmanda daha iyi oynuyoruz, İstanbul'dan üç puanla dönebiliriz'' dedi. 
     Turkcell Süper Ligi'nin güçlü takımları Fenerbahçe ve Trabzonspor ile de deplasmanda karşılaştıklarını anımsatan Hadzibegiç, Fenerbahçe karşısında ortaya koydukları iyi futbolu Beşiktaş karşısında da sergilemeleri halinde Gaziantep'e üç puanla dönebileceklerini vurguladı. 
     Hadzibegiç, yabancı futbolcuları Lazarov, Tarek El Taib ve Abdel Fahmi'nin ulusal milli takımlarının kamplarında olmaları nedeniyle hazırlık çalışmalarına katılamadıklarını belirterek, bunun kendileri için bir dezavantaj olduğunu kaydetti. 
     
     ANTRENMAN VE FUTBOLCULARA PARA CEZASI 
     Gaziantepspor, İstanbul İnönü Stadı'nda Beşiktaş ile oynayacağı maçın hazırlıklarını sabah Celal Doğan tesislerinde yaptığı antrenmanla sürdürdü. 
     Teknik direktör Hadzibegiç ve yardımcıları nezaretinde yaklaşık 1,5 saat süren çalışmaya 24 futbolcu katıldı. Hırslı ve istekli görünen futbolcular, düz koşunun ardından teknik ve taktik çalıştı. 
     Sakatlıktan kurtulan Erdal Güneş ve Sedat Ağcay'ın da takımla birlikte çalıştığı antrenmanda, sakatlığı devam eden Barış Durmaz bir süre düz koşu yaptıktan sonra çalışmasına salonda devam etti. 
     Bu arada, Ankaraspor maçı sonrasında verilen 4 günlük izinden geç döndükleri gerekçesiyle Sedat Ağcay, Özgür Volkan Yıldırım ve Ali Bayraktar'a bin 500'er YTL ceza verildi. Daha önce de izinden geç döndükleri gerekçesiyle Ali Bayraktar ve Özgür Volkan Yıldırım'a verilen para cezası 3 bin YTL'ye yükseltildi. 
     
</TEXT>
</DOC>
