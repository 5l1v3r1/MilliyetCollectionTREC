<DOC>
<DOCNO> 392716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun08.html </URL>
<DATE> 2005/11/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pakistan ve Hindistan Keşmir sınırını açtı... 
</HEADLINE>
<TEXT>

     Hindistan ve Pakistan, depremzedelere yardımın kolaylaştırılması amacıyla, iki ülke arasında Keşmir'den geçen Kontrol Hattı'ndaki ilk geçiş noktasını açtı. 
     Pakistanlı General Tahir Nakvi, ''İlk yardım malzemesi için sınır açılmıştır'' dedi. 
     Keşmir'in Hindistan sınırları içinde kalan bölümü olan Cammu- Keşmir eyaletinin yerel yönetiminden B.R. Sharma da, ''Bu, kesinlikle tarihi bir an'' diye konuştu. 
     Hindistanlı ve Pakistanlı yetkililer, ilk aşamada malzeme geçişine izin verilen sınırdan birkaç gün içinde insanların geçişine de izin verilmesinin planlandığını bildirdiler. 
     Pakistan'ın başkenti İslamabad'da bir araya gelen iki ülkenin Dışişleri Bakanlıkları yetkilileri, Keşmir'i ikiye bölen Kontrol Hattı'nın 5 noktadan açılmasını karara bağlamışlardı. 
     
     SINIRDA KARGAŞA, POLİS HAVAYA ATEŞ AÇTI 

     Hindistan ve Pakistan'ın, depremzedelere yardımın kolaylaştırılması amacıyla, iki ülke arasında Keşmir'den geçen Kontrol Hattı'nda bir geçiş noktasını açmasının ardından kargaşa yaşandı. 
     Pakistan polisi, yüzlerce kişinin geçiş noktasına hücum etmesi üzerine göz yaşartıcı bomba kullandı ve havaya ateş açtı. 
     Sınır geçiş noktasına ulaşmaya çalışan Keşmirli köylüler, "İnsanların geçmesine izin verin" ve "Özgürlük istiyoruz" diye bağırdı. 
     Polisin engelleme girişimi üzerine köylülerin dağıldığı, yaralanan olmadığı belirtildi. 
     Hindistan ve Pakistan, depremzedelere yardımın kolaylaştırılması amacıyla, iki ülke arasında Keşmir'den geçen Kontrol Hattı'ndaki ilk geçiş noktasını bugün açmışlardı. 
     Yetkililer, ilk aşamada malzeme geçişine izin verilen sınırdan birkaç gün içinde insanların geçişine de izin verilmesinin planlandığını bildirmişlerdi. Sınırın 5 noktadan açılması kararı alınmıştı. 
     
</TEXT>
</DOC>
