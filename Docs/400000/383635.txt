<DOC>
<DOCNO> 383635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo20.html </URL>
<DATE> 2005/10/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İspanyol basınından Nihat'a övgü... 
</HEADLINE>
<TEXT>

     Uzun süren sakatlığının ardından tekrardan eski performansına kavuşmaya başlayan Real Sociedadlı Nihat Kahveci, İspanyol basınında beğeni topluyor. 
     Real Betis ile 1-1 berabere kalan Real Sociedad'ta etkili bir oyun sergileyen Nihat, gol atamadığından ''şanssız'' olarak değerlendirildi. Nihat'ı Real Sociedad'ta sahanın en iyisi seçen As gazetesi, ''Tek eksik gol, ama sakatlığından önceki tüm değerlerini tekrardan göstermeye başlıyor'' ifadelerini kullandı. 
     Kovaçeviç-Nihat ikilisini ön plana çıkaran Marca gazetesi de Kovaçeviç'e gol pasını veren Nihat'ın birkaç kez gole çok yaklaştığını, ancak şansının yanında olmadığını kaydetti. 
     Elmundo Deportivo ise ''Nihat-Kovaçeviç öldürücü bir ikili'' ifadesini kullanarak, ikilinin birlikte oynadığı maçlarda Real'in gol atmasını ön plana çıkardı. 
     La Liga'da 6. haftanın ardından Real Sociedad 7 puanla 14. sırada yer aldı. 

     
</TEXT>
</DOC>
