<DOC>
<DOCNO> 355248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas08.html </URL>
<DATE> 2005/06/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'Ses düzeyi düşük' keman ve davul üretildi 
</HEADLINE>
<TEXT>

     Gaziantep Üniversitesi Türk Musikisi Devlet Konservatuvarı Çalgı Yapım Atölyesi'nde ''ses düzeyi düşük'' keman ve davul üretildi. 
     GAZÜ Öğretim Elemanı Uzman Ercan Akgün, kemanın sesinin çok güzel olmasına karşın ilk yay çekmeye başlayanların ve çevresindekilerin bu sesten rahatsız olduğunu söyledi. 
     Kemanın yüksek sesi nedeniyle bu müzik aletini öğrenenlerin her yerde rahat çalışma yapma imkanı bulamadığını ifade eden Akgün, şöyle konuştu 
     ''1910 yılında bir İngiliz keman yapımcısı bu açığı fark etmiş ve ses kutusu olmayan bir keman yapmıştı. Bu örneği geliştiren ve formlarını tamamen değiştiren atölyemiz ses kutusu olmayan, gövdesi ıhlamur ağacı, sapo akça ağaç, burguları ve klavyesi abanoz olan farklı bir keman geliştirdi. 
     Bu kemanın çalım şekli diğerleriyle aynı. Ürettiğimiz ses düzeyi düşük keman sayesinde bu müzik aletini yeni kullanmaya başlayanlar çevrelerini rahatsız etmeden çalışma imkanı buluyor.'' Ercan, kemanı çalan kişinin çaldığı yerleri nota olarak duyabildiğini, böylelikle çok daha rahat çalışma yapabildiğini belirtti. Kemanın aynı zamanda elektroya çevrilebildiğini ifade eden Ercan, kemanın icracılar tarafından ilgi gördüğünü kaydetti. 
     Ercan, halk oyunlarında kullanılan davulun da sesinin çok yüksek olması nedeniyle Türk Halk Oyunları Bölüm Başkanı Öğretim Görevlisi Cenk Gülhan ile birlikte ses düzeyi düşük davul geliştirdiklerini ve davulun derslerde kullanılmaya başladığını kaydetti. 
     
</TEXT>
</DOC>
