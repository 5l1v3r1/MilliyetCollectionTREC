<DOC>
<DOCNO> 368790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/ekonomi/eko05.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanalizasyonu olmayan beldeye festival için para vermem' 
</HEADLINE>
<TEXT>



Kültür ve Turizm Bakanı Atilla Koç, "Bir beldenin kanalizasyonu yapılmadan, arıtma tesisi yapılmadan, festival adı altında bir arabesk sanatçısına 50 bin YTL vermek için benden yardım isteyen belediye başkanı, şehre ihanet etmiştir" dedi. 
Koç, Grand Eras Otel'de düzenlenen Turizm Bölge Toplantısı'nda, Türkiye'nin 1950 sonrasındaki liberalleşme ve şehirleşme hareketine çok yabancı kaldığını belirterek yapacakları büyük işlerde hangi partiden seçilirse seçilsin belediye başkanlarının desteklerine ihtiyaçları olduğunu anlattı. Belediye başkanlarına bir şehrin emanet edildiğini dile getiren Koç, şunları söyledi 
"İhanet ederseniz hain olursunuz. Belediye başkanı şehrin eminidir. Şehrin emini olmak, vali olmak, hem turizm hem kültür hem bayındırlık hem de diğer hizmetlerde çok büyük sorumluluklar getirmektedir. Bir beldenin kanalizasyonu yapılmadan, arıtma tesisi yapılmadan, festival adı altında bir arabesk sanatçısına 50 bin YTL vermek için benden yardım isteyen belediye başkanı, şehre ihanet etmiştir." 


</TEXT>
</DOC>
