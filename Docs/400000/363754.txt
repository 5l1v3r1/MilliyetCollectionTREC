<DOC>
<DOCNO> 363754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/ekonomi/eko01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Mavi Akım'ın hesabını versinler 
</HEADLINE>
<TEXT>


ŞENOL ÇAKIR Samsun DHA 

ANAVATAN Genel Başkanı Erkan Mumcu, Kültür ve Turizm Bakanlığı döneminde usulsüzlük yaptığını öne süren hükümeti, kısa bir süre öncesine kadar içinde yer almasına karşın, yolsuzluk yapmakla suçladı. 
Mumcu, AKP Hükümeti'ndeki bakanlığı döneminde tüm itirazlarına rağmen Rusya'dan gaz taşıyan Mavi Akım sözleşmesinin 10.5 milyar dolar daha yükseltilerek yenilendiğini ve Türkiye'nin zarara sokulduğunu iddia etti. Bu konuda hükümete sert eleştiride bulunan Mumcu. "Bu yenilir yutulur bir iddia değil. Çıkın bunu yalanlayın, ya da çıkın benden hesap sorun, ya da çıkın itiraf edin, Türkiye'den özür dileyin" dedi. Hükümete seslenen Mumcu, "Kulaklarınıza pamuk mu tıkadınız, sağır mı oldunuz 10.5 milyar dolarda tüyü bitmemiş yetimin hakkı yok mu Hani Türkiye'de hortumlar, yolsuzluklar bitecekti" diye konuştu. 

'Sözleşmeyi yenilediler' 
'Edirne'den Harran'a Yurttan Sesler' sloganıyla kent kent dolaşan ANAP Genel Başkanı Erkan Mumcu, dün geldiği Samsun'da akşam yerel Kanal S televizyonunda, vatandaşların cep telefonu ile SMS ile gönderilen sorularını cevaplandırdı. Mumcu bir soru üzerine, Türkiye'nin önüne seçenek koyabilmek için ortaya çıktığını, siyaset hayatının yarıdan fazlasını bakan olarak geçirdiğini ve veremeyecek hesabı bulunmadığını söyledi. 
Türkiye'ye geçmişte de Mavi Akım üzerinden çok büyük kazıklar atıldığını ve bazı bakanların Anayasa Mahkemesi'nde bunun hesabını verdiğini anlatan Mumcu, bugünkü hükümetin de başından beri karşı çıkmasına rağmen Mavi Akım sözleşmesini yenilediğini ve bunun Bakanlar Kurulu tutanaklarında mevcut olduğunu belirtti. 


</TEXT>
</DOC>
