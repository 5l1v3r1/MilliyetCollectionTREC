<DOC>
<DOCNO> 382873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy07.html </URL>
<DATE> 2005/09/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gül'ün Washington Times makalesine yorumu... 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, Washington Times gazetesinde AKP hükümetini "İslamcı - faşizmle" suçlayan makaleye sert tepki gösterdi. Gül, "ABD'de Türkiye ile uğraşan fanatik bir grup var. Bunlar Türkiye'deki çıkar çevreleriyle uzantılı" dedi. 
     Gül dün düzenlediği basın toplantısında gazetede çıkan makaleyle ilgili bir soru üzerine şu değerlendirmeyi yaptı 
     "AKP iktidarı döneminde hukukun üstünlüğü, demokratikleşme ve şeffaflaşma ilkeleriyle Türkiye’de sessiz bir devrim gerçekleşti. Tabii ki hükümetimiz de tenkit edilebilir, bunların hepsini toleransla karşılama kabiliyetimiz de vardır. Ama eğer gerçeklere yüzde yüz aykırı, tamamen yalan, Türkiye’ye, partimize, Başbakan’a karşı bir şey olursa tepkimizi gösteririz. Bu makale ise çok çirkin, kasıtlı ve tamamen yalanlarla dolu. Böyle bir ortamda böyle bir yazı çıkarsa bunun arkasında kasıt aramak gerekir. Bildiğim kadarıyla daha önce de aynı yönde çıkan bu yazıları ABD’de fanatik bir grup organize ediyor. Bu tür faaliyetler Türkiye’deki bazı çıkar çevreleriyle de uzantılı olduğunu biliyoruz. Bunları takip ediyoruz. Türkiye-ABD dostluğu pekiştirilmeye çalışılırken bu yazılar bu amacın aleyhine çalışmaktadır." ABD'nin Suriye’de rejim değişikliğine ilişkin Ankara’da nabız yokladığı yönündeki haberlerin hatırlatılmasına karşılık da Gül, "Türkiye başka ülkelerin rejimleriyle ilgilenmez, her ülkenin rejimi kendisine aittir" yanıtını verdi. 
     
</TEXT>
</DOC>
