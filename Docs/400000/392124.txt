<DOC>
<DOCNO> 392124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas05.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2 çocuk, komutan eşini mezar ziyaretinde soydu 
</HEADLINE>
<TEXT>


Eşi Org. İrfan Tansel'in mezarını ziyarete giden İhsan Tansel, içinde 5 bin 700 dolar ve 7 bin YTL bulunan çantasını çaldırdı 

MUSA KESLER İstanbul 

Emekli Orgeneral İrfan Tansel'in eşi İhsan Tansel, ailesiyle gittiği mezar ziyareti sırasında, bayram mesajını okutma bahanesiyle kendilerine yaklaşan iki kız çocuğu tarafından soyuldu. İçinde 5 bin 700 dolar, 7 bin YTL ve ziynet eşyalarının bulunduğu çantayı alan çocuklar kayıplara karıştı. 
Hava Kuvvetleri Komutanlığı'nı 2 kez üstlenen emekli Orgeneral İrfan Tansel'in mezarını dün ziyaret eden ailesi kapkaç şoku yaşadı. İhsan Tansel 70 , oğlu Mete ve oğlunun baldızı Vildan Atalay'la dün eşinin Zincirlikuyu'daki mezarını ziyaret etti. Otomobilde oğlu Mete'nin gelmesini bekleyen İhsan Tansel'in yanına 10-12 yaşlarında 2 kız çocuğu yaklaştı. Elindeki cep telefonunu Tansel'e uzatan çocuklardan biri, 'Teyze, bayram mesajı geldi. Okuyamıyoruz, siz okur musunuz ' dedi. Tansel ve yanında bulunan Atalay, mesajla meşgul olduğu sırada diğer çocuk arka koltukta bulunan üç çantayı alarak kaçmaya başladı. 
Polisin mezarlıkta yaptığı tüm aramalara rağmen çocukların izine rastlanamadı. İhsan Tansel ve yakınları daha sonra fotoğraf teşhisi için emniyete götürüldü. 


</TEXT>
</DOC>
