<DOC>
<DOCNO> 386497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas15.html </URL>
<DATE> 2005/10/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Anaokulu döneminde hastalıklara dikkat... 
</HEADLINE>
<TEXT>

     Acıbadem Bakırköy Hastanesi Çocuk Hastalıkları Uzmanı Dr. Özlem Altay Yücel, anaokulu döneminde çocukların çok sık hastalandığına işaret ederek, "Çocuğunuz her hastalandığında antibiyotik kullanmayın, hekiminize başvurun" dedi. 
     Dr. Yücel, yaptığı açıklamada, 2-4 yaşlarının, çocukların enfeksiyonlara ve mikrobik hastalıklara sık olarak yakalandıkları bir dönem olduğunu, birbirinden farklı birçok hastalığın çocukları tehdit ettiği bu dönemde ilaç kullanımı konusunda bilinçli davranmak gerektiğini vurguladı. 
     Anaokulu çağında çocukların daha sık hastalandıklarını ve sürekli olarak birbirlerine hastalık bulaştırmalarının aileleri tedirgin ettiğini kaydeden Dr. Yücel, bu dönemde sıklıkla soğuk algınlığı veya nezle, grip, akut boğaz enfeksiyonu, kulak iltihabı ve öksürüklü hastalıklar görüldüğünü bildirdi. 
     Dr. Yücel, "Çocuğunuz her hastalandığında antibiyotik kullanmayın, hekiminize başvurun. Sık antibiyotik alan çocukların dirençli bakterilerin taşıyıcısı olma olasılıkları yüksektir. Aynı zamanda kullanılan antibiyotikler dişte lekelenme, ishal, mantar enfeksiyonu, karaciğer ve böbrek fonksiyonlarında geçici bozukluklar yapabilmektedir" dedi. 
     Bulaşıcı hastalıkların yayılmaması için anaokullarına da bazı görevler düştüğüne dikkat çeken Dr. Özlem Altay Yücel, şunları kaydetti 
     "Güncel aşı kayıtları da dahil olmak üzere çocuklar ve çalışanların aşı kartları incelenmeli. Çocuklara tuvalet kullanımı ve tuvalet eğitiminde hijyenik temizlik işlemleri benimsetilmeli. 
     Enfeksiyondan korunmada en önemli unsur olan el yıkama alışkanlığı kazandırılmalı. Ortam temizliği ve çocuklar ile görevlilerin kişisel hijyeni sağlanmalı. Yiyecekler temiz şekilde bulundurulmalı. Bulaşıcı hastalıklar sıkı bir şekilde izlenmeli ve ailelere bildirilmelidir." 
     
</TEXT>
</DOC>
