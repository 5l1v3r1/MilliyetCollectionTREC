<DOC>
<DOCNO> 353186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/ykocaomer.html </URL>
<DATE> 2005/06/18/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Gençlik kampları 
</HEADLINE>
<TEXT>



2001 yılında başlayan Gençlik Kampları, gerçek anlamda hizmet vermeye 2002 sonundan itibaren başladı. Tüm ülkede 116 adet olan Gençlik Merkezleri'nde 2004 yılında 30 bin gencimiz kamp yaptı. İlk kez 2004 yılında "Gençlik Merkezleri Lider Yetiştirme Kursları" açılarak toplam 134 lider genç yetiştirildi. 2005 yılında da bu kurslar devam ediyor. Böylece bu merkezlerin yetişmiş lider ihtiyacı karşılanmış olacak. 
Ayrıca bu yıl içinde 8 - 12 yaş grubu çocuklar başta olmak üzere, madde bağımlılığı ve kötü alışkanlıklarla ilgili her türlü riske açık olan bu çocuklarımız, onları bu tehlikelere karşı koruyucu tedbirlerin alınması için hazırlanan yönlendirme projesi de hayata geçiyor. 
Gençlik ve Spor İl Müdürlükleri, Eğitim Müdürlükleri, Sosyal Hizmetler ve Çocuk Esirgeme Kurumu Müdürlükleri, Belediye Başkanları ve sivil toplum kuruluşlarının katkılarıyla ülke geneline yayılacak olan bu projenin önemi de çok büyük. Bunun yanı sıra, yapılan daha bir çok etkinlik var. 

Kampta kaynaşacaklar 
GSGM Gençlik Daire Başkanı Adnan Gül, hazırlanan projeleri, verilen sözleri bir bir yerine getiriyor. Bu bağlamda, "2005 yılı içinde sivil toplum kuruluşlarıyla ciddi anlamda işbirliğine gidilerek ortak çalışmalar yapılabilmesi için onlara Gençlik Merkezleri'nin içinde yer tahsis edilecektir" vaadini de Türkiye Engelliler Spor Yardım ve Eğitim Vakfı TESYEV , T.C. Başbakanlık Özürlüler İdaresi Başkanlığı ile imzalanan protokolla hayata geçirdi. Temmuz ve Ağustos aylarında Aydın Gençlik ve Spor İl Müdürlüğü - Kuşadası Gençlik Kampı'nda ülkemizin dört bir yanından gelen engelli gençlerimiz de, engelsiz arkadaşlarıyla birlikte kamp yaparak kaynaşacaklar. 
Şimdi bu yazıyı okuyup, Adnan Gül'ü ve beni tanıyan, özellikle GSGM teşkilatındakiler "Doğaldır, Yavuz ile Adnan zaten kafa olarak da birbirlerine yakın ve çok iyi anlaşıyorlar. Onun için de Yavuz Kocaömer bu yazıyı yazmış" diyeceklerdir. Ülkemizde iyi yapılan şeylere hep birer kulp takmak adet olduğu için böyle düşünenleri de anlayışla karşılarız. Ama onlar da eski alışkanlıklarından kurtulup, gerçekten spora hizmet etmek için çalışırlarsa, onları da başımızın tacı ederiz. 



</TEXT>
</DOC>
