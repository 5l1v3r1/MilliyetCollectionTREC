<DOC>
<DOCNO> 365332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun31.html </URL>
<DATE> 2005/07/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
IRA silah bıraktı, İngiltere Kuzey İrlanda üslerini boşaltıyor 
</HEADLINE>
<TEXT>

     İrlanda Cumhuriyetçi Ordusu'nun IRA silahlı mücadeleden vazgeçtiğini açıklamasının ardından İngiliz ordusunun Kuzey İrlanda'daki askeri tesislerini boşaltmaya başladığı bildirildi. 
     İngiltere'nin Kuzey İrlanda'daki operasyonel güçlerinin komutanı Reddy Watt, basına yaptığı açıklamada, ''Dünkü gelişmelerin ışığında, polis şefi ve ben, güvenlik tertibatında yeni bir azaltıma gitmenin mümkün olduğuna karar verdik'' dedi. 
     General Watt, bu amaçla Camlough yakınlarındaki Sugerloaf tepesinde bulunan Forkhill üssünü kapatmak için buradaki ''gözetleme kulesinin'' kaldırılması ile Newtonhamilton polis karakoluna bağlı bir gözlem merkezinin kapatılması işlemlerine başladıklarını açıkladı. 
     Bu arada, İrlanda Başbakanı Bertie Ahern, IRA'nın bu kararının, geçmişte örgütün eylemlerine katılanlara af getirmeyeceğini belirtti. 
     Ahern, ''karşılıklı güvenin ne bir gecede, ne de birkaç haftada sağlanacağını'' belirtti ve birkaç ay içinde 1998'de imzalanan ''Hayırlı Cuma'' barış anlaşmasını yeniden yaşama geçirilebilecekleri umudunu dile getirdi. 
     
</TEXT>
</DOC>
