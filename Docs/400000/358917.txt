<DOC>
<DOCNO> 358917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun33.html </URL>
<DATE> 2005/07/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupa ve ABD de alarma geçti... 
</HEADLINE>
<TEXT>

     İngiltere'nin başkenti Londra'daki bazı metro istasyonları ve belediye otobüslerine düzenlenen saldırılardan sonra Avrupa ülkeleri ulaştırma alanında güvenlik önlemlerini artırıyor. 
     İtalya sivil havacılık idaresi, ülkedeki havaalanlarında tedbir olarak alarm seviyesini yükseltti. 
     İtalya İçişleri Bakanlığı sözcüsü de farklı polis birimlerinden oluşan özel terörle mücadele komitesinin alınabilecek güvenlik önlemlerini görüşmek üzere toplandığını söyledi. 
     Almanya'nın başkenti Berlin'de de ulaştırma idaresi güvenlik önlemlerini artırdığını açıkladı. İdareden yapılan açıklamada, alarm seviyesinin sarıya çıkarıldığın belirtildi. 
     Berlin'deki metro istasyonlarında devriye artırılırken, otobüs ve tramvay sürücülerinden şüpheli cisimlere karşı tetikte olmaları istendi. 
     Açıklamada, bunların tamamen önlem olduğu, herhangi bir tehdit bulunmadığı vurgulandı. 
     Almanya'nın Londra Büyükelçiliği'nde de bir kriz merkezi oluşturuldu. 
     Almanya Dışişleri Bakanlığı, yaralı ve ölü sayısı ile bunların milliyetleri konusunda bilgi bulunmadığını belirtirken, Londra'daki Alman turistlerden toplu taşım araçlarını kullanmamaları ve kalabalık yerlerden uzak durmaları önerisinde bulundu. 
     Fransa devlet demiryolları işletmesi SNCF ise İngiltere'ye gidecek yolculara seyahatlerini ertelemeleri çağrısında bulundu. 
     SNCF, Fransa ile İngiltere'yi Manş tüneliyle birbirine bağlayan Eurostar treninin halen hizmet verdiğini de bildirdi, ancak yolcular bazı rötarlar olduğunu söyledi. 
     SNCF'nin açıklamasında, İngiltere seyahatlerini iptal eden yolculara geri ödeme yapılacağı da kaydedildi. 
     ABD'nin Irak'taki yakın müttefiki Polonya da Londra'daki saldırıların ardından terörle mücadele önlemlerini arttırdı. 
     Polonya emniyet yetkilileri, Londra'da bugün olup bitenlerden sonra güvenlik güçlerini takviye ettiklerini belirterek, kendi istihbaratlarına göre, şu anda Polonya için somut bir tehdit bulunmadığını kaydettiler. 
     Bu arada, Londra'daki saldırıların ardından Moskova metrosunda da güvenlik önlemleri artırıldı. 
     İspanya'nın Başbakanı Jose Luis Rodriguez Zapatero da tüm güvenlik önlemlerinin alınmasını istedi. 
     
     ABD BÜYÜK KENTLERİN METRO SİSTEMİNDE GÜVENLİĞİ ARTIRIYOR 

     ABD İç Güvenlik Bakanlığı, Londra'daki patlamaların ardından ABD'deki büyük kentlerin ulaşım sistemlerinde güvenlik tedbirlerinin artırılması ve "uyanık olunması" yönünde yerel yetkililere uyarıda bulundu. 
     ABD İç Güvenlik Bakanlığı sözcüsü Brian Roehrkasse, Londra'da toplu taşıma sistemine yapılan saldırılara karşın şimdilik ABD'de genel tehdit düzeyini yükseltmenin planlanmadığını söyledi. 
     Roehrkasse, "Bu tip bir saldırının ABD'de yapılmasının planlandığına ilişkin elimizde hiçbir istihbarat yok" dedi. Ancak Roehrkasse, büyük kentlerdeki yetkililere, "uyanık olmayı sürdürmeleri" çağrısında bulundu. 
     Başkent Washington'da ise bomba tespit eden köpekler ve silahlı polis memurları metro ve otobüslerde inceleme yapıyor. Yolcular, metro istasyonlarında yapılan duyurularla şüpheli gördükleri her şeyi bildirmeye çağrılıyor. 
     Washington'ın otobüs ve metro sistemiyle günde 1.2 milyon kişi seyahat ediyor. 
     Los Angeles'ta da toplu taşıma sisteminde güvenliğin artırılması konusunda çalışmalar yapıldığı belirtiliyor. 
     Chicago ulaşım sistemi yetkilileri, Chicago polisiyle birlikte ek güvenlik tedbirlerinin alınması üzerinde çalıştıklarını kaydettiler. 
     
     HOLLANDA ÖNLEMLERİ DEĞERLENDİRİYOR 

     Hollanda, Londra'da düzenlenen terör saldırılarının ardından alınabilecek güvenlik önlemlerini değerlendiriyor. 
     Başbakan Jan Peter Balkenende, gelişmelere ilişkin açıklamasında, ülkede terör çerçevesinde şimdilik fazladan güvenlik önlemi alınmadığını kaydederek, ancak ülkedeki İngiliz kurum ve kuruluşları ile Hollanda'nın güvenliği açısından gereken her şeyin yapıldığını belirtti. 
     Balkenende, Londra'daki saldırıları "iğrenç" olarak tanımladı ve İngiliz halkı ve hükümetiyle teröre karşı dayanışma içinde olduklarını söyledi. 
     Jan Peter Balkenende, saldırıların, teröre karşı ülkelerin yoğun bir dayanışma ve birlik içinde olması gerektiğini bir kez daha gösterdiğini kaydetti. 
     Hollanda'da, Londra'daki saldırıların ardından İçişleri ve Adalet bakanlıkları yetkilileriyle terörle ulusal mücadele eşgüdüm komitesi ve istihbarat birimi yetkilileri bir araya gelerek, gelişmeleri değerlendirdiler. 
     Ülkedeki demiryolu, şehiriçi ve şehirlerarası otobüs işletmesi yetkililerinin de alınabilecek önlemler konusunda İçişleri Bakanlığı ile yoğun temas içinde olduğu belirtildi. 
     Amsterdam, Lahey ve Rotterdam belediyelerinin de gelişmeleri değerlendirdikleri ve bilgi kanallarını en üst düzeyde açık tuttukları kaydedildi. 
     Bu arada, geçen yıl başkent Madrid’de trenlere düzenlenen terör saldırılarına hedef olan İspanya, Londra’ya, suçluların yakalanması için yardım önerisinde bulundu. 
     Öte yandan, Papa 16. Benediktus da, yaptığı açtıklamada, "insanlığa karşı barbarca eylem" olarak nitelediği Londra’daki saldırıları kınadı. 
     
</TEXT>
</DOC>
