<DOC>
<DOCNO> 393478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo14.html </URL>
<DATE> 2005/11/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İddaa, Altılı Ganyan'ın önünü kesince... 
</HEADLINE>
<TEXT>

     Aykut Ünlüpınar 

Son dönemde müşterek bahis pastasındaki payını yüzde 7'den 38'lere kadar çıkaran ''İddaa'' karşısında Türkiye Jokey Kulubü'nün TJK atağa geçerek, at yarışını sevdirecek kampanyalara başladığı bildirildi. 
     TJK Genel Sekreteri Hücum Tulgar, AA muhabirine yaptığı açıklamada, Spor-Toto Teşkilat Müdürlüğü'nün düzenlediği ve son günlerde şans oyunları içinde büyük ilgi gören ''İddaa''yı ciddi bir rakip olarak gördüklerini kaydetti. 
     ''İddaa'' oynayanların sayısının gün geçtikçe arttığına, İddaa bayisi sayısının bile ganyan bayilerini geçtiğine dikkati çeken Tulgar, at yarışlarının pastadaki payını yitirmemesi için yeni kampanyalar başlattıklarını vurguladı. 
     Tulgar, yazılı ve görsel basında reklam çalışmalarının yayınlandığını, 3 bölüm halinde hazırlanan reklam kampanyaları için yaklaşık 3 milyon dolar ayırdıklarını belirterek, şunları söyledi 
     ''Halkı hipodrumlara çekmek amacıyla 'Kazandıkça kazandıracak', 'Hem eğlenecek, hem heyecanlanacaksınız' sloganlarıyla kampanya başlattık. Futbolla rekabet çok zor. Ancak İddaa'ya karşı sıkı bir reklam kampanyası yürütüyoruz. Kampanyanın üçüncü bölümü olan 'Kim tutar seni'nin tanıtımı ise bugünden itibaren gazete ve televizyonlarda yayınlanacak. At yarışlarını daha canlandırabilmek ve müşterek bahisler arasındaki rekabet gücünü kaybetmesini önleyebilmek için İddaa'da olduğu gibi oyun çeşitlemesi yaptık. Gelecek hafta oyun birim fiyatını 10 YKr'den 5 YKr'ye düşüreceğiz.'' 
     
     PONY KULÜPLER GELİYOR 
     Tulgar, vatandaşların at yarışlarına ilgisini artırabilmek için İngiltere'den 145 santim boyundaki pony cinsi 42 küçük at aldıklarını, bunların şu anda karantinada olduğunu vurguladı. 
     Tulgar, bu atlarla her hipodromda Pony Kulüp kurulacağını, hafta sonlarında aileleriyle yarışları izlemeye gelecek çocukların bu küçük atlara binebileceğini kaydetti. 
     Böylece çocuklara ve gençlere atçılığı da sevdireceklerini ifade eden Tulgar, ''Halkın gelip, güzel ve yeşil bir alanda hafta sonu geçirmeleri için elimizden geleni yapacağız. Türkiye'deki hipodromların da Avrupa'da olduğu gibi canlanması gerekir. Bunun için hafta sonları çeşitli gösteriler animasyonlar düzenleyeceğiz'' diye konuştu. 
     
     KESİNTİDE DÜZELTME OLMAZSA TJK KAPANACAK 
     Tulgar, müşterek bahisler üzerinden alınan kesintilerin yüzde 60 oranında olduğunu, İngiltere, Fransa ve Almanya'da ise bu oranın yüzde 20 civarında kaldığını vurguladı. 
     Bu koşullar altında rekabetin kendileri için daha da zor duruma geldiğini dile getiren Tulgar, kesintilerin düzenlenmesiyle ilgili yasa tasarısının TBMM'de beklediğini ve bunun bir an önce yürürlüğe girmesi gerektiğini söyledi. 
     Tulgar, kesintilerin düşürülmesiyle ilgili yasanın çıkması durumunda ganyan bayi kar payını yüzde 5'den 10'a çıkartacaklarını ifade ederek, şöyle devam etti 
     ''At yarışlarına dünyadaki en yüksek kesintinin uygulanması gelişimimizi olumsuz etkiledi. İstenilen desteği göremezsek TJK'nın kapısını kilitlemek zorunda kalırız. Doğrudan ve dolaylı olarak at yarışlarından 200 bin kişi gelir sağlıyor. Eğer TJK kapanırsa binlerce kişi işsiz kalır. Bugüne kadar devletten 1 lira dahi istemedik. Aksine trilyonlar aktardık. Karşılığında isteğimiz kesintilerin düşürülmesi. Eğer ilgili yasa çıkmazsa düşürecekleri kesintiyi bile alamayacaklar. Bu düzenlemenin yapılmamasında ısrarcı olanlar bindikleri dalları kesiyor. Biz Avrupa'daki gibi yüzde 20-25 kesinti oranlarını da istemiyoruz. Yüzde 40-45'e bile razıyız.'' Tulgar, kesintilerde düzenleme yapıldığı takdirde, fondan 2-3 trilyon ayırarak, yarışlar için yeterli olmayan atları alıp, köylerde, beldelerde kullanımı için vatandaşlara hediye edeceklerini söyledi. 
     
</TEXT>
</DOC>
