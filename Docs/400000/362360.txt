<DOC>
<DOCNO> 362360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun32.html </URL>
<DATE> 2005/07/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Korkunç bilanço Irak'ta 25 bin sivil öldü 
</HEADLINE>
<TEXT>

     İngiliz kuruluşları tarafından yapılan bir araştırma, Irak'ta savaşın başladığı Mart 2003'ten bu yana 25 bin civarında sivilin yaşamını kaybettiğini, bunların üçte birinin ABD liderliğindeki koalisyon güçlerince öldürüldüğünü ortaya koydu. 
     Araştırma, Oxford Research Group ve Irak Body Count adlı iki üniversite kuruluşu tarafından yapıldı. Söz konusu kuruluşların yetkilisi Profesör John Sloboda, her gün ortalama 34 Iraklının öldüğünü belirtti. 
     Araştırmaya göre, hayatını kaybeden sivillerin yüzde 37'si koalisyon güçlerince öldürüldü. Ölen sivillerin yüzde 9'u koalisyona karşı girişilen eylemlerin kurbanı olurken, yüzde 11'i bilinmeyen kişilerin bombalı araçlar veya kör saldırıları, yüzde 36'sı da kaçırma, hesaplaşma, etnik veya dini nedenler gibi şiddet eylemlerinin kurbanı oldu. 
     10 kişiden 3'ünün, savaşın başladığı Mart 2003 ile ABD Başkanı George W. Bush'un altı hafta sonra ''başlıca muharebe operasyonlarının sona erdiği'' açıklamasına kadar geçen sürede öldüğü belirtilen araştırmada, bu dönemde ölenlerin yüzde 98,5'inin Amerikan ordusunun ateşinde hayatını kaybettiği bildirildi. 
     Araştırmada, işgalden sonraki ilk yılda sivil ölü sayısının 6215, ikinci yılda 11.351, kadın ve çocukların en çok hayatını kaybedenler içinde 5. sırada ve her 10 ölümden birinin 18 yaşının altında olduğu belirlendi. 
     İngiliz kuruluşların araştırmasında, özellikle Iraklı gazeteciler tarafından kaleme alınan 10 binden fazla haber ve makale ile morg ve hastane kaynakları temel alındı. 
     İngiliz tıp dergisi Lancet, 11 Temmuz'da, intihar saldırıları ve diğer kazalarla birlikte ABD'nin giriştiği Irak savaşında sivil kayıp sayısını savaşın devam ettiği 28 ay içinde 100 bin olarak vermişti. 
     
     BUGÜN 20 KİŞİ ÖLDÜRÜLDÜ 

     Öte yandan, polis kaynakları, Anayasa'yı yazan komisyonda görevli 3 sünni üyenin öldürülmesi dışında Irak'ta bugün düzenlenen saldırılarda 2'si polis 20 kişinin öldüğünü ve 15 kişinin de yaralandığını belirttiler. 
     
</TEXT>
</DOC>
