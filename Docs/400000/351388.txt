<DOC>
<DOCNO> 351388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo06.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan müjdeler 
</HEADLINE>
<TEXT>


Sivasspor, Alman teknik direktöre 1 yılı opsiyonlu 2 senelik imza attırdı. Tecrübeli hoca, "Yeniden Türkiye'de görev yapacak olmaktan mutluyum. Çok büyük bir camiaya geldim. Süper Lig'de üst sıraları hedefliyoruz" dedi 


Süper Lig'in yeni ekibi Sivasspor iki sezon önce Fenerbahçe'yi çalıştıran Werner Lorant'ı resmen takımın başına getirdi. Alman teknik direktör, Başkan Mecnun Odyakmaz ve yöneticilerin de katılıdığı, İstanbul'da yapılan törende 1 yılı opsiyonlu 2 senelik sözleşme imzaladı. Yeniden Türkiye'de görev yapacak olması nedeniyle çok mutlu olduğunu belirten Lorant, Kırmızı - Beyazlı taraftarlara umut saçtı. 

'Kalıcı olacağız' 
Tecrübeli hoca, "Türkiye'deki futbol atmosferini çok seviyorum. Bunun için yeniden bu ülkede çalışmaya karar verdim. Çok büyük bir takım ve camiaya geldiğimin farkındayım. Sivasspor, büyük bir mücadele örneği vererek Süper Lig'e çıkmayı başardı. Hedefimiz ligin üst sıralarına oynamaktır. Bunun için şimdiden çalışmalara başlayacağız. Sivasspor'u Birinci Süper Lig'de kalıcı bir takım durumuna getireceğiz" diye konuştu. İmza attıktan sonra Almanya'ya geri dönen Lorant, perşembe günü Türkiye'ye gelerek, transfer çalışmalarına başlayacak. 

Transfere devam 

Başkan Mecnun Odyakmaz Lorant'ı, Türkiye ve Türk futbolunu iyi bildiği için seçtiklerini söyledi. Otyakmaz, "Lorant hırslı ve başarılı bir teknik direktör. Yeni hocamız yönetiminde istediğimiz başarılara ulaşacağımıza inanıyorum" dedi. Transfer çalışmaları hakkında da bilgiler veren Mecnun Odyakmaz, "Daha önce İsmail Kartal'ın isteğiyle Hakan Bayraktar, Musa Kuş ve Murat Karakoç'u renklerimize bağlamıştık. Malatyasporlu Serkan Özsoy'la da prensip anlaşmasına vardık. Bundan sonra transferi Werner Lorant'ın isteğine göre yapacağız. Fenerbahçe Başkanı Aziz Yıldırım ise kiraya gönderecekleri oyuncular konusunda öncelikli transfer hakkını bize verdi" açıklamasını yaptı. 

Ankaralı Ahmet 

Yeni sezonda Ankaraspor forması giyecek olan Ahmet Yıldırım, "Beşiktaş geride kaldı. Büyük hedeflerimiz var. İlk üç için oynayacağız" diye konuştu 

ERDOĞAN CANKUŞ DHA 

Büyükşehir Belediyesi Ankaraspor'un hafta arasında resmi sözleşmeye imza attırdığı Ahmet Yıldırım artık sadece yeni takımının başarısını düşündüğünü söyledi. Siyah - Beyazlı yönetimle yaşadığı sorunlar nedeniyle bonservisini bedelsiz alarak Beşiktaş'tan ayrılan tecrübeli orta saha oyuncusu tatilini geçirmek için gittiği Ölüdeniz'de çarpıcı açıklamalar yaptı. 
Mavi - Beyazlı kulübü hedefleri olduğu için seçtiğini vurgulayan başarılı futbolcu, "Ankaraspor'la anlaştığım için çok mutluyum. Ankaraspor Beşiktaş ve Fenerbahçe gibi beklentileri büyük olan bir kulüp. Geçen yıl ligde yeni olmalarına rağmen Ankaraspor'daki havanın olumlu olduğunu gördüm. Geride kalan yılda ilk 10'u hedeflemelerine rağmen ligi 7. sırada bitirdiler. Bu sene ise ilk 3 için mücadele edeceğiz" ifadesini kullandı. 

'Beşiktaş'ta oynatılmadım' 
Ahmet Yıldırım, kaptanlığını da yaptığı Beşiktaş'tan forma şansı verilmediği için ayrılmak zorunda kaldığını açıkladı. Milli futbolcu, "Beşiktaş'taki güzel günlerim üzülerek de olsa bitti. Ocak ayından bu yana oynatılmıyordum. Bazı sebepler vardı. Bunları açıklamak istemiyorum. Takımda huzursuz olduğum için ayrıldım. Formda ve iyi durumdayken oynatılmamak çok kötü. Bosque döneminde de fazla şans bulamadım. Fakat bunları artık unuttum. Artık Ankaraspor'un başarısı için mücadele edeceğim" diye konuştu. 

Diyarbakır Kalpar'a emanet 

Yeşil - Kırmızılılar, Teknik Direktör Hüseyin Kalpar'a 2 yıllık imza attırdı 

Diyarbakırspor'un önceki gün göreve getirilen yeni başkanı Abdullah Akyıl ilk iş olarak teknik direktör sorununu çözdü. Yeşil - Kırmızılılar, Hüseyin Kalpar ile dün 2 yıllık sözleşme yaptı. Kulüp binasında basın toplantısı düzenleyen Başkan Akyıl, kongrenin ardından zaman kaybetmeden transfere başladıklarını söyledi. 
Akyıl, "Hüseyin Kalpar'la 2 senelik sözleşme imzaladık. Bütçemizin durumu belli. Bu nedenle transfere büyük para harcamayacağız. Ama yine de flaş tansferlere imza atacağız. İyi bir ekip oluşturmayı hedefliyoruz. Gelecek hafta transferlerimizi açıklayacağız. Yönetimin ve teknik direktörün temasta olduğu futbolcular var. Bu isimleri komite olarak değerlendirip son kararı vereceğiz" dedi. 
Başkan Akyıl, son yıllarda ortaya atılan iddiaların kulübe büyük zarar verdiğini de belirterek, "Bu kötü imajı silmek istiyoruz. Diyarbakırspor devletin veya herhangi bir partinin takımı değildir. Biz Türkiye'nin takımıyız" ifadesini kullandı. 

Yeşil ışık yaktı 

Aykut Kocaman, Konya ile federasyonun anlaşması halinde Ümit Milli Takım'da görev almaya hazır olduğunu açıkladı 

Konyaspor ile yeni sözleşme imzalayan Aykut Kocaman, Ümit Milli Takım'da görev yapabileceğini söyledi. 
4. Geleneksel Şöhretler Fubol Turnuvası'nda Fenerbahçe takımında forma giyen Aykut Kocaman, "Şu anda Konyaspor ile anlaşmam var. Ancak milli bir mesele ortaya çıktı" dedi. Ümit Milli Takım'da Raşit Çetiner'den boşalan teknik direktörlük görevini üstlenmesi için Futbol Federasyonu ile Konyaspor Kulübü yönetiminin anlaşması gerektiğini belirten Kocaman, "Eğer iki taraf bir anlaşmaya varırsa, Ümit Milli Takım'da görev yaparım" diye konuştu. 
Yeşil - Beyazlı kulübün Basın Sözcüsü Sefa Ortaç ise, tecrübeli hocayı bırakmak istemediklerini belirterek, "Federasyonun Aykut Kocaman hakkındaki düşüncesini biliyoruz. Futbol Fedarasyonu'nun bu teklifine sıcak bakmadık ve durumu kendilerine ilettik. Aykut Kocaman'ın Konya'da kalması konusunda federasyondan anlayış bekliyoruz" dedi. 

Erciyes'te çifte imza 

Kayseri ekibi, Sakarya'dan Burak Akdiş ve Gökhan Gök'le bugün ikişer yıllık sözleşme yapacak 

DEMET ÖZTÜRK DHA 

Genel kurulu tamamlayan Kayseri Erciyesspor daha önce her konuda anlaşmaya varılan futbolcuları bugünden itibaren resmen renklerine bağlamaya başlıyor. Mavi - Siyahlı yönetim, Sakaryaspor'un golcüsü Burak Akdiş ve genç savunmacı Gökhan Gök'e imza attıracak. 
Burak ve Gökhan'ın bugün Kayseri'ye gelerek 2'şer senelik imza atacakları açıklandı. İç transferde kaleci Serkan, Onur, Ali ve Alpaslan'la yollarını ayırma kararı alan Erciyesspor, diğer 14 futbolcuyu ise masaya oturmak için Kayseri'ye çağırdı. Basın Sözcüsü Aşkın Genç, "Cuma gününe kadar iç ve dış transferde tüm imzalar atılmış olacak. Takımda kalmalarına karar verdiğimiz oyuncuların bir bölümü ile yeni sözleşme yapacağız" dedi. 

Gaziantep pusuda 

Gaziantepspor'da gözler geçtiğimiz hafta kente gelerek yöneticilerle görüşen Faruk Hacıbegiç'e çevrildi. Kırmızı - Siyahlı idareciler, maç kasetlerini alarak Fransa'ya dönen Bosna - Hersek Milli Takımı'nın eski hocası Hacıbegiç'ten olumlu yönde yanıt bekliyor. Tecrübeli antrenörün olumsuz cevap vermesi halinde ise daha önce ön görüşme yapılan yerli ve yabancı adaylar ile masaya oturulacağı bildirildi. 
Kırmızı - Siyahlı yönetim, Mardinspor'un golcüsü Şehmuz'la el sıkıştı. Şehmuz'un birkaç gün içinde imza atacağı vurgulandı. Yöneticiler, Kocaelisporlu Engin, İstanbulspor'dan Faruk ve Yalçın ile de görüşmelerin sürdüğünü bildirdi. 


</TEXT>
</DOC>
