<DOC>
<DOCNO> 390077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun11.html </URL>
<DATE> 2005/10/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hollywood, sosyal içerikli filmlere yöneldi... 
</HEADLINE>
<TEXT>

     Son zamanlarda durgun bir dönem geçiren Hollywood'un, Amerikalı sinema seyircisini sosyal içerikli filmlerle yeniden sinemaya çekmeye çalıştığı kaydedildi. 
     Amerikan medyasında çıkan haberlere göre, film stüdyoları yeni dönemde sinemaseverleri klasik aksiyon filmleri yerine savaş, politika ve cinsel taciz gibi daha sosyal içerikli konularla sinemaya çekmeyi planlıyor. 
     Haberlerde, büyük film stüdyolarının ABD'nin savaşta olduğu dönemlerde genelde insanları rahatlatacak komedi ya da aksiyon-macera türü filmler ürettiği, ancak son dönemdeki tercihleri göz önüne alındığında, Amerikalı film seyircisinin artık ''düşünmeyi'' öne çıkaran filmleri tercih ettiğinin ortaya çıktığı belirtiliyor. 
     Bu arada, bu yıl Hollywood'da toplam film hasılatının geçen yıla göre yüzde 6 oranında düştüğü belirtilirken, yeni sezonda gösterime girecek filmlerde, savaşın Amerikalı askerler üzerindeki etkileri, Ortadoğu politikaları, fakirlik, evsizlik, AIDS ve işyerinde cinsel taciz gibi sosyal içerikli konuların ağırlıklı olarak ele alındığı ifade ediliyor. 
     
</TEXT>
</DOC>
