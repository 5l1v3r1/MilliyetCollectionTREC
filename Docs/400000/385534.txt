<DOC>
<DOCNO> 385534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo10.html </URL>
<DATE> 2005/10/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya Kupası'na sekiz ülke daha bilet peşinde... 
</HEADLINE>
<TEXT>

     Dünya Kupası elemelerinde altı konfederasyondaki maçların ardından 14 takım daha Almanya vizesi aldı ve kupada yer alacak 24 takım belli oldu. Geriye sekiz bilet kaldı. 
     2006 Almanya Dünya Kupası elemelerinde önceki gün altı konfederasyonda oynanan maçların ardından 14 takım daha gezegenin en büyük spor organizasyonundaki yerini ayırttı. Ev sahibi Almanya'yla birlikte 24 takımın kupaya katılmaya hak kazandığı düşünüldüğünde Dünya Kupası için geriye sekiz bilet kaldı. 
     Avrupa 
     1. Grup Hollanda, Çek Cumhuriyeti'ni deplasmanda 2-0 yenerek Dünya Kupası vizesini aldı. Romanya, Finlandiya deplasmanında 1-0 kazanarak grubu 25 puanla tamamladı. 24 puana sahip Çek Cumhuriyeti'nin ikinci sırada yer alabilmesi için Finlandiya deplasmanından puan çıkarması gerek. 
3. Grup Portekiz, Liechtenstein'ı 2-1 yenerek Dünya Kupası'na gitti. Rusya ve Slovakya, çarşamba günü Bratislava'da ikinci olabilmek için karşılaşacak. 
4. Grup Fransa, İsviçre'yle deplasmanda 1-1 berabere kalırken, İrlanda Güney Kıbrıs deplasmanında 1-0'lık skorla kazandı. İsrail ise Faroe Adaları'nı 2-1 mağlup etti. Çarşamba günkü Fransa-Kıbrıs Rum Kesimi ve İrlanda-İsviçre maçları grubun düğümünü çözecek. 
5. Grup İtalyanlar, Slovenya'yı 1-0 yenerek liderliğini garantiledi. İkincilik mücadelesinde ise, Moldova'yı 1-0 mağlup eden Norveç 15 puanla Slovenya'nın önünde ikinciliği garantiledi. 
6. Grup İngiltere, Polonya'nın 24 puanla lider olduğu grupta Avusturya'yı Lampard'ın penaltı golüyle yenerek 22 puana yükseldi. Böylece çarşamba günü karşı karşıya gelecek Polonya ve İngiltere, biri lider biri de en iyi ikincilerden biri olmak üzere Dünya Kupası'na katılmaya hak kazandı. 
7. Grup Sırbistan Karadağ, Litvanya deplasmanında, İspanya da Belçika'da 2-0 kazandı. Bosna-Hersek, San Marino'yu Elvir Boliç'in hat-trick'iyle 3-0 yendi. Son maçında Bosna-Hersek'i ağırlayacak olan 19 puanlı Sırplar, İspanya'nın iki puan önünde lider durumda ve Dünya Kupası'na çok yakın. 
8. Grup Hırvatistan, İsveç'i Srna'nın golüyle 1-0 yenerek rakibinin iki puan önünde lider oldu ve Dünya Kupası'na, en kötü ihtimalle en iyi iki ikinciden biri olarak katılmayı garantiledi. 

     Afrika 
     Angola, Togo, Fildişi Sahilleri ve Gana ilk kez Dünya Kupası'na katılmaya hak kazandı. Kupa vizesi alan son takım Tunus oldu. En dramatik eleniş ise Kamerun'unkiydi. Son maça Fildişi Sahilleri'nin bir puan önünde lider giren Kamerun sahasında Mısır'la 1-1 berabere kalınca yerini Sudan'ı 3-0 yenen Fildişi Sahilleri'ne kaptırdı. Kamerun'da Pierre Wome 90 4'te penaltı kaçırdı. 
     Güney Amerika 
     Paraguay, Venezüella deplasmanından 1-0 galip dönerek, Ekvador da sahasında Uruguay'la golsüz berabere kalarak Dünya Kupası vizesi aldı. 
     Asya 
     Play-off mücadelesinin ilk ayağında tekrar edilen maçta Özbekistan sahasında Bahreyn'le 1-1 berabere kaldı. 
     Kuzey-Orta Amerika ve Karayibler 
     Kosta Rika ABD'yi 3-0'lık skorla yenerek grupta üçüncülükteki yerini aldı ve Dünya Kupası'na katılmaya hak kazandı. 
     
     Dünya Kupası yolcuları 

     Avrupa Almanya ev sahibi , Ukrayna, Hollanda, Portekiz, İtalya, Polonya, İngiltere, Hırvatistan Çarşamba günü oynanacak son grup maçlarının ardından üç takım daha Dünya Kupası biletini alacak. Grup ikincilerinin karşılaşacağı baraj maçlarının ardından Avrupa'dan üç takım daha kupaya gidecek. 
Afrika Togo, Gana, Fildişi Sahilleri, Angola, Kamerun. 
Asya Suudi Arabistan, Güney Kore, Japonya, İran Play-off'taki Özbekistan-Bahreyn eşleşmesinin galibi Kuzey-Orta Amerika ve Karayibler grubunun dördüncüsüyle baraj maçı oynayacak. 
Kuzey-Orta Amerika ve Karayibler Meksika, ABD, Kosta Rika. 
     Güney Amerika Arjantin, Brezilya, Paraguay, Ekvador. 
Okyanusya Şampiyon Avustralya Güney Amerika grubunun beşincisiyle baraj maçı oynayacak. 

     
</TEXT>
</DOC>
