<DOC>
<DOCNO> 390217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo24.html </URL>
<DATE> 2005/10/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Türkiye Kupası Galatasaray - Mersin İdman Yurdu 4-0 maç sonucu 
</HEADLINE>
<TEXT>

     Türkiye Kupası A Grubu'nda oynanan maçta Galatasaray ile Mersin İdmanyurdu, ilk yarıyı 0-0 berabere tamamladı. 
     İkinci yarıyas hızlı başlayan Galatasaray, biri penaltıdan olmak üzere, golcü futbolcusu Necati Ateş'in ayağından kazandığı 2, Uğur ve Özgürcan'ın golleri ile karşılaşmayı 4-0 kazandı. 
     
     İLK YARI 

     3. dakikada sol çaprazda Tomas'ın kısa düşen geri pasında, araya Ferdi girmek istedi. Hızla kalesini terk eden Mondragon'un müdahalesinde top yine Ferdi'ye çarparken, Kolombiyalı file bekçisi dönen topa ikinci hamlede sahip oldu. 
     8. dakikada sol çaprazdan Necati'nin sert şutunda, kaleci Orhan parmaklarıyla dokunarak meşin yuvarlağı kornere çeldi. 
     10. dakikada Hasan Kabze'nin pasında topla buluşan Necati, iki oyuncuyu çalımladıktan sonra ceza sahasına girer girmez sert vurdu. İlk pozisyonda topu elinden kaçıran kaleci Orhan, ikinci bir hamleyle meşin yuvarlağa sahip oldu. 
     23. dakikada Ergün'ün sağdan yaptığı ortada, ceza sahası içinde Necati dönerek topa çok şık bir vuruş yaptı. Defanstan seken top üstten az farkla kornere çıktı. 
     33. dakikada kaleyi karşıdan gören pozisyonda Heinz'ın kullandığı serbest atışta, direk dibinde kaleci Orhan'ın elinden kaçırdığı top kornere gitti. 
     36. dakikada sağdan Uğur'un kullandığı korner atışında, ceza sahası içinde Heinz kafayı vurdu, yerden seken topa arka direkte bu kez Song'un yaptığı kafa vuruşunda meşin yuvarlak yandan auta çıktı. 
     42. dakikada Cihan'ın ara pasında, ceza sahası içinde topla buluşan ve kaleciyle karşı karşıya kalan Necati sağ çaprazdan sert vurdu. Kaleci Orhan, ilk hamlede kontrol edemediği topa, ikinci hamlede sahip oldu. 
     Karşılaşmanın ilk yarısı 0-0 berabere sona erdi. 
     
     İKİNCİ YARI 

     53. dakikada ceza yayı üzerinde Ilic'le yaptığı duvar pasında Mersin İdmanyurdu savunmasının arkasına sarkan Necati, kaleci Orhan'ın solundan topu filelere göndererek takımını 1-0 öne geçirdi. 
     62. dakikada soldan Ergün'ün kullandığı korner atışında, altıpas önünde iyi yükselen Heinz şık bir kafa vuruşu yaptı, direk dibinde Serkan Merç topu kornere gönderdi. 
     69. dakikada soldan Altan'ın ceza sahasına gönderdiği topa, Necati kafasının arkasıyla vurdu, meşin yuvarlak üsten auta çıktı. 
     70. dakikada Ilic'in derinlemesine pasında defansın arkasına sarkan Ugur, kaleciyle karşı karşıya kaldı. Bu oyuncu hafif sağ çaprazda bekletmeden sert bir vuruşla topu ağlarla buluşturdu 2-0 
     75. dakikada sağ kanattan hızla atağa çıkan Galatasaray'da, Özgürcan pasını müsait durumdaki Necati'ye gönderdi. Karşı karşıya kaldığı pozisyonda kaleciyi de çalımlayan Necati, şut atmakta gecikince, vuruşunda top Cemal'den döndü. Bu oyuncunun daha sonra yaptığı ortada ise Mersin İdmanyurdu savunması tehlikeyi uzaklaştırdı. 
     79. dakikada Ulaç'ın sağdan kullandığı korner atışında, kaleci Mondragon topu tutamayınca, arka direkte Ferdi topa sert vurdu. Mondragon'dan seken topu çizgi üzerinde Saidou çıkardı ve önemli bir tehlikeyi önlemiş oldu. 
     85. dakikada Necati, ceza sahası içinde Altan'ın müdahalesiyle yerde kalınca, hakem M.Kamil Abitoğlu penaltı noktasını gösterdi. 86. dakikada penaltı atışını kullanan Necati, topu filelere gönderdi 3-0 
     87. dakikada sağdan Cihan'ın ortasında, arka direkte iyi yükselen Özgürcan, sert bir kafa vuruşuyla topu kaleci Orhan'ın bacak arasından ağlara gönderdi 4-0 
     Kalan dakikalarda başka gol olmadı ve Galatasaray maçtan 4-0 galip ayrıldı. 
     
     MAÇTAN NOTLAR 

     
     4 EKSİK 

     Galatasaray, Türkiye Kupası'ndaki ilk grup maçına, 4 eksikle çıktı. 
     Sakatlıkları nedeniyle Orhan Ak, Ümit Karan ve Sabri Sarıoğlu kadroda yer alamazken, Turkcell Süper Ligi'ndeki Denizlispor maçında hakeme küfür ettiği gerekçesiyle tedbirli olarak Profesyonel Futbol Disiplin Kurulu'na PFDK sevk edilen Hasan Şaş da bu karşılaşmanın kadrosunda yer alamadı. 
     Sakatlığı nedeniyle uzun süredir takımdan ayrı kalan Ayhan Akman ise uzun bir aradan sonra teknik direktör Eric Gerets tarafından 18 kişilik kadroya alındı. 
     
     CANAYDIN GELMEDİ 

     Galatasaray Kulübü Başkanı Özhan Canaydın, Mersin İdmanyurdu karşısında takımını yalnız bıraktı. 
     Başkan Canaydın Ali Sami Yen Stadı'ndaki yerini almazken, onun yerine kulüp ikinci başkanı Ergun Gürsoy tribündeydi. 
     
     FEDERASYONA TEPKİ 

     Galatasaraylı taraftarlar, karşılaşmanın başlamasıyla birlikte Futbol Federasyonu'nu tezahüratlarıyla protesto etti. 
     Futbol Federasyonu Başkanı Levent Bıçakçı'nın da izlediği mücadelede taraftarlar, ''Federasyon istifa'' tezahüratı yaptı. 
     
</TEXT>
</DOC>
