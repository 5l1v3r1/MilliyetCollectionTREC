<DOC>
<DOCNO> 390928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonyas09.html </URL>
<DATE> 2005/10/30/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Sarandon, Irak Savaşı'na karşı olduğu için tehdit edildiğini söyledi 
</HEADLINE>
<TEXT>

     Amerikalı sinema oyuncusu Susan Sarandon, Irak savaşına karşı olduğu için hiç olmadığı kadar tehdit edildiğini söyledi. 
     Sarandon, Alman Die Welt am Sonntag gazetesine yaptığı açıklamada, ''Şimdiye dek böylesine nefretle karşılaşmadım. Posta kutumuz küfürler içeren mesajlarla dolup taşıyor. Aralarında ölüm tehditleri de oluyor'' dedi. 
     Buna karşılık siyasi görüşünün Hollywood için hiçbir önemi bulunmadığını ve sinema kariyerini etkilemediğini söyleyen 59 yaşındaki sanatçı, bunun en iyi örneğinin, Irak savaşı karşıtı gösterilere katıldıktan sonra daha çok çalışması olduğunu ifade etti. 
     Sarandon, ''Ancak, Hollywood'da affedilmeyen tek bir şey var, o da yaşlanmak ve çirkinleşmek'' dedi. 
     
</TEXT>
</DOC>
