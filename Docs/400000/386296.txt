<DOC>
<DOCNO> 386296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun02.html </URL>
<DATE> 2005/10/13/ </DATE>
<TIME> 00.17 </TIME>
<AUTHOR>  </AUTHOR>
<HEADLINE>
İngilizler askerlerinin Irak'tan hemen çekilmesini istiyor 
</HEADLINE>
<TEXT>

     İngilizlerin çoğunluğunun, İngiliz askerlerinin Irak'tan hemen çekilmesini ya da kesin bir çekilme tarihi verilmesini istediği ortaya çıktı. 
     BBC televizyonu tarafından ICM şirketine yaptırılan kamuoyu yoklamasında, katılımcıların yüzde 31'i askerlerin hemen Irak'tan ayrılmasını isterken, yüzde 23'ü ise kesin bir çekilme tarihi belirlenmesini istedi. 
     İngiltere'nin, Irak güvenlik güçleri kontrolü alana kadar askerlerin Irak'ta kalmasını öngören Irak politikasına destek verenlerin oranı ise yüzde 40 oldu. Yüzde 6'lık kesimse askerlerin ne zaman Irak'tan çekilmesi gerektiğini bilmediklerini belirtti. 
     İngilizlerin yüzde 57'si, askerlerin Irak'taki askeri harekatlara katılmasını yanlış bulurken, yüzde 33'ü ise uygun buldu. 
     ICM, araştırmayı 7-9 Ekim tarihlerinde 1024 kişiyle yaptı. 
     İngiltere Başbakanı Tony Blair, Irak hükümeti çıkmasını rica edene kadar İngiliz askerlerinin Irak'ta kalacağını açıklamıştı. 
     Savunma Bakanı John Reid ise pazartesi günü Avam Kamarası'nda yaptığı açıklamada, gelecek ay yapılacak yer değiştirme kapsamında İngiltere'nin Irak'taki askeri varlığından 500 kişilik kesinti yapılarak asker sayısının 8 bine düşürüleceğini söylemişti. 
     Reid, Basra kentindeki iki küçük üssün kapatılacağını ifade etmişti. 
     
</TEXT>
</DOC>
