<DOC>
<DOCNO> 376363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun43.html </URL>
<DATE> 2005/09/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
New York, Katrinazedelere kucak açıyor 
</HEADLINE>
<TEXT>

     Katrina kasırgasının vurduğu felaket bölgesinden nakledilen yüzlerce kişinin bu hafta sonundan itibaren New York'a gelmelerinin beklendiği, felaketzedeler için New York'ta sosyal hizmet, din ve eğitim yetkilileri tarafından ev, okul ve iş ayarlandığı belirtiliyor. 
     Eyalet acil durum yetkilileri, eyalet genelindeki pek çok şehre, her bir şehrin 150 kişiyi barındırması yönünde teklif götürüldüğünü ve bu teklifin kabul gördüğünü ifade ediyorlar. 
     New York, Katrina kasırgasının ardından evsiz kalanlara yeni yurt olma teklifi götüren yaklaşık 30 eyaletten biri. 
     Felaketzedelerin havayoluyla New York'a ulaştırılacağını kaydeden yetkililer, gelenlerin kimliklerinin belirlenmesi ile sağlık, temizlik ve giyim kuşam ihtiyaçlarının karşılanması amacıyla havaalanında bir ekibin görev yapacağını açıkladılar. 
     Yetkililer, felaketzedelerin 18 ila 24 ay süresince bölgelerinde kalacaklarını düşünmekle birlikte, gelenlerin bir kısmının bölgeye yerleşme kararı alacaklarını tahmin ediyorlar. 
     New York Eğitim Komisyonu Üyesi Richard Mills, konuya ilişkin olarak, ''11 Eylül trajedisi yaşandığında bütün Amerika bize yardım elini uzatmış ve herkes New York'lu olmuştu. Bugün de New York eyaletinin tamamı, bakım, barınak, gıda ve eğitim ihtiyacı olan felaketzedelere kucak açıyor'' diye konuştu. 
     
</TEXT>
</DOC>
