<DOC>
<DOCNO> 378003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun14.html </URL>
<DATE> 2005/09/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Talabani ABD yıl sonuna kadar 50 bin asker çekebilir 
</HEADLINE>
<TEXT>

     Irak Devlet Başkanı Celal Talabani, ABD'nin yıl sonuna kadar Irak'tan 50 bin askerini çekebileceğini söyledi. 
     Talabani, Washington Post gazetesinde bugün yayımlanan demecinde, ülkenin bir bölümünü kontrol etmeye yetecek Irak güvenlik gücü bulunduğunu belirterek, ''Amerika'nın güçlerinin bir bölümünü çekebileceğini ve yerlerine kendi güçlerimizi koyabileceğimizi sanıyorum. Benim görüşüme göre, 40 bin ila 50 bin Amerikan askeri yıl sonuna kadar çekilebilir'' dedi. 
     Talabani, Beyaz Saray'da bugün Başkan George Bush ile yapacağı görüşmede de bu konuyu gündeme getirmeyi planladığını belirterek, ABD'nin derhal askerlerinin bir bölümünü çekmeye başlayabileceğini düşündüğünü kaydetti. 
     Gazetenin Beyaz Saray ve Pentagon ile temas kurmasının ardından ise Talabani'nin üst düzey bir danışmanı, Washington Post gazetesini telefonla arayarak, Irak Devlet Başkanı'nın açıklamasında, asker çekme için özel bir tarih vermek istemediğini iletti. 
     Gazetedeki habere göre, Talabani'nin danışmanı, ABD'nin Irak'tan asker çekmesi için asıl ölçütün direnişin seviyesi ve Irak'ın bununla baş edebilme kapasitesi olduğunun altını çizdi. 
     Beyaz Saray danışmanı Dan Bartlett de gazeteye yaptığı açıklamada, Talabani ile aynı görüşü paylaştıklarını belirterek, Iraklıların ülkelerini savunma kapasiteleri arttıkça, görevi tamamlamak için daha az Amerikan askerine gereksinim bulunacağını söyledi. 
     Amerikan Başkanı Bush, Irak'tan asker çekme için tarih vermeye yanaşmıyor. 
     Talabani, bugün Beyaz Saray'da Bush ile bir araya gelecek. 
     
</TEXT>
</DOC>
