<DOC>
<DOCNO> 355253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas13.html </URL>
<DATE> 2005/06/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Guatr, adet düzensizliğine yol açabiliyor 
</HEADLINE>
<TEXT>

     Amerikan Tiroid Birliği Üyesi Prof. Dr. Cumali Aktolun, milyonlarca hastada cinsiyet hormonları normal olduğu halde, tiroid hormonlarının yetersiz veya aşırı salgılanmasına bağlı olarak adet düzensizliği görülebildiğini bildirdi. 
     Prof. Dr. Aktolun, adet düzensizliğinin milyonlarca kadının sorunu olduğunu vurgulayarak, alışılandan daha fazla veya daha sık kanama ya da beklenen kanamanın olmayışının, ''içten içe yaşanan kadınsı bir huzursuzluğa'' yol açtığını söyledi. 
     Düzenli adet görebilmek için vücuttaki birçok hormonun sağlıklı bir denge içinde olması gerektiğine işaret eden Prof. Dr. Aktolun, şöyle dedi 
     ''Ancak adet düzensizliği denildiğinde ilk olarak cinsiyet hormonlarındaki bozukluklar, yani kadındaki östrojen ve progesteronun kandaki seviyesi ve dengesi akla gelir. Bu birçok vakada doğru iken, milyonlarca hastada cinsiyet hormonları normal olduğu halde, tiroid hormonlarının yetersiz veya aşırı olarak salgılanmasına bağlı olarak adet düzensizliği görülebiliyor.'' Henüz ayrıntıları bilimsel olarak yeni yeni netleşip, tanımlanmaya başlanan ''hipofiz-tiroid-yumurtalık'' arasında bir ilişki mevcut olduğunu dile getiren Prof. Aktolun, bir kadının kanında tiroid hormonunun yetersiz veya fazla olmasının bu ilişkiyi bozduğunu, bunun sonucunda da adet düzensizliği görülebildiğini kaydetti. 
     Prof. Dr. Aktolun, tiroid hormonu bozukluklarının genellikle guatr ile beraber olabildiğini, ancak bu büyümenin her zaman hasta veya yakınlarının fark edeceği kadar bariz olmayabileceğini anlattı. 
     Tiroid hormonunun yetersiz salgılanmasında, adet düzensizliğine ilaveten şişmanlık, ciltte kuruluk, çarpıntı, saçlarda matlaşma, tırnaklarda kırılma ve kabızlığın sık görüldüğüne dikkat çeken Prof. Dr. Aktolun, aşırı salgılanmasında ise kilo kaybı, saçlarda dökülme, çarpıntı, ishal, yüksek tansiyonun yaygın olduğunu belirtti. 
     
     TEŞHİS VE TEDAVİ 
     Tiroid hormon bozukluğunun teşhisi için kanda tiroid hormon düzeyinin ölçülmesi gerektiğini vurgulayan Prof. Dr. Cumali Aktolun, şunları kaydetti 
     ''Bu ölçümlerden en değerlisi de kanda TSH düzeyinin ölçümüdür. Eğer tiroid hormonu yetersiz veya gereğinden fazla ise öncelikle bunun nedeni ve türü modern tekniklerle ortaya konmalı, sonra guatrın çeşidine göre tedavi yapılmalıdır. 
     Tiroid hormonu bozukluğuna bağlı adet düzensizliklerinde klasik östrojen-progesteron tedavisi çoğunlukla başarılı olmaz. Bu hastalarda öncelikle tiroid hormon bozukluğu tedavi edilip, 3-6 aylık bir süreden sonra adet düzensizliğinin düzelmesi beklenir.'' 
     
</TEXT>
</DOC>
