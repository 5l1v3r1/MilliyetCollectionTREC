<DOC>
<DOCNO> 351653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/ekonomi/aeko.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan şirketlerine, ilana çıkmadan 50 teklif geldi 
</HEADLINE>
<TEXT>


İmar Bankası'ndaki 8.5 katrilyon liralık yolsuzluktan sonra el konulan Uzan Grubu'na bağlı çimento, medya ve iletişim grubu şirketlerine teklif yağıyor 

Nedim Şener 

Tasarruf Mevduatı Sigorta Fonu'na TMSF geçen Uzan Grubu şirketlerine, satış ilanları çıkmadan teklif yağmaya başladı. Milliyet'in Fon yetkililerinden edindiği bilgiye göre, Cumhurbaşkanı'nın onayladığı 5343 sayılı Kanun ile 'iktisadi bütünlük' içinde satışına imk n verilen Uzan Grubu şirketleri için bugüne kadar yerli ve yabancı olmak üzere toplam 50 dolayında teklif geldi. Bu şirketlerin satış ilanları önümüzdeki hafta çıkacak. 

Yabancıyı sınır engellemedi 
TMSF, Star Televizyonu ve radyosu ile Star Gazetesi'nin de bulunduğu medya grubunun satışından 300 milyon dolar gelir hedefliyor. Uzanların Çimento grubu için beklenen gelir ise 600 milyon dolar. Bu şirketlerle, dünyanın en büyük çineto çimento grupları ilgileniyor. Telsim için tahmini gelir ise 3.5 - 4 milyar dolar arasında. 
Uzanlar'ın gerek medya, gerek çimento, gerekse telekom şirketlerine yabancı grupları ilgisi de oldukça yüksek düzeyde. Yabancıların Türk medya şirketlerinde hissedarlık oranı yüzde 25 ile sınırlı olmasına rağmen, TMSF'ye, aralarında Star televizyon, gazete ve radyoların da yer aldığı medya grubu için Alman, Fransız, Amerikalı ve Kanadalılar ile Lüksemburg merkezli çok uluslu şirket SBS teklif verdi. Bu şirketlere şu ana kadar altı da yerli alıcı çıktı. Böylece henüz ihaleye çıkmadan medya grubuna gelen teklif sayısı 11 olarak şekillendi. 

Telsim'e 10 yerli teklif 
Hatırlanacağı gibi yabancıların medya sahibi olmasındaki sınırın kaldırılmasına ilişkin yasa Cumhurbaşkanı Ahmet Necdet Sezer tarafından veto edilmişti. 
Altı milyon civanında olduğu belirtilen abone sayısı ile Türkiye'nin ikinci en büyük GSM operatörü olan Telsim için 10 şirket TMSF'ye başvuruda bulundu. TMSF kaynakları yerli sermayedarların konsorsiyum şeklinde teklif ilettiğini, toplam 10 grubun şirketle ilgilendiği belirttiler. Bu grupların arasında Sabancı ve Oyak'ın da olduğundan söz ediliyor. 
Uzanlar'ın çimento grubu için yerli şirketlerden gelen teklif sayısı 15'i buluyor. Bugüne kadar 10 da yabancı şirket alıcı olduğunu açıklamıştı. 

130 günlük takvim 
TMSF'den edinilen bilgiye göre gelecek hafta çıkacak ilanlar ile satış takvimi başlayacak. İlanların çıkmasından açık artırmaların tamamlanmasına kadar ise 130 günlük takvim belirlendi. 
İlanların çıkmasından sonra alıcılar şartnameleri alacak ve ön yeterlilikleri incelenecek. Ön yeterliliği bulunanlara şirketlere inceleme yapma hakkı verilecek. Ardından kapalı zarfta teklifler alınacak. Bu teklifler komisyon huzurunda açıldıktan sonra TMSF tarafından açık artırma usulü ihale yapılacak. 
Açık artırmada en yüksek teklifi veren ihaleyi alacak ancak ihalenin satışının onayı TMSF Fon Kurulu tarafından yapılacak. 

Vodafone müşterileri arasında Telsim'e talip olduğunu daha önce açıklayan şirketlerin başında Vodafone var. Şirketin Telsim'e, Türk şirketi Nurol ile teklif vereceği belirtilmişti. Telsim, Türk Telekom'a talip olan Saudi Oger'in sahibi Lübnanlı Hariri Ailesi'nin ilgi alanı içinde. Norveçli Telenor ile Çinli Hutchison Whampoa da Telsim'le ilgileniyor. Erdem Holding Yönetim Kurulu Başkanı Zeynel Abidin Erdem, Telsim 'i almak amacıyla yabancı ortaklarla görüştüklerini açıklamıştı. 
Bu arada Motorola'nın da muhtemel alıcılar içinde olduğu belirtiliyor. Telsim yatırımı dolayısıyla Uzanlar'dan 2.7 milyar dolar alacak davası gerekçesiyle tahkime giden Motorola, ABD'de açtığı davaları kazanmıştı. 

Yabancılar Star TV'yi istiyor Uzanlar'ın medya grubundaki en önemli iki şirketi Star Televizyonu ve Star Gazetesi... Fransız, Amerikalı ve Kanadalılar ile Lüksemburg merkezli SBS teklif verdi. Bu şirketlerle ilgili son yasal değişiklikler, yabancı alıcılara yüzde 25'e kadar hisse alma olanağı veriyor. Bu şirketlerle ilgilenen yerli gruplar arasında Sanko ve Cıngıllıoğlu'nun adı geçmişti. Sanko'nun televizyon ile değil sadece Star Gazetesi ile ilgilendiği belirtiliyor. 

Devler, çimentoların peşinde Uzanlar'ın 10 çimento fabrikasının müşterileri arasında, Heidelberg Cement HC , Lafarge, Cementir, Italcementi ve Vicat gibi dünyanın bütün önemli çimento üreticileri bulunuyor. Lafarge ve HC dünyanın en büyük ikinci ve üçüncü üreticisi. 
Türkiye'de yatırımı bulunmayan çimento devleri de Uzan fabrikalarının peşinde. Bunların arasında 161 milyon ton kapasitesi ile dünyanın en büyük çimento şirketi İsviçreli Holcim, 85 milyon ton kapasitesi ile dünyanın dördüncü büyük üreticisi Meksikalı Cemex ayrıca Yunanistanlı Titan, İrlandalı CRH da bulunuyor. Cemex ve CRH'ın 'en iştahlı iki müşteri' olduğu ifade ediliyor. 
Bu arada, yerli çimentocuların neredeyse tamamı 'talip' olduklarını açıklamış durumda. Sektörün büyük yerli oyuncuları Sabancı, Oyak ve Nuh'un yanı sıra 'bağımsız' yatırımcılar olarak adlandırılan tek fabrikalılardan Sanko da Uzan fabrikaları ile ilgileniyor. 
Uzanlar'ın Güneydoğu'daki üç fabrikasını kıymete bindiren de Irak faktörü. Gaziantep fabrikası bölgedeki kapasitenin yüzde 19'unu, Şanlıurfa yüzde 10'unu, Ergani fabrikası yüzde 20'sini temsil ediyor. 
Uzan fabrikalarının toplam payı yüzde 48. Bu fabrikaları alan bölgenin patronu olacak. Ama 'bölge patronluğu'ndan çok, Irak pazarına yakınlık önemli. Satış sürecinde tansiyonu artıran bir başka faktör de ilgilenen yabancıların boyutları... Türkiye'de çimento sektöründe beş büyük yabancı yatırımcı var. 

Pazarlıkta patrona telefon hakkı TMSF, ihale ortamında şirketler adına artırmaya katılan yetkililer ile ilgili de bazı kolaylıklar getirmeyi planlıyor. Bunlardan birisi, ihale içinde, şirket yetkilisinin şirket patronu ile görüşme yapabilmesi ve yeniden fiyat teklif edebilmesi olanağının sağlanması. 
TMSF yetkililerinden edindiğimiz bilgiye göre, Fon Kurulu en iyi fiyata ulaşmak için gerek görürse ihaleye 'pazarlık usulü' devam edecek. Bu yöntemin uygulanması sırasında, fiyatı istediği gibi artıramayan alıcılara da başka bir şans verilecek. 
Böylece açık artırmada arkada kalan bir alıcı adayı, pazarlık sırasında, yeni bir teklifle pazarlık sürecine yeniden katılabilecek. Böylece, fikrini değiştiren ve daha iyi bir fiyat vermeyi düşünen alıcıların yolu açılacak. 


</TEXT>
</DOC>
