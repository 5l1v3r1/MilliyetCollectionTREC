<DOC>
<DOCNO> 382550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko14.html </URL>
<DATE> 2005/09/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Uzan grubu çimento fabrikalarına rekor başvuru... 
</HEADLINE>
<TEXT>

     Tassarruf Mevduatı Sigorta Fonu TMSF tarafından 10 Ekim’de ihale edilecek olan Uzan Grubu Çimento fabrikalarına rekor düzeyde başvuru yapıldı. Şu ana kadar 180 şartname alındı. 
     TMSF’den yapılan açıklamaya göre, Çimento Grubu satış ihalesinin Star Medya Grubu’nun satış işlemlerinin tamamlanmasının ardından gerçekleştirilecek. 
     Çimento Grubu’nda yer alan her bir fabrikanın ihalesine katılmak için idari belgelerin teslimi için son günün 30 Eylül 2005 olduğu bildirilen açıklamada, katılımcıların kapalı zarf tekliflerini yaparken verebilecekleri en yüksek bedeli yazmalarının önemine vurgu yapıldı. 
     Açıklamada, ihalenin ilk aşamasında düşük teklif verenlerin eleneceği hatırlatılırken, kapalı zarf ile teklif verme sürecinde en yüksek teklif veren 5 şirketin açık artırma ile düzenlenecek ihaleye katılmaya hak kazanacağı ifade edildi. 
     
     AÇIK ARTTIRMA 
     Açıklamada, TMSF’nin fabrikalar için şu ana kadar 180 şartname aldığı belirtilirken, ihalenin açık arttırma usulüyle yapılacağı kaydedildi. İhalede, kapalı zarfla verilen en yüksek teklif açık artırmanın başlangıç fiyatı olacak. Açık arttırma, teklif sahiplerinin TMSF Satış Komisyonu önünde sözlü olarak tekliflerini sunmaları şeklinde gerçekleştirilecek. Açık artırma sürecinde ihale katılımcıları minimum 250 bin dolar artırım yapabilecekler. 
     
     SATIŞ SÜRECİ 
     Tekliflerin peşin bedel üzerinden verileceği ihalede, vadeli satış uygulaması yapılmayacak. Açık arttırma aşamasında verilen en yüksek teklif FON Kurulu’nun onayına sunulacak. İhalelerin sonuçlanması ile birinci ve ikinci en yüksek teklif veren katılımcıların idari belgelerle birlikte alınan Rekabet Kurumu Bildirim Formları, Rekabet Kurumu’na gönderilecek. Rekabet Kurumu’nun uygun görüşünün gelmesi, Fon Kurulunun onaylaması ile satış işlemi sonuçlanacak. 
     
</TEXT>
</DOC>
