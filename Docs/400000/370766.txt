<DOC>
<DOCNO> 370766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/guncel/gun06.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
M. Şevket Eygi Ayasofya'yı Müslümanlar ne yapacak 
</HEADLINE>
<TEXT>


İSTANBUL Milliyet 

MİLLİ GAZETE Yazarı Mehmed Şevket Eygi, dünkü yazısında Ayasofya'nın ibadete açılması taleplerini temkinli bir yaklaşımla eleştirdi. Ayasofya'nın cami olmasının bazı koşullara bağlı olduğunu vurgulayan Eygi, bu konuda ısrarcı olanları, "Burnu büyük, beyinsiz birtakım İslamcılar cart curt ediyorlar, deccali lüks otomobillerle caka satıyorlar ama Allah'ın Bizans'tan alıp bize verdiği o mabedi perişan vaziyette bırakıyorlar" ifadelerini kullandı. 

Eygi'nin endişeleri 
Hıristiyanlık aleminin Ayasofya konusunda araştırmaları için milyonlarca dolar harcadığına dikkat çeken Eygi, Ayasofya'ya ilişkin endişelerini de şöyle sürdürdü 
"Geçenlerde bir seramik - çini sergisini gezmek için Ayasofya'ya gitmiştim, kendi kendime düşündüm. Bu binayı tekrar Müslümanlara verseler bizimkiler ne yapacak Elektrikli matkaplarla o canım mozaikleri, renkli mermerleri paldır küldür delecekler ve korkunç - iğrenç hoparlörler takacaklar. Ayasofya'nın giriş kısmının zemininde 1500 senelik mermerler var. Yer yer çatlamış, aşınmış... İster misiniz bazı aklı evveller bunları söktürüp yerlerine adi Marmara adası mermerleri koymaya kalksınlar. Yaparlar mı yaparlar." 


</TEXT>
</DOC>
