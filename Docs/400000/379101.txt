<DOC>
<DOCNO> 379101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/aeko.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Royal, Galataport'a 3.5 milyar euro teklif etti 
</HEADLINE>
<TEXT>


Tüpraş'ın yüzde 14.76'sını 'ucuza kapattığı' eleştirilerine hedef olan İsrailli Yatırımcı Ofer'in de ortakları arasında bulunduğu Royal, Galataport Projesi'ne rakiplerinin üç katı fiyat verdi 

EKONOMİ SERVİSİ 

Galataport projesinde Salı Pazarı ve Karaköy Kruvaziyer Limanı, Turizm Ticaret Kompleksi talipli üç konsorsiyumun teklif zarfları dün açıldı. En yüksek teklifi İsrailli milyarder Sami Ofer'in de ortakları arasında bulunduğu Royal Caribbean Cruise ile Mehmet Kutman'ın sahibi olduğu Global Yatırım Holding'in başını çektiği konsorsiyum verdi. Konsorsiyum, 3 milyar 538 milyon euro teklifi ile Tepe ve Fiba liderliğindeki konsorsiyumların tekliflerini neredeyse üçe katladı. 
Galataport için Türkiye Denizcilik İşletmeleri'nin TDİ yaptığı ihalede, projeye talip üç konsorsiyumun teklifi dün açıklandı. Projede öngörülen turistik tesislerin yapılması yükümlülüğünü ve 49 yıllığına işletilmesi hakkını içeren ihalede Fiba Konsorsiyumu 1 milyar 4 milyon euro, Tepe Konsorsiyumu 1 milyar 362 milyon euro teklif verdi. 

İhale süreci devam ediyor 
KDV hariç olarak verilen fiyat teklifleri ile birlikte, konsorsiyumların teklifleri 'teknik değerlendirmeye' alınacak. İhale Komisyonu Başkanı ve Türkiye Denizcilk İşletmeleri Genel Müdür Yardımcısı Tevfik Küçük, komisyon değerlendirmelerinin önce TDİ yönetimine, arkasından Özelleştirme İdaresi'ne sunulacağını söyledi. Son kararı ise Yüksek Planlama Kurulu verecek. 

'Rakamı bekliyorduk' 
Küçük, komisyonun teknik değerlendirmelerini 10 gün içinde tamamlayacağını belirtti. TDİ Genel Müdürü Burhan Külünk ise 3 - 3.5 milyar gibi bir fiyatın bekledikleri fiyat olduğunu söyledi. Projeyi alan firma yapımı öngörülen tesisleri en geç iki yıl içinde tamamlayacak. 

Royal, Tepe ve Fiba konsorsiyumları yarıştı Sami Ofer'in de ortakları arasında bulunduğu Royal Carribean Cruises, dünyanın en büyük kruvaziyer şirketlerinden biri. Ofer'in şirketteki hissesinin 1.5 milyar dolar değerinde olduğu belirtiliyor. Şirketin 19 gemisi var. 2003 yılında 3.8 milyar dolar gelir sağladı. Kurucusu ve ana hissedarı ise Chicagolu Pritzker Ailesi. 

Royal 3 milyar 538 milyon euro 
Royal Caribbean Cruises, Global Yatırım , Rouse TRI Party, Sasso Holding, IC Antbel Antalya, Limak İnşaat 

Tepe 1 milyar 362 milyon euro 
Tepe İnşaat, Turner Construction, Singapore Cruise Center, Sawport LLC 

Fiba 1 milyar 4 milyon euro 
Finansal Gayrimenkul Geliştirme - Fiba Holding, Ude Turizm Yatırım, Venezia Terminal, Five Mounts Properties 

Liman, otel ve müze yapılacak Daha önce yapılan hesaplamalarda, Karaköy'de bin 200 metre uzunluğundaki sahil şeridini kapsayan projede yapılması öngörülen tesislerin yatırım değerinin 300 milyon dolar civarında olacağı belirtilmişti. Bu yatırımı konsorsiyumlar yapacaklar. İhale komisyonu, konsorsiyumların bu işler için tekliflerini değerlendirecek. 
Proje kapsamında, sahil şeridinin 600 metrelik kısmı liman olarak düzenlenecek ve bu bölüm kruvaziyer turizmine açılacak. Kalan 600 metrelik kısım ise halka açık alan olarak düzenlenecek. 
Bölgede beş ve dört yıldızlı oteller, alışveriş merkezleri, gümrük alanı, free shoplar, müze gibi turistik özellikte bölümler bulunacak. 

'Spekülasyonlar boşuna yapıldı' Global Yatırım'ın sahibi Mehmet Kutman ile Sami Ofer, son yıllarda birlikte hareket ediyorlar. İkili daha önce Kuşadası Limanı ve İstanbul Gümüşsuyu'ndaki Park Otel'i aldı. Galataport'ta üçüncü ortaklıklarını yaptı. Tüpraş'ta tartışmalı hisse satışında da birlikte hareket ettiler. Tüpraş'ın yüzde 14.76'sının satışında 'ucuza gitti' tartışmaları halen gündemde. Bilindiği gibi bu satışa aracılık eden kuruluş Global Menkul, alıcı ise Sami Ofer'di. 
Kutman, dün, fiyat tekliflerin açıklanmasından sonra, gazetecilere yaptığı kısa açıklamada, bu fiyatın eleştirilere yanıt olduğunu söyledi. 
Kutman, "Aritmetiği çok iyi yaptık. Hem bu özelleştirme hem de öncekiler hakkında yapılan tüm spekülasyonlar boşuna yapıldı" diye konuştu. 


</TEXT>
</DOC>
