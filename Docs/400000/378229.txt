<DOC>
<DOCNO> 378229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun03.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdil davasında vazo aranıyor 
</HEADLINE>
<TEXT>


Füsun Erdil, yargıya konu olan 'kristal vazo'nun komutanlıkta olduğunu belirtti. Ancak, 7 milyara alınan vazo bulunamıyor. 

ANKARA Milliyet 

Eski Deniz Kuvvetleri Komutanı Oramiral İlhami Erdil'in eşi Füsun Erdil'i mahkemelik yapan vazo bulunamıyor. Füsun Erdil, Deniz Kuvvetleri Komutanlığı'na yaklaşık 7 milyar liraya mal olan vazonun halen konutta bulunduğunu belirtti. Ancak, iddianamede davaya konu vazonun tarifi yapılmadığı için konutta bulunan vazolardan tespit yapılamıyor. 
Deniz Kuvvetleri Askeri Mahkemesi'nde, Erdil'in eşi Füsun Erdil ile 2001 - 2002 arasında komutanlık konutuna alınan kristal vazo, kül tablaları ve çerçeve gibi malzemelerden dolayı devleti zarara uğrattıkları iddia edilen dönemin satın alma komisyonu üyesi 19 kişinin yargılandığı davanın dünkü duruşmasına, sanık avukatları katıldı. Mahkeme Başkanı, Erdil'in İstanbul 3. Kolordu Komutanlığı Askeri Mahkemesi'nde talimatla alınan ifadesinin mahkemeye gönderildiğini söyledi. 
"Devleti zarara uğrattığı" iddiasıyla yargılanan Erdil, ifadesinde, "Kristal vazo alındı, ancak ödemenin nasıl yapıldığını bilmiyorum. Kimseye 'görevini ihmal et' demedim" dedi. 
Mahkemenin gönderdiği tebligatların ev adresi yerine Fenerbahçe Orduevi'ne gönderilmesi nedeniyle davadan haberdar olmadığını belirten Erdil'in, gazete haberlerinin ardından avukatı Turgay Sarıakçalı ile birlikte mahkemeye giderek talimatla ifade verdiği anlaşıldı. Duruşma, 27 Ekim'e ertelendi. 


</TEXT>
</DOC>
