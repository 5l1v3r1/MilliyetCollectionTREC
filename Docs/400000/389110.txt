<DOC>
<DOCNO> 389110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/axspo03.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan'ın başı dertte 
</HEADLINE>
<TEXT>


Galatasaraylı yıldızın, Denizlispor maçı sonrası stat koridorunda hakem Selçuk Dereli'ye küfür ettiği raporlara geçti. Bugün tedbirli olarak PFDK'ya sevk edilmesi beklenen Hasan Şaş'a en az 2 maç ceza verileceği bildirildi 

ÖZEL HABER CEMAL ERSEN 


Galatasaray'ın hırçın yıldızı Hasan Şaş bir kez daha dilinin kurbanı olacak. Cim Bom'un bu sezon Ali Sami Yen'de ilk kez puan kaybettiği Denizlispor maçı sonrası öfkesine hakim olamayan yıldız futbolcunun, hakem Selçuk Dereli'ye soyunma odası koridorunda küfür ettiği ortaya çıktı. 
Futbol Federasyonu'na ulaşan hakem ve temsilci raporlarında Hasan'ın, Dereli'ye küfür ettiği ifadeleri yer alırken, sarı - kırmızılı oyuncunun bugün tedbirli olarak Profesyonel Futbol Disiplin Kurulu'na sevk edileceği öğrenildi. Disiplin Talimatı'nın, "Hakaret" başlıklı 25. maddesine göre işlem görecek olan Hasan'a, "Hakemlere sözlü veya fiili olarak hakaret eden, söven ve kişilik haklarına saldırıda bulunanlar müsabakalardan men veya hak mahrumiyeti ile cezalandırılır. Fiilde bulunan sporculara iki veya üzerinde men cezası verilir" hükmü doğrultusunda asgari 2 maç ceza kesileceği vurgulandı. 

Tulun'a da soruşturma 
Hasan Şaş, PFDK'ya tedbirli olarak gönderilmesi halinde Cim Bom'un perşembe günü Türkiye Kupası'nda Mersin İdmanyurdu ile oynayacağı maçta forma giyemeyecek. Yıldız futbolcu, 2 maç ceza alması durumunda Gençlerbirliği deplasmanında da takımdaki yerini alamayacak. 
Bu arada Denizlispor maçı ardından, "Hakem ince ince çalışarak Galatasaray'ın altını oydu" diyen Sportif Direktör Bülent Tulun'un da ifadesine başvurulacağı öğrenildi. Federasyonun yapılacak soruşturma sonunda Tulun'u, PFDK'ya gönderebileceği kaydedildi. 

Aslan'dan kupa startı 

ERHAN TELLİ 

Denizlispor'la berabere kalarak 5 hafta sonra puan kaybeden sarı - kırmızılı takım, Türkiye Kupası'nda Mersin İdmanyurdu ile perşembe günü oynayacağı maçın hazırlıklarına başladı. Teknik Direktör Gerets yönetiminde, Florya Tesisleri'nde yapılan idman 1.5 saat sürdü. Denizlispor'a karşı 11'de sahaya çıkan futbolcular koşudan sonra soyunma odasına giderken, diğer oyuncular dar alanda pas ve şut çalışmaları yaptı. Bugün izin yapacak olan Galatasaray, Mersin İdmanyurdu hazırlıklarına yarın devam edecek. 

Ümit yine sakatlandı 

Golcü Ümit Karan'ın, Denizlispor maçında yeniden sakatlandığı belirlendi. Sol arka adalesindeki sakatlığı tekrarlayan yıldız futbolcu tedavi altına alındı. Kupa maçına yetişmesi zor olan Ümit'in durumu yarın netlik kazanacak. Dün yapılan idmana katılmayan diğer oyunculardan Hakan Şükür'ün aşil tendonunda, Orhan Ak'ın belinde, Cihan'ın ise kasık bölgesinde ağrı bulunduğu öğrenildi. 


</TEXT>
</DOC>
