<DOC>
<DOCNO> 355504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas05.html </URL>
<DATE> 2005/06/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Dağdaki Efes' Şirince'ye yılad 600 bin turist geliyor 
</HEADLINE>
<TEXT>

     Tarihi 5. yüzyıla kadar dayanan eski adı ''Kırkınca'', yeni adıyla Şirince Köyü'nü yılda yaklaşık 600 bin turistin ziyaret ettiği bildirildi. 
     İzmir'in Selçuk İlçesi'ne bağlı Şirince Köyü Muhtarı Ali Vurmazdere, zeytin ve çam ağaçlarıyla kaplı bir vadide kurulan, tarihi ve doğal güzelliklerin korunduğu köye gelen turist sayısının, son yıllarda hızla arttığını söyledi. 
     Efes Antik Kenti'ne 12, Selçuk'a 7 kilometre mesafedeki eski ismiyle ''Kırkınca'' yeni adıyla Şirince Köyü'nün, Bülbül Dağları'nın eteklerinde yer aldığını belirten muhtar Vurmazdere, köylerinin en gözde gezi yerleri arasına girmesinden mutluluk duyduğunu kaydetti. 
     Vurmazdere, köyde, bir butik otel, 12 pansiyon, 28 restoran, 1 şarap fabrikası, 50 hediyelik eşya dükkanı, 85 yerli ürün satılan stant ile 2 kilise ve 40 manastır bulunduğunu anlattı. 
     Şirince'nin Kentsel sit alanı içinde olduğu için burada ev yapamayan gençlerin, köyü terk ettiğini ifade eden Vurmazdere, ''1999 yılında 825 olan nüfus, şu anda 575. Turizme hizmet eden böyle bir köy daha yoktur. Köyümüzü turizme hizmeti açısından Dağdaki Efes olarak nitelendiriyorum ve bununla gurur duyuyorum'' diye konuştu. 
     
     HAZİNE ARAZİSİ TESPİTLİ YERLER 
     Hazine arazisi tespitli yerlerin Köy Tüzel Kişiliği'ne verilmesi için bakanlıklardan yardım istediklerini dile getiren Vurmazdere, şu bilgiyi verdi 
     ''Köyümüzün insanının toprağından kopmaması için bu yerlerin bize verilmesini talep ediyoruz. Şeftali, üzüm ve zeytincilik yapan köylülerimiz, son yıllarda turizme de yöneldi. Köyde yetişen üzümlerin yanı sıra Manisa ve Denizli'den de üzüm alıyoruz. Birçok evde şarap yapılıyor. Yüzde 50'si köy muhtarlığına ait şarap fabrikamızda günde 18 bin şişe üretim yapılıyor. Geçen yıl Almanya'ya 30 ton dökme şarap ihracatı yaptık. Köyde yaşayanlar, tarımdan yıllık ortalama 5-10, turizmden de 30-40 bin YTL kazanıyor.'' 
     
</TEXT>
</DOC>
