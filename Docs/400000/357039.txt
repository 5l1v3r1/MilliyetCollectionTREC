<DOC>
<DOCNO> 357039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy15.html </URL>
<DATE> 2005/06/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İçtüzük değişikliği teklifi TBMM Genel Kurulu'nda görüşülüyor 
</HEADLINE>
<TEXT>

     TBMM Genel Kurulu, İçtüzük Değişikliği Teklifi’ni görüşmeye başladı. 
     Danışma Kurulu’nda uzlaşma sağlanamaması nedeniyle AK Parti, gündem değişikliği yapılarak içtüzük değişikliği teklifini öncelikle görüşme önerisini, Genel Kurul’un gündemine getirdi. 
     Öneri üzerinde ilk sözü alan DYP Denizli Milletvekili Ümmet Kandoğan, bu yöndeki bir düzenlemenin daha önce iki kez Anayasa Mahkemesi’nde iptal edildiğini anımsatarak, "Siz Anayasa Mahkemesi ile kavga mı etmek istiyorsunuz " diye sordu. Kürsüden TBMM Başkanı Bülent Arınç’ın, geçmiş dönemde bir içtüzük değişikliği teklifini eleştirirken kullandığı, "Böyle bir zillete tahammül edemem. 
     Vicdanlarınıza sesleniyorum, böyle bir ayıptan TBMM’yi kurtarın" sözlerinin yer aldığı konuşmasını okuyan Kandoğan, "Bunun üzerine artık bir şey söylemeye gerek var mı " dedi. 
     AK Parti Adana Milletvekili Recep Garip, ülkenin sorunlarını çözmek için TBMM’nin daha fazla ve daha hızlı çalışması gerektiğini bildirerek, içtüzük değişikliğinin bunu amaçladığını söyledi. 
     CHP Ankara Milletvekili Oya Araslı da konuşmasında içtüzük değişikliği teklifinin "Suskun demokrasi"yi amaçladığını savunarak, "Bu düzenleme demokrasiyi, demokrasinin beşiği olan yasama organında boğmak anlamına geliyor" diye konuştu. 
     AK Parti Grup Başkanvekili Faruk Çelik ise yapmak istedikleri her değişikliğin "Cumhuriyetin kazanımlarını tehlikeye atmak" olarak yorumlandığını belirterek, "Cumhuriyetin bekçisi sen, ben değiliz, 70 milyon... Ne benim Cumhuriyetten, laiklikten, ne de bir başkasının laiklikten bir adım uzak olduğu söylenebilir" dedi. 
     CHP’li Araslı’nın, 1996 yılında gündeme gelen içtüzük değişikliğini destekleyen yönde bir konuşma yaptığını bildiren Çelik, "O zaman Cumhuriyetin kazanımları tehlikeye atılmıyor muydu " dedi. 
     Çelik, teklifin ifade özgürlüğünü engellemek ya da iddia edilen farklı sonuçları amaçlamadığını sözlerine ekledi. 
     AK Parti ve CHP milletvekilleri arasında gerginliklerin yaşandığı görüşme sonunda AK Parti’nin gündem değişikliği teklifi oylanarak kabul edildi. Gündem değişikliği ile AK Parti Grup Başkanvekillerinin imzalarını taşıyan teklif, Özürlüler Yasa Tasarısı ile yaşlılık aylığının hesaplanması ile yasa teklifi gündemin ilk sıralarına alındı. 
     
</TEXT>
</DOC>
