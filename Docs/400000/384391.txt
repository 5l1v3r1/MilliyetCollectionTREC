<DOC>
<DOCNO> 384391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/yguven.html </URL>
<DATE> 2005/10/06/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'Taraftarım olur musun ' 
</HEADLINE>
<TEXT>


Galatasaray yönetimine tepkisi olan samimi ve gerçek Galatasaray taraftarlarını bir kenara ayırarak Ali Sami Yen Stadı'nda şahit olduğum "trajikomik" bir hadiseyi sizlerle paylaşmalıyım. 
Paylaşmalıyım çünkü tek başıma taşıyamayacağım. 
Tromso maçı bitmiş, dışarı çıkıyoruz. Hayal kırıklığına uğramış bazı taraftarlar sözlü protestolarını sürdürerek evlerine gitmeye hazırlanıyorlar. Bazıları ise kameralara ayrılan minik alanın çevresinde toplanıyor. 
Acaba medyanın eleştirilerini mi merak ediyorlar Hayır... Onlar "Halkın yıldızları". Gazeteciler televizyona görüşlerini açıklarken huzurlu ve düzenli bir şekilde sıranın gelmesini bekliyor bu sarı kırmızılı kalabalık. 

Lanetli büyü 
Ne zaman ki kamera ışıkları kendilerine dönüyor adeta "mutasyon"a uğruyorlar. Anlamsız ve üzgün çehreler kasılıyor, büzülüyor, eğiliyor, çirkin ve korkutucu bir maske haline geliyor. Yer çekimine bırakılmış kollar yukarı kalkıyor. Eller yumruk yapılıyor. Baş parmaklar kameraların içindeki hayali seyircileri tehdit eder gibi uzatılıyor. Gırtlak şişiriliyor. Şah damarları patlamak üzere. 
Böyle ısmarlama kızgınlık, en büyük karakter oyuncusunda bile zor bulunur... 
Suskun bekleyen dudaklardan pek de anlaşılamayan, lakin sansüre uğraması korkusuyla asla küfür barındırmayan protesto cümleleri dökülüyor... Ama jet uçağının motor gürültüsü desibelinde. 
O sırada kamera pan yapıyor ya... Yani kalabalığı tarıyor. Tepesindeki ışıktan anlaşılıyor kimi gördüğü. İşte o "kutsal" ışık üzerinden ayrılan her sarı kırmızı formalı "cehennem zebanisi", bir anda kurtuluyor lanetli büyüden. Yeniden insan oluyor. Üzgün ve kırgın bir Galatasaraylı. 
Sormaya çekiniyor insan... "Acaba hangisi rol" diye. 
Hangisi gerçek, hangisi ekran maskaralığı 
"Gelinim olur musun" programındaki gibi "taraftarım olur musun " yarışmasında mı acaba bazıları 

"Hocası hapşıran toplum" 
Belki onların da suçu yok. Derdini "ummana" değil televizyona dökmek için aykırı olması lazım vatandaşın. Aklı başında lafların, eleştirilerin, fikirlerin taşıyıcısı da yok, dinleyeni de. Öyleyse hep birlikte deliliğe. 
Bu öylesine "genel" ki yine Ali Sami Yen Stadı'nın basın tribününde maç seyrederken utandım ben. Bir profesör eleştirmen, saha çizgisine doğru yürüyen Necati'ye avazı çıktığı kadar küfür ediyordu geçenlerde. Ve o profesör ulusal kanalların ağır topuydu. Yan hakeme bir şeyler söyleyen Necati'ye on-onbeş metreden 
"Konuşmasana p......" diyordu. 
"Hoca"sı hapşıran bir toplum olarak, belki de çok ince eleyip sık dokuyorum ben. Ama utanıyorum, üzülüyorum, acıyorum işte. 

Bıçakcı bizi hiç anlamadı 

Dedim ya Futbol Federasyonu Başkanı Levent Bıçakcı "ağır sorunlar" dışında panike gözlerinden çaresizlik okunan bir insan değil... Esprili, keyifli, hoş sohbet biri... 
"Otogırgır" yeteneği, bunun delili. 
Mesela Federasyon'un dağ başındaki Olimpiyat Stadı'ndan vazgeçip Tarabya'daki Zarifi Villası'na taşınma kararındaki en büyük "tehlikeyi" şöyle dile getirdi 
"Biliyorum çok eleştirecekler... Hatta, 'evine yakın olsun diye Tarabya'ya taşıyor Federasyonu' diyecekler" .. 
Güldük... Komikti... 
Lakin başkan bizi pek tanıyamamıştı belli ki. 
Keşke medya, sayın Bıçakcı'nın korktuğu kadar olsa .. 
Mesela ben hemen atıldım ve "mümkün değil öyle bir yakıştırma" dedim 
"Yakışmaz... Hafif kaçar". 
Şaşırdı. Bitirici darbenin tam zamanıydı 
"Kendi evi değerlensin diye semtine yatırım yapıyor teorisi, daha çok uyar". 
Komik değildi ama yine de güldük. 

'El'inin 'kör'ü artık 

Hiç adetim değildir ama şu günlerde iskambil oynasam... Kaybetsem, kazansam... Sıkılsam, tadına doyamasam fark etmez. O oyun huzur içinde bitmez 
Neden .. 
Laf dönüp dolaşıp "el"e gelecek çünkü. Mesela, birisi "bir el daha" diyecek. Ya da "benim elim çok kötüydü"... Veya "bakar mısın şu elime". 
Anında kağıtları kafasına fırlatırım 
O kadar gına geldi "el"den 
Pazar gününden beri mümkünse el bile sıkmıyorum... O kadar yani. 
Ne biçim "el"miş şu Anelka'nınki .. 
Beşiktaşlı Nouma'nın eli bile bu kadar dert edilmedi. Üstelik onunki gözükmüyordu bile şortunun içindeydi. 

Yazık oluyor futbola 
Televizyonu açıyorsun "el"... Radyonun düğmesini çeviriyorsun "el"... Gazetelerin başlıklarında elden düşme "el"li deyimler. 
Yeter 
Gördük işte. Anelka elini soktu kalecinin elleri arasına. İtti kaktı. Belki topu tokatladı. Hakem gol verdi. Hata yaptı. 
Hadi sizin dediğiniz gibi olsun 
O hakem kördü, aptaldı, deli divaneydi, nefesi yetmedi... Boyu kısaydı, cüceydi, para yemişti, satılmıştı, ajan provokatördü. 
Oldu mu .. 
Ama yeter artık. 
Yazık değil mi şu "gariban" futbolumuza 

Savaş mı çıkaracaksınız 
Yazık değil mi federasyona, MHK'ye, kulüplere, taraftarlara 
Bakın Futbol Federasyonu'nun bir "güzelliği" oldu Anadolu'ya açıldı... Gündem o kadar çabuk döndü ki, esamesi bile okunamadı Anadolu kucaklaşmasının. 
Sonra MHK Başkanı ve dolayısıyla hakemlerin karizması bir anda yerle bir oldu. Beğenirsiniz, beğenmezsiniz sayın Ufuk Özerten bir üslup oturtmak üzereydi. Anelka'nın yüzünden kanal kanal gezen Özerten, Fatih Altaylı'ya tosladı ve "haddini bil" uyarısıyla "delikanlılığına" halel geldi. 
Kulüpler, pankart marifetiyle mesajlaşmaya başladı ve en kötüsü Fenerbahçe'ye karşı ortak sloganda anlaştı. Bu ittifakın hangi boyutlara kadar süreceği ise belli değil. 
Taraftarlara gelince... Mesajı nasıl aldıklarını yakında görürsünüz. 
Bütün bunlara sebep Anelka elle gol attı, hakem atladı. 
Aç mısınız, açık mısınız kardeşim Muhtaç mısınız bir "el" polemiğine 
Futbolda savaş mı çıkaracaksınız 
Yeter artık 

Bitmez bu "el" 
Bırakın bu meseleyi. Çünkü sonu gelmez. Remzi Kitapevi'nin "Yaşayan Deyimler ve Atasözleri" sözlüğüne baktım tam 238 tane "el"li deyim var. Bir televizyon programında ortalama on tane kullanılsa, beş ay... Sayfaları hiç hesaplamıyorum. İkişer, üçer yapsalar sezonu tamamlarlar. 
Deyimler bitse şarkılar var 
"Ben seni ellerin olsun diye mi sevdim"... 
Nitekim, elinizin körü yani. 
Ya da Anelka elinin Hakem körü. Yeter. 



</TEXT>
</DOC>
