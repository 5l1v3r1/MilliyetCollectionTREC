<DOC>
<DOCNO> 363441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo14.html </URL>
<DATE> 2005/07/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bıçakcı 2012 için resmen adayız... 
</HEADLINE>
<TEXT>

     Futbol Federasyonu Başkanı Levent Bıçakcı, düzenlediği bilgilendirme toplantısında, çalışmaları hakkında bilgi verirken, ''Popülizmden uzak, kararlı ve sürekli bir çalışma sistematiği ilke edindik'' dedi. 
     Levent Bıçakcı, Lütfi Kırdar Uluslararası Kongre ve Sergi Sarayı'nda düzenlediği basın toplantısında, bugün itibariyle federasyon yönetim kurulu olarak birinci yıllarını doldurduklarını ifade ederek, yeniden yapılanma ve kurumsallaşma yolunda önemli adımlar attıklarını, bugünün sorunlarına çözüm ararken, yarını da planladıklarını söyledi. 
     Şeffaflık, açıklık ve hesap verebilirlik prensiplerine bağlı kaldıklarını kaydeden başkan Bıçakcı, şöyle konuştu 
     ''Demokratik kurumsal yönetime geçiş yolunda önemli adımlar attık. Profesyonel şirket mükemmelliğini sosyal kurum olma sorumluluğuyla biraraya getirmeye çalıştık. Federasyon'u sadece bir çatı örgüt olarak değil, aynı zamanda bir referans kurum olarak konumlandırdık.'' 
     
     ''2012 İÇİN RESMEN ADAYIZ'' 
     Levent Bıçakcı, 2012 Avrupa Futbol Şampiyonası'nı düzenlemek için UEFA'ya başvurduklarını ve artık resmen aday olduklarını söyledi. 
     Şampiyona için İtalya, Yunanistan, Polonya-Ukrayna, Macaristan-Hırvatistan ve Rusya'nın da aday olduğunu kaydeden Bıçakcı, bu ülkelerden İtalya ile çekişeceklerini tahmin ettiğini söyledi. 
     
     ''HAVUZ SİSTEMİ ONAYLANDI'' 
     Başkan Bıçakcı, yeni naklen yayın havuz sisteminin Birinci Süper Lig'de bulunan 18 kulüp tarafından onaylandığını söyledi. 
     Tüm kulüplerin daha fazla kazanmaları için pastayı büyüttüklerini kaydeden Levent Bıçakcı, sponsorluklar ve yeni fonlarla havuzu daha da genişlettiklerini anlattı. 
     Yayın gelirlerinin puan ve performansa dayalı adil dağıtımı üzerine inşa ettikleri, yeni havuz sistemiyle birlikte Birinci Süper Lig'de yarışan 18 kulübün gelirlerinin 3 sezon boyunca garanti altına alındığını belirten Bıçakcı, ''Yeni havuz sistemiyle daha rekabetçi, daha kaliteli, daha heyecanlı, daha çekişmeli bir Süper Lig'e sahip olacağız. Futbol değerlerini tüketen şike ve teşvik primi spekülasyonlarını en aza indireceğimize inanıyorum'' şeklinde konuştu. 
     
     ''MİLLİ TAKIM YENİDEN YAPILANMA PROJESİ'' 
     Federasyon Başkanı Bıçakcı, 2006 yılında Almanya'da düzenlenecek Dünya Kupası finallerine katılma yolunda önemli 3 maçtan önce teknik kadroda ciddi bir revizyon yaparak Fatih Terim'i göreve getirdiklerini hatırlatırken, yeni bir milli takımlar sistemini uygulamaya koyacaklarını söyledi. 
     Levent Bıçakcı, 26 Temmuz Salı günü bu projenin startının tüm bölge antrenörleri ve çalışanlarıyla birlikte verileceğini açıkladı. 
     Birinci Süper Lig ve İkinci Lig A Kategorisi'ndeki takımların statlarındaki eksiklerini bitirmeleri için temmuz ayı sonuna kadar süre tanıdıklarını belirten Bıçakcı, eksiklerini tamamlamayan kulüplere yaptırım uygulayacaklarını vurguladı. Başkan Bıçakcı, eksiklerini tamamlamada zorluk çeken kulüpler için fon oluşturduklarını, söz konusu kulüplerin Gençlik ve Spor Genel Müdürlüğü'nden de destek alabileceklerini anlattı. 
     
     ULUSLARARASI GİRİŞİMLER 
     Federasyon olarak çok sayıda uluslararası organizasyonu Türkiye'de yapabilmek için başvuruda bulunduklarını açıklayan Bıçakcı, UEFA 2008 Genel Kurulu'nu düzenlemek için çaba harcadıklarını söyledi. 
     Bıçakcı, 2008 UEFA Kupası finalinin Fenerbahçe Şükrü Saracoğlu Stadı'nda oynanması için yaptıkları başvurudan da çok olumlu yanıt geldiğini belirterek, şanslarının büyük olduğunun kendilerine bildirildiğini vurguladı. 
     2007 U-21, 2008 U-17 ve 2009 U-19 Avrupa Futbol Şampiyonalarını düzenlemek için girişimleri başlattıklarını kaydeden Levent Bıçakcı, ''Dünya Spor Hukuku Sempozyomu'nu 11-13 Kasım tarihleri arasında, UEFA Medikal Sempozyomunu'da 28-30 Kasım tarihleri arasında İstanbul'da gerçekleştireceklerini açıkladı. 
     Öte yandan 2012 Avrupa Futbol Şampiyonası adaylık sorumlusu Orhan Gorbon da adaylık başvurusu hakkında bilgi verdi. 500 sayfalık adaylık kitapçığı oluşturduklarını anlatan Gorbon, 15 Kasım'da şu anda 6 olan aday sayısının 3'e ineceğini, Aralık 2006'da da adayın açıklanacağını söyledi. 
     Gorbon, adaylık başvurusunda Başbakan Recep Tayyip Erdoğan, Başbakan Yardımcıları Abdullah Gül ve Mehmet Ali Şahin, ilgili bakanların, muhalefet partileri, stat şehirlerinin belediye başkanlarının desteklerini bildiren mektuplarını UEFA'ya sunduklarını ifade etti. 
     
</TEXT>
</DOC>
