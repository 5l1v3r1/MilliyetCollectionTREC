<DOC>
<DOCNO> 354912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas18.html </URL>
<DATE> 2005/06/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Dublörlere Oscar ödülü yok 
</HEADLINE>
<TEXT>

     Ünlü oyuncuların yerine filmlerdeki birbirinden zor görevleri hayatlarını tehlikeye atarak yerine getiren dublörlerin Oscar ödülü alma hayalleri suya düştü. 
     Her yıl verilen Akademi Ödülleri'nde dublörlere de 'Dublörler Kategorisi' adı altında Oscar ödülü verilmesi talebiyle Akademi'ye başvuran dublörlere Film Sanatları ve Bilimi Akademisi olumsuz yanıt verdi. 
     Film Sanatları ve Bilimi Akademisi Başkanı Frank Pierson, yaptığı açıklamada, üyeler arasında yapılan oylama sonucunda 78. Oscar ödüllerinde dublörlere ödül vermeme kararı çıktığını açıkladı. 
     Pierson, ''Akademi'nin verdiği ödül sayısını azaltmaya çalıştığı bir dönemde, yönetim kurulumuz yeni bir ödül kategorisi eklemeyi uygun bulmadı'' şeklinde konuştu. Geçen hafta 75 kadar kadın ve erkek dublör, Akademi merkezinin önünde toplanmış ve çeşitli gösterilerle üyelerin dikkatini çekmeye çalışmışlardı. 
     Gösterinin ardından Daily Variety gazetesine konuşan Stunts Unlimited dublör firmasından Jack Gill, ''Filmlerde gördüğünüz aksiyon sahnelerinin hepsi, en küçüğünden en büyüğüne, dublörler sayesinde çekilebiliyor'' dedi. 
     Dublörlere Oscar ödülü verilmesi için 1991 yılından beri uğraşan Gill, Akademi'nin ret kararını duyduktan sonra yaptığı açıklamada, yaşadığı hayal kırıklığını dile getirerek, ''Çok üzgünüm, Akademi üyeleri dışında herkes bizim de Oscar almamız gerektiğine inanıyor'' diye konuştu. 
     Son 25 yılda Akademi ödüllerine, 1981'de ''En İyi Makyaj'' ve 2000'de ''En İyi Animasyon'' olmak üzere sadece iki yeni kategori eklendi. Robert De Niro, Steven Spielberg ve Dustin Hoffman, dublörlerin talebini destekleyen oyuncular arasında yer alıyor. 
     78. Oscar ödül töreni 5 Mart 2006'da Hollywood Kodak Theater'da yapılacak. 
     
</TEXT>
</DOC>
