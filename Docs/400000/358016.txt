<DOC>
<DOCNO> 358016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun36.html </URL>
<DATE> 2005/07/04/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Kanada'nın en ünlü kadın mahkumu serbest bırakıldı... 
</HEADLINE>
<TEXT>

     Kanada’da biri kendi kız kardeşi olmak üzere 3 genç kıza tecavüz etmek ve onları öldürmek suçundan hapse mahkum edilen kadın mahkum Karla Homolka bugün gizlice cezaevinden serbest bırakıldı. 
     Kanada Islah Evi İdaresi sözcüsü Michele Pilon-Santilli ve Homolka’nın kurbanları Kristen French ve Leslie Mahaffy’nin ailelerinin avukatı Tim Danson, ülkenin en ünlü ve en nefret edilen kadın mahkumunun 12 yıl yattıktan sonra, Montreal’in 30 kilometre kuzeybatısında bulunan Ste-Anne-des-Plaines bölgesindeki cezaevinden bugün serbest bırakıldığını söylediler. 
     Pilon-Santilli, 35 yaşındaki Homolka’nın nereye gittiği sorusuna, "Bu sizinle paylaşabileceğim bir bilgi değil" yanıtını verdi. 
     Bu arada Homolka’nın avukatlarından Christian Lachance, Quebec Yüksek Mahkemesi Yargıcı Maurice Lagace’ye, müvekkilinin güvenliğinin polis tarafından garanti edilemeyeceğinden, müvekkilini yaşamına yönelik özellikle internet üzerinden yapılan sayısız tehditten korumak için, medyanın Homolka’nın nerede olduğu konusunda haber vermesinin önlenmesi gerektiğini söyledi. 
     Kanada medyasını temsil eden avukat Christian Leblanc ise medyanın, Homolka’nın halka mal olması nedeniyle nerede olduğu ve faaliyetleri konusunda haber alma hakkı ve yükümlülüğü bulunduğunu belirtti. 
     Danson da Homolka’nın özel hayatının müvekkillerinin kızlarını öldürdüğünde sona erdiğini belirtti. 
     Quebec Yüksek Mahkemesi geçen hafta, basın özgürlüğünü ihlal ettiği gerekçesiyle benzer bir talebi reddetmişti. 
     Homolka’nın ilk olarak, Montreal kentinin Notre Dame de Grace bölgesinde kadın mahkumlara hizmet veren Elizabeth Fry Cemiyeti’ne ait bir evde kalacağı sanılıyor. 
     Cezaevindeyken adını Karla Teale olarak değiştiren Homolka, French ve Mahaffy’e tecavüz etmek, cinsel işkence yapmak ve onları öldürmek suçundan 12 yıl hapse mahkum edildiği 1993 yılında Kanada’da "şeytanın sembolü" olmuştu. Homolka’nın hapis cezası 1990 yılında 15 yaşındaki kız kardeşi Tammy’e kocasıyla birlikte tecavüz ederek öldürmek suçunu da kapsıyordu. 
     Homolka, birinci derece cinayetten ömür boyu hapse mahkum edilen eski kocası Paul Bernardo aleyhinde tanıklık yaptığı için 12 yıl hapse mahkum edilmişti. Homolka mahkemede ve psikiyatristlere, kendisini ve ailesini Bernardo’nun tehditlerinden korumak için tecavüzlere ve cinayetlere karışan hırpalanmış bir kadın olarak anlatmıştı. Ancak Bernardo’nun avukatları, Homolka’nın cinayet ve tecavüzlere gönüllü olarak katıldığını gösteren video filmleri mahkemeye teslim etmişti. 
     Homolka’nın serbest bırakılacağı zaman yaklaşınca, savcılar geçen ay mahkemeden Homolka’nın hareketleri ve faaliyetlerini kısıtlayıcı karar çıkarmıştı. Homolka ise bunun yaptığı ceza anlaşmasına aykırı olduğunu söyleyerek, kararı temyiz edeceğinin sinyalini vermişti. 
     
</TEXT>
</DOC>
