<DOC>
<DOCNO> 370820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/yazar/guclu.html </URL>
<DATE> 2005/08/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sözleşmeli kadrosu 10 bin azaltıldı 
</HEADLINE>
<TEXT>


Milli Eğitim Bakanlığı ve yüz binlerce öğretmen adayı tarafından dört gözle beklenen sözleşmeli öğretmen kadrosunun Maliye Bakanlığı tarafından 30 binden 20 bine indirildiği belirtiliyor. Henüz açıklanmayan karar, Milli Eğitim Bakanlığı'nda ve öğretmen aileleri arasında şok etkisi yarattı. 
Kadro artışı beklerken, üzerinde mutabık kalınan 30 bin sözleşmeli kadronun üçte bir oranında azaltılması üzerine tüm dikkatler şubat atamalarına çevrildi. MEB yetkilileri, öğretmen açıklarının büyük olduğunu, bu yüzden şubat atamasının bir zorunluluk haline geldiğini dile getirdiler. 
20 bine indirildiği öne sürülen sözleşmeli öğretmen kadrolarının mahrumiyet bölgelerine dağıtılacağı kaydedildi. Asaleten atamaları gerçekleştirilecek 10 bin öğretmen alımından hemen sonra, sözleşmeli öğretmen başvurularına gidileceği ve atamalarının bu öğretim yılına yetişeceği belirtiliyor. 
Sözleşmeli öğretmenler 10 ay görev yapacaklar. Atanma ve başvuru koşulları ise asaleten kadrolara olduğu gibi hemen hemen aynı şartlarda gerçekleşecek. En büyük sözleşmeli öğretmen alımının, kadroların 30 binden 20 bine inmesine karşın yine ilköğretim sınıf öğretmenliği, İngilizce ve bilgisayar dallarında olacağı açıklandı. 
Milli Eğitim Bakanlığı, 30 bin sözleşmeli öğretmen kadrosunda artış beklerken, azalma olmasını bir yandan şaşkınlıkla karşılarken, öte yandan umutlarını tümüyle yitirmiş değil. En üst düzeyde görüşmeler sürüyor. Henüz resmi açıklama yok. Biraz daha bekleyelim diyorlar. 
Sözleşmeli kadrolara yönelik resmi kararının önümüzdeki birkaç gün içinde açıklanması bekleniyor... 

OKS karmakarışık 
OKS sonuçlarına göre, anadolu liseleri, fen liseleri ve diğer okulların taban puanları, gecikmeyle de olsa dün nihayet açıklandı. Ama listeler öylesine karmakarışık ki aradığını bulana aşkolsun. 
Okullar kendi içlerinde gruplandırılacağına, il ve ilçe ilçe sıralanmış. Bu yüzden de fen lisesi ya da anadolu lisesi arayışında olan öğrenciler tüm okulları taramak zorunda kalıyorlar. Oysa söz konusu listeler önceki yıllarda grup grup veriliyordu. Örneğin fen liseleri kendi aralarında, anadolu liseleri de kendi içlerinde sıralanıyordu. 
Sınavlarla ilgili birimde henüz taşlar yerli yerine oturmadı. Umarız bir an önce kendilerine çeki düzen verirler. Yoksa gelecek yıl, kolejler sınavının da OKS'ye katılmasıyla birlikte çok daha büyük karışıklıklar yaşanabilir. 

2. kayıtta puanlar düşecek 
Sınav sisteminden kaynaklanan nedenlerle aynı puanda yığılmanın çok olması, ikinci kayıt döneminde velilerin karar almasını bir hayli güçleştirecek. Hangi puanda ne kadar yığılmanın olduğuna yönelik olarak arkadaşlarımızla yoğun bir çalışma içerisindeyiz. İlk veriler, en yüksek puanlarda bile yığılmanın hiç de küçümsenmeyecek boyutlarda olduğu şeklinde. Virgülden sonraki bindelik puanlarda yüzlerce öğrenci yer alabiliyor. 
Örneğin 450.001 ile 450.999 arasında yüzlerce, daha alt puanlarda ise binlerce öğrenci bulunuyor. 
Bu durumda, kolejlerde olduğu gibi ikinci kayıt döneminde ciddi puan düşmeleri bir yana, bir, iki puanlık düşüşlere bile mucize gözü ile bakılıyor. 
Bu göstergeler, birinci kayıt döneminde aradığını bulamayan öğrenci ve velileri fazlası ile tedirgin ediyor. Doğrusunu söylemek gerekirse, şu anki verilere göre kazanılan okulları riske atmak biraz macera olacak gibi. 
Ama önümüzdeki günlerde önümüzü daha net görebileceğiz. 

Hangi puanda yığılma var 
Aynı puan aralığındaki yığılmanın üst puandan alt puana indikçe arttığını daha önce belirtmiştik. İşte size bir kaç örnek. 
484.717 puan alan bir öğrenci, genel başarı sıralaması'nda 478'inci sırada yer alıyor. 484.072 puanlı öğrencinin sırası ise 520. Yani yaklaşık yarım puanda 40 kişilik bir yığılma söz konusu. 
Biraz daha aşağılara indiğimizde durum daha da farklı. 433.959 puanlı öğrenci genel başarı sıralaması'nda 16 bin 426'ncı sırada yer alırken, 433.021 puanlı öğrenci 16 bin 975'inci sırada bulunuyor. Bu dilimde de yaklaşık bir puanda 600 kişi sıralanıyor. 

En düşük puanlı okullar 
İstanbul'da en düşük puanla öğrenci alan okullardan birisi de Çatalca Anadolu Lisesi oldu. Çatalca Anadolu, 344.896 puanla öğrenci aldı. Bu öğrencinin genel başarı sırası ise 185 bin 195. Bu da gösteriyor ki Türkiye genelinde ilk 185 bine giren öğrenciler, İstanbul'da bile anadolu liseli olma gururunu yaşadılar. 
Peki Türkiye genelinde durum ne Bir de ona göz atalım. En düşük puanla öğrenci alan anadolu liseleri arasında Ağrı Eleşkirt Anadolu Lisesi de yer aldı. Bu okula 299.661 ve üzeri puanı olan öğrenciler girebildi. Son öğrencinin genel başarı sıralaması ise 299 bin 699. Peki bu puanı almak için 100 sorudan kaçını yapmak gerekiyor İşte size bir örnek Türkçe, Fen ve Sosyal'den sıfır, Matematik'ten ise 13.67 neti olan bir öğrenci bu puana rahatlıkla ulaşabiliyor. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
