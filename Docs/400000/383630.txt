<DOC>
<DOCNO> 383630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo15.html </URL>
<DATE> 2005/10/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Newcastle Anelka'dan vazgeçmiyor 
</HEADLINE>
<TEXT>

     İngiltere'nin The People Gazetesi, Newcastle'ın ocak ayında Anelka'yı transfer edebilmek için yeniden devreye gireceğini iddia etti. 
     Haberde, sezon başında Newcastle'ın Fransız yıldızı alabilmek için çok uğraştığı ancak Fenerbahçe Yönetimi'ni ikna edemediği vurgulanırken, teknik direktör Greame Souness'ın, Anelka ile Owen'ın müthiş bir ikili oluşturacağı görüşüne yer verildi. 
     
     ANA’dan 15 gol 

     Fenerbahçe’nin 20 golünden 15’i Anelka, Nobre ve Alex’ten geldi. 3 futbolcu da 5’er gole imza koydu. 
     
     İlk kez duble yaptılar 

     Sezonun ilk 8 haftasında rakip ağlara 20 gol bırakan Fenerbahçe’de 3 futbolcu öne çıktı Anelka, Nobre ve Alex. Ağları 5’er kez havalandıran ve ANA olarak adlandırılan bu 3 oyuncu, böylece gollerin yüzde 75’ine imza attı. Fenerbahçe’nin diğer sayıları ise Tuncay 2 , Semih 2 ve Aurelio’dan geldi. Alex, Konyaspor maçında boş geçerken, Anelka ve Nobre ilk kez bir maçta 2’şer gol atmayı başardı. 
     
     Alex’in sözleri etkiledi 

     Bu arada sezon başında hiç anlaşamadıkları ve birbirlerine pas vermedikleri iddiasıyla gündeme gelen Alex ile Anelka’nın son maçlardaki işbirliğinde Brezilyalı yıldızın önemli rol oynadığı belirlendi. Anelka ile bir görüşme yapan Alex’in, Benim seninle hiçbir sorunum yok. Senin de olmadığını ve beni sevdiğini biliyorum'' dediği öğrenildi. Bu sözler, Fransız yıldız için büyük moral kaynağı oldu. 

     
</TEXT>
</DOC>
