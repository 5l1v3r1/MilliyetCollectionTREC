<DOC>
<DOCNO> 394828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo02.html </URL>
<DATE> 2005/11/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hakan Şükür tehlikede... 
</HEADLINE>
<TEXT>

     Hakan Şükür’ün Denizlispor maçı sonrası Selçuk Dereli aleyhinde yaptığı açıklamalar nedeniyle disiplin kuruluna sevkedildiği ileri sürüldü 
     
     Ceza almaktan kurtulabilir 

     Fenerbahçe Başkanı Aziz Yıldırım ile Gençlerbirliği Başkanı İlhan Cavcav’ın Disiplin Kurulu’na sevkedilmesiyle sonuçlanan 26 Ekim’deki Federasyon Yönetim Kurulu toplantısı sonrası, Galatasaray Sportif Direktörü Bülent Tulun ve Trabzonspor Basın Sözcüsü İbrahim Şahin ile birlikte Hakan Şükür’ün de disiplin kuruluna gönderildiği iddia edildi. Şükür’ün ligin 10. haftasında oynanan ve 1-1 sonuçlanan Denizlispor maçı sonrası, karşılaşmanın hakemi Selçuk Dereli aleyhinde yaptığı açıklamalardan ötürü kurula sevkedildiği ileri sürüldü. Ancak Hakan’ın Vatan Gazetesi’ne verdiği röportajda Dereli’den özür dilediği için ceza almaktan kurtulabileceği ifade edildi. 
     
     Tebligat henüz gitmemiş 

     Galatasaray’a yakın çevreler, Hakan Şükür’ün disiplin kuruluna sevkine ilişkin kulübe herhangi bir tebligatın yapılmadığını aktardı. Dosyanın henüz işleme konulmamasının nedenleri arasında, İsviçre ile oynanacak Dünya Kupası Baraj maçlarının da etken olduğu tespit edildi. Federasyonun, milli maç arefesinde patlak vermesi olası bir krizi önlemek amacıyla Hakan Şükür’ün dosyasını bekletme kararı aldığı bildirildi. Bülent Tulun ve Trabzonspor yöneticisi İbrahim Şahin’in dosyalarının Aziz Yıldırım ve İlhan Cavcav’ın dosyalarıyla birlikte bu hafta içerisinde görüşüleceği belirtilirken, Hakan Şükür’le ilgili herhangi bir işlem yapılıp yapılmayacağı bilinmiyor. 
     
     Hasan cezasını çekmişti 

     Ancak Hakan’ın dosyasının işleme konması halinde, Denizlispor maçından sonra, aradan tam 22 gün geçmiş olması ayrı bir sıkıntı yaratacak ve çıkacak karar tartışma konusu olacak. Denizli maçı sonrası soyunma odası koridorlarında Selçuk Dereli’ye küfür ettiği raporlarda yer alan Hasan Şaş, tedbirli olarak disiplin kuruluna sevkedilmiş, Gençlerbirliği lig ve Mersin İdmanyurdu kupa maçlarında oynamamıştı. Daha sonra ceza iki maça indirilmişti. Hakan Şükür ise bu sürede Gençlerbirliği ve Diyarbakırspor’a karşı forma giymişti. Şükür sıcağı sıcağına disiplin kuruluna sevkedilse ve ceza alsa, sakatlığı nedeniyle forma giymediği Mersin İdmanyurdu kupa maçında cezasını çekmiş olacaktı. 

     
</TEXT>
</DOC>
