<DOC>
<DOCNO> 363533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/dunya/dun01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saptandı, izlendi, öldürüldü 
</HEADLINE>
<TEXT>


Kapalı devre TV kayıtlarının incelenmesi sonucu takibe alınan bir şüpheli, saldırıya uğrayan Oval istasyonunun bir durak ilerisindeki Stockwell istasyonunda metroya binmeye çalışırken polis tarafından vuruldu 


DIŞ HABERLER SERVİSİ 


İngiltere'nin başkenti Londra'da önceki gün meydana gelen bombalı saldırı girişimlerinin ardından polisin incelemeye aldığı kapalı devre TV görüntülerinde 4 eylemcinin görüntüsünün elde edildiği belirtilirken, dün de bu görüntülerden elde edilen bilgiler sonucunda takibe alınan bir kişi, bir metro istasyonunda vurularak öldürüldü. Ancak bu kişinin aranan 4 bombacıdan biri olmadığı bildirildi. 4 teröristin görüntülerini 2 ajans aracılığıyla dün yayımlayan İngiliz polisi, sürdürülen operasyonlar çerçevesinde, 21 Temmuz saldırı girişimleriyle bağlantılı bir kişinin Londra'nın güneyindeki Stockwell'de gözaltına alındığını duyurdu. 
Polis, önceki günkü patlamalardan birinin meydana geldiği Oval metro istasyonunun bir durak ilerisindeki Stockwell metro istasyonunda, Türkiye saatiyle 12.00'de şüpheli bir kişinin vurularak öldürüldüğünü açıklarken, zanlının kimliği ile ilgili bilgi vermedi. Londra Emniyet Müdürü Ian Blair, olayın doğrudan antiterör operasyonuyla bağlantılı olduğunu söyledi. 
SKY TV, Scotland Yard kaynaklarına dayanarak, bu kişinin istasyona girdiği andan itibaren izlendiğini ve üzerindeki bombayı patlatmak üzereyken vurulduğunu belirtti. BBC de, önceki günkü saldırılarla ilgili kapalı devre TV kayıtlarını inceleyen polisin zanlının peşine düştüğünü bildirdi. 
Görgü tanıkları, Güney Asya kökenli gibi görünen bir kişinin, koşarak bir trene girmeye çalışması üzerine 20 kadar polisin peşinden koştuğunu ve zanlının 5 kez vurularak öldürüldüğünü söylediler. Bir görgü tanığı ise ateş edilen kişinin bir çanta ya da paket taşıyor gibi görünmediğini, ancak üzerinde yaz günü için normal sayılmayacak kalınlıkta bir ceket olduğunu söyledi. 
Londra'da dün ayrıca silahlı polisler, bomba ihbarı yapılan East London Camii'ni kuşattı. Cami boşaltılırken, ihbarın asılsız olduğu ortaya çıktı. 

'Ebu Hafs El Masri Tugayları' üstlendi 

Londra'da önceki günkü bombalı saldırı girişimlerinin sorumluluğunu El Kaide bağlantılı Ebu Hafs El Masri Tugayları üstlendi. Bir internet sitesinde yayımlanan örgüt açıklamasında, "K fir İngiliz başkentinin kalbinde yaptığımız saldırı, k fir askerleri Irak'ı terk edene kadar rahat durmayacağımız konusunda tüm Avrupa hükümetlerine verilen bir mesajdır" denildi. İstanbul'da Kasım 2003'te 2 sinagog, İngiltere Konsolosluğu ve HSBC binasının bombalanması ile Londra'da 7 Temmuz'daki saldırıların sorumluluğunu da aynı örgüt üstlenmişti. 

Amaçları intihar saldırısı mıydı 

DIŞ HABERLER SERVİSİ 

Londra'da önceki gün ulaşım sistemini 4 ayrı noktadan hedef alan saldırıların görgü tanıkları, saldırganların bombaların patlamaması üzerine büyük şaşkınlık geçirdiğini söyledi. AFP ajansı, polisin soruşturma ile ilgili bilgi vermediğini, ancak görgü tanıklarının ifadelerinin, asıl amacın intihar saldırısı düzenlemek olduğunu gösterdiğini belirtti. 

Görgü tanıkları 
Shepherd Bush istasyonu yakınındaki saldırıya tanık olan Zimbabweli Abisha Moyo, vagonun içinde bir ses duyduğunu ve yerde "İsa gibi" yatan 19-20 yaşlarındaki bir adamın çantasında bir teneke kutu gördüğünü, sirke kokusuna benzer bir koku aldığını ve adamın tişörtünden de kablolar çıktığını anlattı. Moyo, "sersemlemiş, kafası karışmış ve sarsılmış" gibi görünen adamın bir süre ne yapacağını bilemez şekilde hareket ettikten sonra çantasını vagonda bırakarak kaçtığını söyledi. 
Warren Street istasyonundaki olaya tanık olan Ivan McCracken da, bir adamın sırt çantasının patladığını belirterek, "Adam bir şeyler yanlış gitmiş gibi bir şeyler söyledi" dedi. 


</TEXT>
</DOC>
