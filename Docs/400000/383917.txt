<DOC>
<DOCNO> 383917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy22.html </URL>
<DATE> 2005/10/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sanayi Bakanı Beklenen bir rüyaydı, gerçekleşti 
</HEADLINE>
<TEXT>

     Sanayi ve Ticaret Bakanı Ali Coşkun, Avrupa Birliği ile müzakere sürecinin başlamasını ''beklenen bir rüyaydı, gerçekleşti'' şeklinde değerlendirdi. 
     Bakan Coşkun, Kuveyt Türk Finans Kurumu'nun Balgat Şubesi'ni hizmete açtı. 
     Burada gazetecilerin sorularını yanıtlayan Bakan Coşkun, ''Dik durarak, milli menfaatlerini her şeyin üzerinde tutarak, fevkalade önemli adım atmış olduk. Aslında zorluklar şimdi başlayacak, birçok konuda uyum sağlanacak'' diye konuştu. 
     Bakanlığının AB'ye uyum sürecine yüzde 95 hazır olduğunu ifade eden Bakan Coşkun, 161 sanayiyi ilgilendiren direktife uyum sağlandığını, TSE'nin 21 bin standardı AB'ye uydurduğunu bildirdi. 
     Bakan Coşkun, törende yaptığı konuşmada da, Türkiye'nin 40 yılı aşkın bir süredir AB'nin kapısında beklediğini belirterek, müzakere sürecinin başlamasını hükümetin başarısı olarak değerlendirdi ve bu başarıyla Türkiye'nin Avrupa'nın 25 üyesinden biri olarak tescil edildiğini kaydetti. 
     ''Müzakerenin önü açık'' şeklindeki eleştirilere de değinen Coşkun, ''hiçbir müzakereye, şu gün bitecek diye bir şey konmaz'' dedi. Bakan Coşkun, şöyle devam etti 
     ''Sadece Türkiye'nin değerlerini değil, komşu ülkeler ile İslam ülkelerinin menfaatlerini de Avrupa Birliği'nde temsil etme şerefine ulaştık. AB artık çok dinli, çok dilli ve çok kültürlü bir yapıya kavuşarak, rekabet gücünü artırmıştır'' Yapılan yasal düzenlemelerle finans kurumlarının önünü açtıklarını ve diğer bankalarla eşit haklar tanıdıklarını anlatan Coşkun, çeşitli güç odaklarının engellemelerine rağmen bunu yaptıklarını, ancak bu esnada bir finans kurumunun ''yürek acısı'' hale geldiğini anlattı. 
     Bakan Coşkun, özel finans kurumlarının faizli sisteme girmek istemeyen vatandaşların birikimlerini yastık altında tutmaları yerine ekonomiye kazandırmaları açısından önemine işaret etti. 
     
</TEXT>
</DOC>
