<DOC>
<DOCNO> 359240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/yazar/kohen.html </URL>
<DATE> 2005/07/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bitmeyen savaş 
</HEADLINE>
<TEXT>


LONDRA'daki dünkü terörist eylem ABD'deki 11 Eylül veya geçen yıl Madrid'deki terörist saldırılarının boyutlarını taşımasa bile, mahiyeti itibariyle onlar kadar sarsıcı ve ürkütücü. 
Bu olay bir ülkenin şiddet eylemlerine karşı ne kadar hazırlıklı olursa olsun, teröristlerin mutlaka bir boşluk bulup seçtikleri hedefi vurabildiklerini gösteriyor. 
İngiltere öteden beri teröre karşı tedbirini alan bir ülke. Yıllarca kendi içinde IRA'nın eylemlerine alışan ve sonunda siyasal uzlaşma ile bu tehdidi saf dışı etmeyi başaran İngilizler, 11 Eylül'den sonra sıranın kendilerine de gelebileceği beklentisi ile, hazırlıklı davrandılar. Ama bu, El Kaide ile bağlantılı olduğu düşünülen dünkü saldırının gerçekleşmesini önleyemedi. Zaten bu tür bir baskının önüne geçmek mümkün değil. Koca Londra kentinin dev metro şebekesinde, her gün hareket halinde bulunan yüz binlerce kişinin giriş-çıkışlarını nasıl kontrol edebilirsiniz 
Dün Londra'daki eşzamanlı, çok hedefli patlamalar, New York ve Madrid'deki eylemler kadar çok yıkıcı ve kanlı olmadı ama İngiltere'de olduğu gibi, Avrupa'da ve dünyada dehşet, telaş ve kaygı yaratmaya yetti... 

LONDRA'yı hedef alan bu terör eyleminin, İngiltere Başbakanı Tony Blair'in G-8 zirvesine ev sahipliği yaptığı ve aynı zamanda Londra'nın 2012 olimpiyatları için seçilmesinin mutluluğunu yaşadığı bir sırada düzenlenmiş olması, bir rastlantı olmasa gerek. 
Saldırıyı planlayanlar bunun zamanını, dünyanın dikkatlerinin İngiltere üzerinde toplandığı şu günlere denk getirmeyi düşünmüş olsalar gerek. 
Bundan ne umduklarını veya diğer bir deyişle amaçlarının ne olduğunu tahmin etmek zor değil. Esas amacın Blair'i, özellikle Bush ile ortak hareket etmesi ve Irak'ın işgaline katılması dolayısıyla "cezalandırmak" olduğu kuşkusuz. El Kaide ve ona bağlı örgütlerin eğer saldırının sahibi gerçekten onlarsa İngiltere'ye ABD kadar düşman gözü ile baktıkları ve öteden beri ondan intikam alacakları tehdidinde bulundukları biliniyor. 
Bu şekilde teröristler eylemlerini istedikleri yerlere taşıyabilme yeteneğine sahip olduklarını göstermiş oldular ki, bu da psikolojik bakımdan onlar için çok önemli. 
Bu tür eylemler, hedef alınan ülkelerin politikalarını değiştirebilir mi Yani teröristler bu bağlamda, amaçlarına ulaşabilirler mi Bunun mümkün olmadığını çoktan öğrenmiş olmaları gerekir... Tam aksine, bu saldırılar, halkların bu örgütlere karşı nefretini artırdığı gibi, hükümetleri de daha kararlı davranmaya itiyor. Blair'in ve G-8 liderlerinin, dünkü olaydan sonra yaptıkları konuşmalar bunu açıkça gösteriyor. 

ULUSLARARASI camianın sebebi veya amacı ne olursa olsun, böyle bir saldırıyı haklı görmesi mümkün değil tabii. Özellikle Ortadoğu'daki olaylardan kaynaklanan düş kırıklığı, öfke, nefret gibi duyguların aşırılığa, fanatizme yol açtığı, bunun da ideolojik inançlarla beslenen "umutsuzlar"ı her türlü şiddete başvurmaya ittiği bir gerçek. Ancak bunun sorunları çözmek yerine, şiddet ve çatışmaları kızıştırmaktan başka sonuç vermediği de açık. 
Bu bakımdan Londra'daki eylemin, New York, Madrid ve diğer kentlerde girişilen saldırılardan farklı bir sonuç vermesi beklenemez. Ne var ki, teröristlerin de bu olaylardan böyle bir ders çıkaracağı da şüpheli. Onlar herhalde Londra'daki "zafer"lerinden moral almışlardır... Durum bu ise kötü Dünyada terör daha çok devam edecek demek... 



</TEXT>
</DOC>
