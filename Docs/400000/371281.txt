<DOC>
<DOCNO> 371281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur27.html </URL>
<DATE> 2005/08/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sevdiği hayvanlar uğruna öldü... 
</HEADLINE>
<TEXT>

     Aydın’ın Kuyucak İlçesi’nde, ormanda yaşayan yaban hayvanlarının susuz kalmaması için kuyu kazarak su arayan hayvansever köylü, göçük altında kalarak hayatını kaybetti. 
     Alınan bilgiye göre, Yeşildere Köyü’nde oturan ve çevresinde hayvanlara duyduğu sevgisiyle tanınan Hasan Mehmet Duran 51 , havaların çok sıcak olması nedeniyle, orman hayvanlarının susuz kalabileceğini düşünerek, su kuyusu kazmaya karar verdi. 
     Yeraltından su çıkarmak için Sarıcaova Köyü orman sahasında, yaklaşık 10 gün önce kazı çalışmalarına başlayan Duran, 5 metre derinlikte suya ulaştı. Suyu yeryüzüne çıkarmak için son düzenlemeleri yapmak üzere kuyuya yeniden inen Duran, göçük altında kaldı. 
     Duran’ın cesedi, kendisinden bir süre haber alamayan köylüler tarafından bulundu. 
     
     "YEĞENİM, HAYVANLARI ÇOK SEVERDİ" 
     Hasan Mehmet Duran’ın amcası Ali Duran, yeğeninin küçük yaşlardan beri hayvanlara büyük sevgi duyduğunu belirterek, şöyle konuştu 
     "Hasan uzun zamandır ormandaki hayvanların susuz kalmaması için çeşme yaptıracağını, bu konuda ahdı olduğundan söz ediyordu. Kurdun, kuşun hatta yılanın bile bu çeşmeden su içmesini istediğini söylüyordu. Suyu bulduğu gün göçük altında kaldı. Ölmeseydi, bugün oraya hayvanlar için çeşme yapacaktı. Üzerimizdeki şoku atlattıktan sonra, onun yapamadığını biz yapmaya çalışacağız." Duran’ın, evli ve 3 çocuk sahibi olduğu bildirildi. 
     
</TEXT>
</DOC>
