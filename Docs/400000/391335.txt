<DOC>
<DOCNO> 391335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun03.html </URL>
<DATE> 2005/11/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Merkel, Erdoğan'a randevu vermedi 
</HEADLINE>
<TEXT>

     AB HABER 

      Başbakan Erdoğan'ın görüşmek için randevu istediği Almanya'nın yeni başbakanı Angela Merkel, bu talebi geri çevirdi. 
     AB Haber'in özel haberine göre, Başbakan Recep Tayyip Erdoğan , 6 Kasım'da Avrupalı Türk Demokratlar Birliği'nin ATDB açılışına katılmak üzere gideceği Almanya'da yeni Şansölye Angela Merkel ile görüşmek için talepte bulundu. Merkel’in ise "Çok yoğunum" gerekçesiyle randevuyu geri çevirdiği öğrenildi. Erdoğan bu nedenle 22 Kasım'da resmen Başbakanlık görevine veda edecek olan Gerhard Schröder ile Köln'deki akşam yemeği ile yetinmek durumunda kaldı. 
     Başbakan Recep Tayyip Erdoğan, Almanya'nın ilk kadın Şansölyesi olmaya hazırlanan Alman Hıristiyan Demokratların lideri Angela Merkel ile buzları eritme çabasından sonuç alamıyor. 
     Başbakan Gerhard Schröder'in "konuşun, ikna edin" tavsiyesi üzerine Merkel'i arayarak tebrik eden ve en yakın zamanda görüşmek istediğini ileten Erdoğan'ın, Türkiye'nin AB'ye tam üyeliğine karşı çıkan Merkel ile "diyalog zemini" oluşturmak için attığı ancak gizli tutulan bir adımdan daha beklediğini bulamadığı ortaya çıktı. 
     
     İŞTE PERDE ARKASI GELİŞMELER 
     Edinilen bilgilere göre gelişmeler şöyle yaşandı 
     Başbakan Erdoğan 6 Kasım'da Almanya'da gerçekleştirilecek ATDB açılışı için program hazırlıklarına başladı. Açılışa Başbakan Schröder'in yanısıra Merkel da davet edildi. Erdoğan telefon görüşmesinde dile getirdiği "en yakın zamanda görüşelim" önerisine Merkel'in verdiği "Çok isterim" yanıtından güç alarak Merkel ile başbaşa görüşmek istedi ve bürokratları ile Dışişleri Bakanlığına randevu ayarlanması için talimat verdi. Türk tarafı Merkel'in ofisine 6 Kasım'da Erdoğan'ın Köln'de olacağını 7 Kasım'da da Berlin'e geçerek Bayan Merkel'i ziyaret etmek istediğini iletti. Ancak gelen yanıt Türk tarafı üzerinde soğuk duş etkisi yarattı. Çünkü Merkel'in ofisi Erdoğan'ın nezaket ziyareti talebini "nazikçe" geri çevirdi. Türk tarafına şu yanıt verildi 
     "Sayın Merkel'in programı çok yoğun. Hiç vakti yok. İleriki bir tarihte Sayın Erdoğan ziyarete gelirse seviniriz." 
     
     SCHRÖDER İLE AKŞAM YEMEĞİ 
     Merkel'in görüşme talebini geri çevirmesi Türk tarafında memnuniyetsizlik yarattığı belirtilirken Erdoğan'ın Köln'deki açılıştan sonra Başbakan Gerhard Schröder ile akşam yemeğinde biraraya geleceği belirtildi. Böylelikle iftar davetine katılmak üzere İstanbul'a gelen Schröder aradan bir ay bile geçmeden ikinci kez Erdoğan ile biraraya gelmiş olacak. Yemekte Erdoğan ve Schröder'in süren koalisyon görüşmeleri ve Merkel'in Türkiye ile ilgili planları hakkında konuşmaları bekleniyor. 
     
     KOALİSYONUN EN BÜYÜK SANCISI TÜRKİYE 
     Alman kaynaklar Schröder'in partisi ile Merkel arasında oluşturulan koalisyonun en büyük sancısının Türkiye olduğunu kaydetti. Schröder'in "asli misyonundan" saydığı Türkiye'nin AB'ye tam üyelik sürecinin muhafaza edilmesi konusundaki ısrarı ve bu amaçla Dışişleri Bakanlığına en yakın adamı Frank Walter Steinmeier'in atanmasını sağlamasına karşın Merkel'in "imtiyazlı ortaklık" önerisinde ısrarcı olduğu kaydediliyor. 
     
</TEXT>
</DOC>
