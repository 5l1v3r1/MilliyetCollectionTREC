<DOC>
<DOCNO> 355393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun21.html </URL>
<DATE> 2005/06/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Berlin'de yüz binlerce eşcinsel yürüdü... 
</HEADLINE>
<TEXT>

     Almanya'nın başkenti Berlin'de düzenlenen ''Christopher Street Day'' CSD etkinliğinde, 59 süslü araçla birlikte yüz binlerce eşcinsel yürüdü. 
     Berlin'deki ''Kurfürstendamm'' adlı ana caddeden başlayarak Potsdam meydanı üzerinden ''Siegessaeule'' adı verilen zafer anıtına kadar süren yürüyüşe, Türk eşcinsellerin yanı sıra eşcinsel polisler de katıldı. 
     Yürüyüşe federal meclis Başkanı Wolfgang Thierse, Federal Tarım ve Tüketicileri Koruma Bakanı Renate Künast Yeşiller , eşcinsel olan Sosyal Demokrat Partili SPD Berlin Eyaleti Başbakanı Klaus Wowereit ve federal meclis Milletvekili Volker Beck Yeşiller de iştirak etti. 
     Meclis Başkanı Thierse, yürüyüş başlarken yaptığı açıklamada, krizlerin hüküm sürdüğü Avrupa'da insanların ve kültürlerin çeşitliliğinin gösterilmesinin önemli olduğunu söyledi. 
     Wowereit da yürüyüşle ilgili olarak, Avrupa'nın her yerinde eşcinsellerin ayrımcılığa uğradığını belirterek, bunun çağdışı olduğunu, ayrıca AIDS'i teşvik ettiğini savundu. 
     Bakan Künast ile birlikte 1. araçta yer alan Beck de, Avrupa'daki tüm eşcinselleri temel hakları için mücadele etmeye çağırarak, Polonya'da eşcinsellerin gösteri yapmalarının yasak olduğunu hatırlattı. 
     Avrupa ülkelerinde eşcinsellerle ilgili olarak çok farklı uygulamaların olduğunu belirten Beck, İspanya'da eşcinsellerin evliliğine izin verilirken diğer Avrupa ülkelerinde eşcinsellerin temel hakları için mücadele etmek zorunda olduklarını kaydetti. 
     Yürüyüşe katılan insan hakları savunucusu Türk avukat Seyran Ateş ise RBB yerel televizyonuna yaptığı açıklamada, herkesin cinselliğini istediği gibi yaşamaya hakkı olduğunu söyledi. 
     Ateş, Almanya'da ve Türkiye'de de çok sayıda eşcinsel bulunmasına rağmen, bu konunun Türk ailelerinin büyük bölümünde hala tabu olduğunu, Müslümanların bu konuda bazı adımlar atmaları gerektiğini savundu. 
     Bu arada, Dışişleri Bakanı Joschka Fischer'in de 3 Temmuz Pazar günü Köln kentindeki Heumarkt adlı meydanda düzenlenecek CSD'ye katılmasının ve eşcinseller politikasıyla ilgili bir konuşma yapmasının beklendiği bildirildi. 
     Eşcinsellerin her yıl haziran ya da temmuz ayında kutladıkları CSD'nin geçmişi, New York kentinde 1969 yılının Haziran ayında eşcinsellerin özellikle Christopher Street adı verilen caddede polis ile çatışmalarına dayanıyor. 
     
     FRANSIZ EŞCİNSELLER PARİS'TE YÜRÜDÜ... 

     Fransız eşcinsellerin geleneksel ''Gay Pride'' yürüyüşü, bugün başkent Paris'te yapıldı. 
     Fransız eşcinseller, kendilerine evlat edinme ve evlenme hakkı verilmesini istedi. 
     Eşcinseller, ayrıca evli çiftlerle aynı haklara sahip olmaları gerektiğini savunan pankartlar taşıdı. 
     Bazı Yeşil ve Sosyalist parlamenterlerle birlikte Paris Belediye Başkanı Bertrand Delaone'nin de katılarak destek verdiği yürüyüş, Montparnasse meydanında başlayarak Bastille meydanında sona erdi. 
     
</TEXT>
</DOC>
