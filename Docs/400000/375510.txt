<DOC>
<DOCNO> 375510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yasam/axyas02.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü avukat ölü bulundu 
</HEADLINE>
<TEXT>


Ceza davalarının tanınmış avukatı Macit Acar, Bahariye'deki bürosunda ölü bulundu. Polise göre olay intihar, ancak cinayet olasılığı da araştırılıyor 

Gökhan Karakaş 

İstanbul'da bir gün arayla, önemli davalara bakan ikinci avukat hayatını kaybetti. 
Avukat Engin Tahsin Kovancı, Pera Palas Oteli'nin 104 numaralı odasında önceki gün ölü bulunmuştu. Üzerinden 24 saat geçmeden, bu kez tanınmış ceza davaları avukatı Macit Acar 58 , esrarengiz biçimde öldü. 

'Kendinize iyi bakın' 
Önceki gece geç saatlere kadar evine gelmeyen Macit Acar'ı merak eden eşi Emine ve oğlu Fırat Acar, dün saat 02.00'de, Bahariye Caddesi 72 numaradaki Acar Hukuk Bürosu'na gittiler. 
Han ve dairenin kapısını açık gören Fırat Acar, içeri girdiğinde babasının cesediyle karşılaştı. Kafasından tek kurşunla ölen Acar'ın masasının üzerinde "Kendinize iyi bakın, Allah'ın selameti üzerinizde olsun" yazılı bir not bulundu. 

'İntihar etmiş olamaz' 
Eşi avukat Macit Acar'ın son zamanlarda bacaklarındaki halsizlik nedeniyle oldukça üzüldüğünü ve yürümekte güçlük çektiğini belirten Emine Acar, "Rahatsızlığını çok kafaya takıyordu ve sürekli düşünceliydi. Hep, 'Ayaklarımı kesecekler, bunlar hep sigara yüzünden oldu' diye söyleniyordu. Ancak yine de intihar ettiğine bir türlü inanamıyorum" diye konuştu. 
Olay yerindeki bulgulara göre, Acar'ın ölümü polis kayıtlarına intihar olarak geçirildi. Ancak polis yetkilileri, olayın cinayet olma ihtimalini de araştırıyor. 

Sedat Peker davalarına baktı 

Koyu Fenerbahçe taraftarı olan ve duruşmalara girerken sarı - lacivert kravat takan Macit Acar, Ebru ve Işık Balkan kardeşler davasına bakan ve hakkında, emekli olduktan sonra Sedat Peker'le bağlantısı olduğu iddiasıyla soruşturma başlatılan Kadıköy 2. Ağır Ceza Mahkemesi Başkanı Nusret İnce'nin avukatlığını üstlenmişti. Acar ayrıca, Ukrayna'da yakalanan Haluk Kırcı'nın üzerinden çıkan sahte pasaportun sahibini de savundu. Acar, DGM'lerde aralarında Sedat Peker'in de bulunduğu birçok tanınmış isimlerin yargılandığı onlarca çete ve uyuşturucu davalarında savunma avukatı alarak görev aldı. 


</TEXT>
</DOC>
