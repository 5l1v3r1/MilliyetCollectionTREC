<DOC>
<DOCNO> 397846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/yas06.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli celsede boşanacaklar 
</HEADLINE>
<TEXT>


SERHAT ÜNAL İstanbul 

Kayınvalidesi Sema Ramazanoğulları tarafından kapı dışarı edildiği iddia edilen ve kocası tarafından lezbiyenlikle suçlanan Tuğçe Tan ile Ali Ramazanoğulları'nın boşanma davasının ilk duruşmasında gizlilik kararı verildi. Sarıyer Aile Mahkemesi'nde başlayan boşanma davasının duruşmasına Tuğçe Tan, avukatı Ufuk Yörük ve Ramazanoğulları'nın avukatı Ergin Yıldırımakın hazır bulunurken, Ali Ramazanoğulları duruşmaya katılmadı. 
Avukat Yıldırımakın, görülecek duruşmalar sırasında özel hayat sırlarının ortaya döküleceğini öne sürerek, gizli celse talebinde bulundu. Tan'ın avukatı Yörük ise karşı tarafın gizli celse istemini kabul etmediklerini belirterek, "Müvekkilimin gizlenecek, saklanacak, utanılacak birşeyi yok" dedi. 
Hakim, tarafların birbirlerine karşı açtıkları davaların tek dosya üzerinde birleştirilmesine karar vererek, davanın gizli olarak görülmesine karar vererek, duruşmayı erteledi. 


</TEXT>
</DOC>
