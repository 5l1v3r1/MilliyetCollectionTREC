<DOC>
<DOCNO> 390822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yazar/pulur.html </URL>
<DATE> 2005/10/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Bizden olanlar " 
</HEADLINE>
<TEXT>


GEÇENLERDE kimin, kimlerin "Bizden" olduğunu nasıl anlayacağımızı örneklerle anlatmaya çalışmıştık. 
Mesela "K ğıt mendili kumaş mendil gibi buruşturup günlerce cebinde taşıyan" ya da "İşinde başarılı olan birini överken şerefsizin oğlu, ne güzel de yapmış " diyen "bizdendir" gibi... 
Bu örnekler okurlarımızdan gelenlerle çoğaldı, tabii biz de birkaç tane imal ettik... 
Mesela "Hocanın vurduğu yerde gül biter" diyen "Dayak cennetten çıkmadır " diye fetva veren, "Kızını dövmeyen dizini döver, oğlunu dövmeyen kesesini döver" diye çocuk yetiştirmenin ilk koşulunun bu olduğunu söyleyen, çocuğu "Şimdi kafanı kırarım, şimdi ayağımın altına alırım " diye tehdit eden, sonra fakir fukara çocuklarına yapılan işkenceyi televizyonda görünce "Çocuklara vuran eller kırılsın " diye bağıran da elbette bizdendir. 

BAŞKA 
Akan soba borusunun altına, plastik yoğurt kabını bağlayanlar da bizdendir, bu yoğurt kaplarını saksı yerine kullanıp içinde çiçek yetiştiren de bizdendir. 
Telefon çalar çalmaz, telefonun başına koşan, ama üç defa çalmadan açmayan da bizdendir. 
Ütünün, radyonun, televizyonun prize sokulu fişinin kordonu sıyrılıp bakır tel ortaya çıkınca, çocukları elektrik çarpmasın diye kalın k ğıtla sarıp iplikle bağlayan da bizdendir. 
Dişlerini, fındık, ceviz kıracağı, hatta gazoz kapağı açacağı gibi kullanan da bizdendir. 

UÇAK havalandıktan sonra, alandaki uçaklar sinek gibi göründüğü zaman bile, kendisini uğurlamaya gelenlere el sallayan da bizdendir. 
Kumaşın desenini çok beğendiği için, aldığı mobilyanın üzerini başka bir bezle örten de bizdendir. 
Bir vidayı çıkarmak için, tornavida yerine bıçak kullanan, bu yüzden elini kesen de bizdendir. 
Mutfak veya banyodaki fayanslara, terliğin topuğuyla ya da havan eliyle çivi çakan da bizdendir. 

"KIRMIZI çizgilerimizi geçerseniz fena yaparız " diyen, sonra eloğlu kırmızı mırmızı dinlemeden geçtiğinde gidişini seyreden siyasetçi bizdendir. 
Ya da bir zamanlar Ankara'ya baş misafir olarak çağırdığı, cebine Türk pasaportu koyduğu Barzani'nin fotoğrafını, gazetelerde Başkan Bush'la peşmerge kıyafetinde görüp, "Bu adam da kim " diye hayret eden, aynı hayretini Habur Sınır Kapısı'nın Irak tarafında Kürdistan bayrağını görünce, "Bu bayrak ne bayrağı " diyen, şehit cenazeleri üçer beşer toprağa verilirken, "Sabrımızı taşırmayın " diye kurusıkı atan siyasetçi de bizden değil midir 
Bu sıraladıklarımıza itiraz edip, "Bu kadarı da fazla " diyen varsa, onlar da bizdendir. 



</TEXT>
</DOC>
