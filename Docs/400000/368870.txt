<DOC>
<DOCNO> 368870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun06.html </URL>
<DATE> 2005/08/11/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'li Yarbay, Bush çıkartması bulunan araçlara zarar verdi 
</HEADLINE>
<TEXT>

     ABD Hava Kuvvetleri’nde Yarbay olan Alexis Fecteau, Denver Uluslararası Havaalanı’nda park etmiş, Başkan George Bush’u destekleyen çıkartmaları bulunan araçlara sprey boyayla zarar vermekle suçlandı. 
     Hava Kuvvetleri Üssü’nde bulunan Uzay Savaş Merkezi’nin bir bölümü olan Ulusal Güvenlik Uzay Enstitüsü’nde yedek birlikleri denetleyen Fecteau’nun, aralık ve haziran ayları arasında 12 araca sprey boyayla zarar verdiği belirtildi. 
     Denver polis sözcüsü Sonny Jackson, Yarbay Fecteau’nun vandalizm ile bağlantılı 1’i ağır, 6’sı hafif suçla suçlandığını kaydetti. 
     Polis, 2004 yılının aralık ayından bu yana, Bush ya da Bush-Cheney kampanya çıkartmaları olan araç sahiplerinin, araçlarına zarar verildiği yönünde şikayette bulunduklarını, bunun üzerine havaalanına " yem" olarak kameralı bir aracın park edildiğini belirtti. 
     Kameranın, üzerinde Bush yanlısı çıkartma bulunan araca sprey boya ile zarar veren kişiyi kaydettiği, müfettişlerin, kameradaki kişinin kimliğini 42 yaşındaki Fecteau olarak belirlediği ifade edildi. 
     Feteau’nun geçen hafta teslim olduğu ve 5 bin dolar kefaletle serbest bırakıldığı, olayla ilgili soruşturmanın devam ettiği belirtildi. 
     
</TEXT>
</DOC>
