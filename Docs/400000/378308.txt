<DOC>
<DOCNO> 378308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun22.html </URL>
<DATE> 2005/09/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bulgaristan'da şok istifa 
</HEADLINE>
<TEXT>

     Bulgaristan İçişleri Bakanlığı Genel Sekreteri General Boyko Borisov görevinden istifa etti. 
     İçişleri Bakanlığı'ndan edinilen bilgiye göre Borisov, istifa dilekçesini bu sabah İçişleri Bakanı Rumen Petkov'a sundu. Borisov'un istifa dilekçesinin, yarın sabah yapılacak bakanlar kurulu toplantısında görüşülerek kabul edilmesi bekleniyor. 
     Kamuoyu araştırmalarında halkın en fazla güvendiği devlet görevlileri arasında ilk sırada bulunan Borisov, geçen haziranda yapılan genel seçimlerde ''2. Simeon Ulusal Hareketi''nden NDSV milletvekili seçilmesine rağmen parlamentoya girmekten vazgeçmişti. 
     İçişleri Bakanlığı Genel Sekreteri olarak, ülkede özellikle mafya grupları ve organize suç örgütlerine karşı mücadelede gösterdiği başarıyla adını duyuran General Borisov'un, kasımda yapılacak ara yerel seçimlerde Sofya belediye başkanlığına aday olması bekleniyor. 
     
</TEXT>
</DOC>
