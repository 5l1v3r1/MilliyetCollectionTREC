<DOC>
<DOCNO> 353980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun62.html </URL>
<DATE> 2005/06/21/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
AKMP, Ortadoğu ve Kosova'yı tartıştı... 
</HEADLINE>
<TEXT>

     Avrupa Konseyi Parlamenterler Meclisi AKPM Genel Kurulu’nda, Ortadoğu ve Kosova’daki son gelişmeler tartışıldı. 
     Ortadoğu ile ilgili kabul edilen tavsiye kararında, "Mahmut Abbas’ın Filistin yönetiminin başına geçmesinin, Ortadoğu barış sürecinin tekrar başlatılması konusunda yeni bir fırsat penceresi açtığı" belirtildi. 
     "Filistin ve İsrail arasında siyasi diyaloğun derhal başlatılması" çağrısında bulunulan kararda, "Barışçıl çözüm için iki tarafın da işbirliği ve diyaloğu yoğunlaştırması gerektiği" vurgulandı. 
     Filistin’in 2 yıl içinde idam cezasını kaldırması istenen kararda, Filistin’de 12 Haziran 2005 tarihinde yapılan idamlar kınandı. 
     AKPM kararında, güvenlik duvarı konusunda İsrail’in tavrını gözden geçirmesi istenerek, bu ülkenin, yasal olmayan yerleşim birimi inşa etme faaliyetlerine derhal son vermesi istendi. 
     Kosova ile ilgili tavsiye karar tasarısında ise "Kosova’nın statüsündeki mevcut belirsizliğin, bölgenin istikrarına zarar verdiği" belirtildi. 
     Kararda, Kosova’nın istikrarı için Avrupa Konseyi’nin daha etkili rol alması çağrısında bulunuldu. 
     
</TEXT>
</DOC>
