<DOC>
<DOCNO> 361117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo41.html </URL>
<DATE> 2005/07/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Trabzonspor'un yeni transferi Eller Şampiyon olacağımızdan eminim 
</HEADLINE>
<TEXT>

     Trabzonspor Kulübü'nün, Brezilya'da 3 yıllık ön protokol imzaladığı Brezilyalı futbolcu Fabiano Eller Dos Santos, İstanbul'a geldi. 
     Fransa Hava Yolları ile Frankfurt üzerinden kulüp yönetim kurulu üyesi Murat Bozoğlu ile birlikte akşam saatlerinde gelen Brezilyalı savunma oyuncusu, Atatürk Havaliman'ında bir grup bordo-mavili taraftarca sevgi gösterileriyle karşılandı. 
     Fabiano Eller Dos Santos, burada yaptığı açıklamada, Türkiye'ye gelmekten büyük mutluluk duyduğunu belirterek, ''Emin olduğum tek şey bu sene şampiyon olacağımızdır. Kontratım 3 yıllık olsa da ben uzun yıllar Trabzonspor'da oynayacağıma inanıyorum'' dedi. 
     Türkiye'de, Fenerbahçe'de oynayan Alex ve Trabzonspor'un yeni transferi kaleci Jefferson'u tanıdığı, ancak Türkiye hakkında fazla bilgisi olmadığını ifade eden Brezilyalı oyuncu, Felipe'nin Türkiye'de futbol oynadığı yıllarda Türk futbolu hakında biraz bilgi edindiğini, Trabzonspor'un çok büyük bir kulüp olduğunu ve kendisinin de büyük olmak istediğini, bu nedenle Trabzonspor'u tercih ettiğini söyledi. 
     Bu gece kulüp yönetim kurulu üyesi Murat Bozoğlu ile birlikte Trabzon'a geçecek olan Brezilyalı oyuncunun, yarın sabah sağlık kontrolünden geçtikten sonra Mehmet Ali Yılmaz Tesisleri'nde kendisini 3 yıllığına bordo-mavili takımın renklerine bağlayan resmi sözleşmeyi imzalaması bekleniyor. 
     
</TEXT>
</DOC>
