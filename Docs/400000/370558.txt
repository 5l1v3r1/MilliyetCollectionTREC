<DOC>
<DOCNO> 370558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko04.html </URL>
<DATE> 2005/08/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yurtdışını dolaşıp gelen para 27 milyar YTL'ye yaklaştı... 
</HEADLINE>
<TEXT>

     Türkiye’de yerleşiklere ilişkin olarak bankaların yurt dışı şubelerinde 27 milyar YTL’ye yakın mevduat hesabı açıldı. Bu hesaplar yedi ayda 7 milyar YTL büyüdü. Yurt dışındaki şubelerin kredi ve mevduat olarak Türkiye’ye geri aktardıkları kaynaklar ise 28.6 milyar YTL oldu. 
     Merkez Bankası’nın verilerine göre, Türkiye’de yerleşikler adına bankaların yurt dışı şubelerinde açılan mevduat hesaplarının tutarı, 29 Temmuz itibariyle 26 milyar 824.5 milyon YTL olarak gerçekleşti. Bu hesaplarda, yılbaşından bu yana yüzde 35.2 oranında 6 milyar 983.4 milyon YTL’lik büyüme gözlendi. 2004 yılı sonu itibariyle yurt dışı şubelerde Türkiye’de yerleşiklere ilişkin olarak 19 milyar 841 milyon YTL’lik mevduat hesabı açılmıştı. 
     
     GERÇEK VE TÜZEL KİŞİLER 
     Bankaların yurt dışı şubelerinde açılan mevduat hesaplarının 718 milyon YTL’si gerçek, 6 milyar 188.1 milyon YTL’si tüzel kişilere ait bulunuyor. 
     Vatandaşın yurt dışı banka şubelerindeki mevduat hesapları, yılın ilk yedi ayında 416.9 milyon YTL azaldı. Bu hesapların 235.8 milyon YTL’sini YTL, 482.2 milyon YTL’sini ise döviz hesapları oluşturdu. 
     Tüzel kişilerin yurt dışındaki mevduat hesaplarında yedi ayda 2 milyar 349.4 milyon YTL’lik hızlı bir büyüme gözlendi. 
     Şirketler ve kuruluşların yurt dışı şubelerdeki YTL mevduat hesapları 2 milyar 388.9 milyon YTL, yabancı para mevduat hesapları 3 milyar 799.2 milyon YTL oldu. 
     
     BANKA MEVDUATLARI 
     Türk bankalarının yurt dışı şubeleri nezdinde açtıkları mevduat hesaplarının tutarı ise ocak-temmuz döneminde 5 milyar 50.8 milyon YTL büyüyerek 19 milyar 918.4 milyon YTL’ye kadar 
     ulaştı. Bu hesapların 15 milyar 144 milyon YTL’sini yabancı para, 4 milyar 774.4 milyon YTL’sini YTL hesaplar oluşturdu. 
     
     YURT DIŞI ŞUBELER 29 MİLYAR YTL’YE YAKIN KREDİ AÇTI 
     Bankaların yurt dışı şubelerinin, Türkiye’deki yerleşiklere 29 Temmuz itibariyle 28 milyar 596.8 milyon liralık kredi açtığı belirlendi. Kredilerde, ilk yedi ayda yüzde 36.3 oranında 7 milyar 618.8 milyon YTL’lik büyüme gözlendi. 
     Bunun 16 milyar 710 milyon YTL’si Türk vatandaşları ile şirketler ve kuruluşlara kullandırıldı. Vatandaşlar ile tüzel kişilerin yurt dışındaki şubelerden kullandıkları krediler, yedi ayda 3 milyar 166.5 milyon YTL arttı. 
     Yurt dışındaki şubelerin Türkiye’deki bankalardan olan alacakları 11 milyar 825 milyon YTL’yi buldu. Bu tutar, yılbaşından bu yana 4 milyar 425.8 milyon YTL’lik büyüme kaydetti. 
     
     MENKUL KIYMETLER 
     Bankaların yurt dışı şubelerinin Türkiye’de ihraç ettikleri toplam menkul kıymetler, ilk yedi ayda 129 milyon YTL azalarak 4 milyar 151.1 milyon YTL’ye geriledi. Bunun 3 milyar 573.5 milyon YTL’sini yabancı para, 577.6 milyon YTL’sini YTL 
     cinsinden menkul kıymetler oluşturdu. 
     Hazine’nin yurt dışında ihraç ettiği menkul kıymetlerin tutarı ise 2 milyar 883.6 milyon YTL oldu. "Eurobond" olarak tanımlanan bu menkul değerlerde 25.4 milyon YTL’lik gerileme gözlendi. 

ANKA 
     
</TEXT>
</DOC>
