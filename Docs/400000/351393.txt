<DOC>
<DOCNO> 351393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo10.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
En güzel transfer 
</HEADLINE>
<TEXT>


Bayanlar Ligi'nin son şampiyonu Vakıfbank Güneş Sigorta transferde atağa kalktı. Brezilya'nın geçen sezon en iyi voleybolcusu seçilen ve fotomodellik yapan Virna Dias'ı renklerine katmak için görüşmelere başladı 

ÖZEL HABER RAGIP TEKİN 


2004-05 sezonunun şampiyonu Vakıfbank Güneş Sigorta, gelecek yıl Türkiye ve Avrupa'daki başarısını sürdürmek için transfer çalışmalarına hızlı başladı. 
Dünya İkincisi Brezilya Milli Takımı'nın smaçörü Virna Dias'ı kadroya dahil etmek isteyen Sarı - Kırmızılılar, yıldız oyuncunun menajeriyle önümüzdeki günlerde İstanbul'da masaya oturacak. 

34 yaşında 
Geçtiğimiz sezon İtalya'nın Torino - Big Mat Chieri takımında forma giyen Dias, boş zamanlarında fotomodellik yapıyor, hayır kurumlarının organizasyonlarında podyuma çıkıyor. 1971 doğumlu olan 1.85 boyundaki tecrübeli oyuncu, geçen sezon Brezilya'da yılın voleybolcusu seçilirken, Dünya Şampiyonası'nda da 'Best Players' En iyiler arasında yer aldı. 




</TEXT>
</DOC>
