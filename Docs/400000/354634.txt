<DOC>
<DOCNO> 354634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/ydemirkol.html </URL>
<DATE> 2005/06/23/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Neyse ki Yanal'ı kovduk 
</HEADLINE>
<TEXT>



Şenol Ustaömer bir gün önce defansif tedbirlerden bahsediyordu. Rakibi iyi çalıştıklarını ve gerekli önlemleri aldıklarını. Ama sahada görünen bu değildi. En yıpratıcı İspanyol, Real Madrid'in gelecek vadeden sağ kanadı Juan Fran, 36. dakikaya gelindiğinde 2 golle yıldızlaşmıştı. 
Süper Lig'de gösterdiği performansla Galatasaray'ın 1.2 milyon euro bonservis vermeyi düşündüğü Ergün Teber'in kanadından gelerek. Şampiyona başından bu yana iyi oynamadığını Ustaömer'in de düşündüğünü bildiğimiz Ergün'ün bölgesinden... İlk yarı boyunca minimum enerji harcayarak kalemize indiler. Neredeyse hiç direnç gösteremeden oyun 2-0'a geliverdi. En kuvvetli olduğumuzu düşündüğümüz orta sahada yoktuk. Moral, fizik, taktik disiplin ve hırs açısından sıfırdık. 
Emmen'de bizden önce de sahaya iki esmer takım daha çıkmıştı. Kolombiya ve Arjantin... Özellikle Arjantin'in son 5 dakikada bulduğu 6 pozisyon ve 1 gol sonrası önümüzdeki yol için umutlanacak fazla bir şey görememiştik. Ama İspanya karşısında bu kadar kötü olabileceğimiz hiç aklımıza gelmemişti . 
7 gazeteci, 0 federasyon yöneticisi, yalnız bir hoca, ligde şans bulamamış, aklı transferle bulanmış 21 oyuncu ve Türk cennetinde seyirci desteği olmadan geldiğimiz Gençler Dünya Şampiyonası'ndan ikinci turda dönüyoruz. Neyse bu önemli değil. Nasıl olsa Ersun Yanal'ı kovduk. Ve Türk futbolunu kurtardık 



</TEXT>
</DOC>
