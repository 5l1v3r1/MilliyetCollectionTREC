<DOC>
<DOCNO> 387576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun11.html </URL>
<DATE> 2005/10/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'ta bakan danışmanı öldürüldü 
</HEADLINE>
<TEXT>

     Irak'ın başkenti Bağdat'ta, Sanayi Bakanı Osman El Necefi'nin danışmanı Ayid Abdülgani'nin vurularak öldürüldüğü bildirildi. 
     Polis, önde gelen Sünni siyasetçi El Necefi'nin danışmanı olan Abdülgani'nin, Bağdat'ın doğu kesiminde sabah işine giderken bir başka araçtan açılan ateş sonucu öldürüldüğünü kaydetti. Saldırıyla ilgili başka ayrıntı verilmedi. 
     El Necefi, cumartesi günü yapılan anayasa referandumu öncesinde, seçmenlere özgürce oy kullanma şansı verilmesi durumunda anayasa taslağının reddedileceğini, çünkü taslağın azınlıktaki Sünnilere karşı çoğunluktaki Şiilerle Kürtlerin lehine olduğunu söylemişti. 
     Oy sayım işleminin sürdüğü halkoylamasının sonucunun Irak Seçim Komisyonu tarafından birkaç günden önce açıklanması beklenmiyor. 
     
</TEXT>
</DOC>
