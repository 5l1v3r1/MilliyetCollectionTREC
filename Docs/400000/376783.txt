<DOC>
<DOCNO> 376783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo12.html </URL>
<DATE> 2005/09/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Milliler döndü... Terim Hepsi aslan gibi oynadı ve kazandı 
</HEADLINE>
<TEXT>

     18. Dünya Kupası Avrupa elemeleri 2. Grup'taki 11. maçında başkent Kiev'de Ukrayna'yı 1-0 yenen A Milli Futbol Takımı, İstanbul'a döndü. 
     Deplasmandaki kritik maçı Tümer Metin'in attığı golle 1-0 kazanarak grup ikinciliğindeki yerini koruyan milliler, sabaha karşı uçakla İstanbul'a geldi. 
     Milli Takımlar Teknik Direktörü Fatih Terim, ''Oyuncularımız ülkesini temsil eden bir aslan gibi oynadılar ve kazandılar. Bütün oyuncularımızı kutmuyorum'' dedi. 
     Terim, Atatürk Havalimanı'nda yaptığı açıklamada, gruptaki bir diğer maçta Yunanistan'ın Kazakistan'ı son anlarda attığı gollerle 2-1 yenmesinin maç öncesinde moralleri bozduğunu vurgulayarak, şunları kaydetti 
     ''Kazakistan maçı haberi son dakika soyunma odamızda şok etkisi yaratmadı değil. Onun etkisi olsa gerek, ilk yarıda ikinci yarı gibi etkili oynayamadık. Ama ikinci yarıda tabii ki işi ciddiye alan oyuncularımız ülkesini temsil eden bir aslan gibi oynadılar ve kazandılar. Bütün oyuncularımı kutluyorum.'' 
     
     FUTBOLCULAR DA MUTLU 

     Ukrayna maçında 100. kez A milli formayı giyen, ancak gördüğü sarı kartla cezalı duruma düşen Hakan Şükür, grupta yenilgisiz lider durumda bulunan Ukrayna'yı yendikleri için duydukları mutluluğu dile getirerek, ''Kazandık, mutluyuz. İnşallah Dünya Kupası'na gideriz'' dedi. 
     Ukrayna karşısında yaptığı kurtarışlarla galibiyette büyük rol oynayan kaleci Volkan Demirel ise, takım olarak iyi oynadıklarını vurgulayarak, ''Hocamızın bize verdiği taktiği en iyi biçimde sahada uyguladık ve kazandık. Bu galibiyete ihtiyacımız vardı. Grupta 1 maçımız daha var. Onu da alıp Almanya'ya gideceğiz'' dedi. 
     Milli futbolculardan Selçuk Şahin, ''Oldukça iyi ve akıllı oynadığımızı düşünüyorum. Aldığımız bu 3 puanla umudumuz devam ediyor'' derken, Alpay Özalan ise, ''Daha iyi konsantre olduk. Hocamız da iyi taktikler verdi. Herkesin söylediği gibi Ukrayna maçı yavaştan almadı. Aslanlar gibi top oynadılar. Ancak biz onlardan daha iyi oynadık ve kazandık. Mutluyuz, ama son maç bizim için çok önemli'' diye konuştu. 
     
</TEXT>
</DOC>
