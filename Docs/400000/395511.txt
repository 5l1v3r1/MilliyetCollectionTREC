<DOC>
<DOCNO> 395511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo06.html </URL>
<DATE> 2005/11/16/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İsviçre basınından, İstanbul’daki karşılamaya büyük tepki 
</HEADLINE>
<TEXT>

     Zafer ATAMER CENEVRE, DHA 

2006 Dünya Kupası Avrupa Elemeleri play-off rövanş maçında bugün Türkiye ile karşılaşacak olan İsviçre Milli Takımı’nın İstanbul’a gelmesiyle birlikte yaşanan olaylar İsviçre basınında geniş yer buldu. 
     Liberte gazetesi, ’Türkler renklerini açıkladı Kırmızının rengi domates’ başlığını kullandığı haberde, "Prensler gibi karşılandık. 2.5 saat havalimanında bekletildikten sonra domates ve yumurta bombardımanı altında otele geldik. İsviçre’nin gelişi İstanbul’u salladı. Galiba İsviçreliler Avrupa’nın barbarları" ifadelerine yer verdi. 
     Le Matin gazetesi ise haberinde "Milli Takımımıza ilginç karşılama" başlığını kullanırken, "İsviçreliler mermi ile bombardımana tutuldu. Gümrükte bloke edildik. Bir başka karşılanış ise ’Cehenneme hoşgeldiniz 5-0’ oldu" şeklinde yazdı. İsviçre Futbol Federasyonu Başkanı Ralph Zloczwer ve Teknik Direktör Kobi Khun, olayları bir ’skandal’ olarak nitelendiriken, "Türkler İsviçre’de daha kibardı" şeklinde konuştu. Gazetenin yazarı Nicolas Jacquier ise köşesinde, "FIFA’yı göreve çağırıyorum. ’Haksızlığa paydos’ demenin zamanı geldi. Bütün yollar Leipzig’e çıkar. Dünya Kupası kura çekimi için oradayız" dedi. 
     
     ’KAFİLENİN OTOBÜSÜ BİR HEDEF GİBİYDİ’ 

     Tribune de Geneve gazetesi de, "İstanbul’da karşılanış ’Cehenneme hoşgeldiniz’" başlığıyla verdiği haberinde, "Türkler cehennemi daha biz gelmeden ateşlemiş. Biz FIFA’yı alarma geçiriyoruz. Domates ve yumurta bombardımanı, FIFA’yı harekete geçirmek için yeterli değil mi Kafilenin otobüsü bir hedef gibiydi" ifadelerine yer verdi. 
     Blick gazetesi ise, "Yazıklar olsun... Türkler utanın " başlığını kullanırken, haberinde, "İsviçre’nin bu kadar nefret ile karşılanması görülmüş şey değil. Oyuncularımıza o... ç... diye tezahürat yapılması hayret verici. Bunun üzerine antrenman yapmak artık imkansız. Boğaz’da mezhepli karşılama. Türk medyası yazılarıyla taraftarı tahrik ediyor" ifadelerine yer verdi. 
     Tages Anzeiger gazetesi de, İstanbul’da İsviçreli futbolculara hakaretler yağdırıldığını ve zorluklar çıkarıldığını belirterek, Kobi Khun’un, "İsviçrelilerin İstanbul’da karşılanışı cidden özeldi. Bu terbiyesizliğin sebebini anlamak mümkün değil" ifadelerini ön plana çıkardı. 
     Öte yandan bir İsviçre gazetesinde de, Türk dönercinin üzerinde ’İsviçre’ yazılı döneri kesmesi ve İsviçreli bir vatandaşın, "Bu sadece bir oyun" şeklinde tepki göstermesi karikatürize edildi. 

     
</TEXT>
</DOC>
