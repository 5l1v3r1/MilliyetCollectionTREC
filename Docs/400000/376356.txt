<DOC>
<DOCNO> 376356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun36.html </URL>
<DATE> 2005/09/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İsrail askerleri, Gazze'yi tamamen terk ediyor 
</HEADLINE>
<TEXT>

     İsrail'in Gazze Şeridi'ndeki Yahudi yerleşimlerini boşaltmasının ardından, bölgedeki askeri teçhizatı büyük ölçüde taşıyan İsrail ordusu, bölgeden tamamen çekiliyor. 
     İsrail hükümeti, daha önce 15 Eylül olarak programlanan İsrail askerlerinin Gazze'den tamamen çekilmesini 3 gün öne çekti. 
     İsrail Başbakanı Ariel Şaron başkanlığında toplanan güvenlik kabinesi, ordunun geri çekilmesi işlemlerinin gelecek pazartesi başlatılması kararını verdi. 
     Ordunun geri çekilmesi kararı, pazar günü yapılacak bakanlar kurulu toplantısında da görüşülerek onaya sunulacak. 
     Geri çekilmenin tamamlanmasıyla, Gazze ile Mısır arasındaki sınıra 750 kişilik Mısır güvenlik görevlisi yerleştirilecek. 
     İsrail güvenlik kabinesi toplantısında, geri çekilme sonrası Gazze ile geçiş noktalarının durumu da ele alındı. 
     Toplantıda, Mısır sınırındaki Refah geçişinin, 6 ila 9 ay süre kapatılarak yenilenmesi benimsendi. Refah geçişinin, x ışınlı cihazlar ve diğer son teknoloji kimlik belirleme sistemleriyle donatılması öngörülüyor. 
     Refah geçişini yenileme çalışmaları sırasında, iki ayrı geçiş noktası devreye sokulacak. Kerem Şalom geçişi insan giriş çıkışları, Nitzana geçişi de malların giriş çıkışında kullanılacak. 
     İsrail Dışişleri Bakanı Silvan Şalom ise İsrail Radyosu'na yaptığı açıklamada, ''İleride Refah'tan Mısır'a serbest geçişlere izin verecek olursak, orada üçüncü bir tarafın bulunmasını isteriz. Hiç kuşku yok ki, Avrupalılar üçüncü taraf olmak için çok ilgililer'' dedi. 
     
</TEXT>
</DOC>
