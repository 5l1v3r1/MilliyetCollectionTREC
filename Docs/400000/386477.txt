<DOC>
<DOCNO> 386477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur47.html </URL>
<DATE> 2005/10/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ayvalık'ta petrol arama çalışması başladı 
</HEADLINE>
<TEXT>

     Tuncel YILMAZ AYVALIK Balıkesir , DHA 

BALIKESİR'in Ayvalık İlçesi'nde Türkiye Petrolleri Anonim Ortaklığı'nca TPAO açılan sondaj kuyusunda jeolojik değerlendirme ve petrol arama çalışmalarının sürdüğü belirtildi. 
     Ege Bölgesi'nde petrol olduğu iddiaları kamuoyunu yıllardır meşgul ederken TPAO Trakya Bölge Jeoloji Müdürlüğü, Ayvalık’ta çalışmalara başladı. Ayvalık, Kozak, Bergama yolu kenarında Ayvalık- 1 Arama Kuyusu’ adı verilen kuyuda çalışmaların bin metre derinliğe kadar sürdürüleceği belirtildi. TPAO Trakya Bölge Jeoloji Müdürlüğü yetkilileri, herhangi bir aksaklık çıkmazsa bu derinliğe 10 - 15 gün içinde varılmasının beklendiğini söyledi. 
     TPAO yetkilileri, Edremit Körfezi'nin kuzeyinde, Küçükkuyu formasyonunun çatlaklı kısımlarda petrol emareleri gözlendiğini belirtti. Yetkililer, Körfez'in güneyinde, Gömeç dolaylarında açılmış olan doğal soda amaçlı bir kuyuda termojenik gaz gelişinin olması ve yüzeyde yapılan jeokimyasal prospeksiyon çalışmaları sonucunda bölgede bir aktif hidrokarbon sisteminin çalıştığını desteklemektedir'' dedi. 
     Sondaj çalışmasında petrole rastlanamayabileceği vurgulanırken, bu kuyudan alınacak değerlerin daha önceki çalışmalarla birleştirilerek daha kesin sonuçlar için ışık gösterebileceği vurgulandı. 
     Uzmanlar her kuyuda mutlaka petrol çıkması gerekmediğini, hatta bazı durumlarda petrol bulunsa bile işletilmeye değer olmayabileceğini vurgularken, özenle ve dikkatle çalışılması gerektiğini dile getirdi. 
     TPAO uzmanları, kuyuda petrol çıkmasa bile, bin metre gibi bir derinlikten elde edilecek jeolojik değerlerin çok önemli olduğuna dikkat çekti. 
     
</TEXT>
</DOC>
