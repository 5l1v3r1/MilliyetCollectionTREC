<DOC>
<DOCNO> 360045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun53.html </URL>
<DATE> 2005/07/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Stoiber Türkiye'nin AB'yi aşırı derecede genişleteceğine inanıyoruz 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı Edmund Stoiber, Türkiye'nin üyeliğinin AB'yi aşırı derecede genişleteceğini söyledi. 
     Stoiber, bugün başkent Berlin'de Hıristiyan Demokrat Birlik Partisi CDU Genel Başkanı Angela Merkel ile birlikte, 18 Eylülde yapılması beklenen olası erken genel seçimler için Birlik partileri CDU CSU tarafından hazırlanan seçim programını tanıttı. 
     Stoiber, basın toplantısında, Türkiye'nin AB üyeliğine de değinerek, ''Türkiye ile çok iyi ilişkilerimiz var. Ancak Türkiye'nin üyeliğinin AB'yi aşırı derecede genişleteceğine inanıyoruz. Bizim bu konudaki görüşlerimizi biliyorsunuz. Bunları da seçim programına aldık'' dedi. 
     Stoiber ayrıca, Almanya'nın ekonomik büyümede ve işsizliğin artmasında Avrupa'da son sıralarda yer aldığını, bu durumu değiştirmek istediklerini söyledi. 
     CDU Genel Başkanı Merkel ise seçim programlarında ağırlığı istihdam konularına verdiklerini belirterek, sosyal sigortalı olarak çalışanların sayısının Almanya'da büyük ölçüde azaldığını, bu sayıyı arttırmak istediklerini ifade etti. 
     Bürokrasiyi azaltmak ve basit bir vergi sistemi getirmek istediklerini kaydeden Merkel, araştırma alanındaysa 1 milyar avro daha fazla yatırım yapmak istediklerini kaydetti. Seçim programında ikinci ağırlıklı konunun da ailelerin durumlarının düzeltilmesi olduğunu belirten Merkel, vatandaşların güvenliği için terörizmle mücadele konusunun da önemli olduğunu, bu nedenle Silahlı Kuvvetlerin gerektiği takdirde yurtiçinde terörle mücadelede görevlendirilmesinin tabu olmaması gerektiğini söyledi. 
     
     BİRLİK PARTİLERİNİN ORTAK SEÇİM PROGRAMI 
     Birlik partileri tarafından ortaklaşa hazırlanan ve ''hükümet programı'' adı verilen 39 sayfalık seçim programında, Türkiye'nin AB üyeliğine ilişkin görüşlere de yer veriliyor. 
     Türkiye ile ''imtiyazlı ortaklık'' isteğinin yenilendiği programda, Türkiye'nin AB üyeliğine, Birliğin entegrasyon kapasitesini zorlayacağı gerekçesiyle karşı çıkıldığı belirtildi. 
     Programda, ''NATO içinde sıkı şekilde güvenlik işbirliği yaptığımız Türkiye'deki demokratik, hukuksal ve ekonomik gelişmeyi, gerçekçi olmayan bir üyelik perspektifiyle değil, imtiyazlı ortaklıkla yoğun şekilde teşvik etmek istiyoruz'' denildi. 
     Bulgaristan ve Romanya'nın da AB üyeliği için gerekli olan kriterleri tam olarak yerine getirmeleri gereğinin önemine dikkat çekilen programda, göçün de sınırlandırılması ve uyumun güçlendirilmesi gerektiği ifade edildi. 
     Yabancılar arasındaki işsizlik oranının ve okullardan erken ayrılan yabancıların sayısının Almanlara göre çok daha fazla olduğuna işaret edilen programda, toplum içinde paralel toplumların oluşmasının engellenmesi amacıyla da uyum çabalarının artırılması gerektiği kaydedildi. 
     Seçim programında, terörizmle mücadelede de mevcut yasa boşluklarının doldurulması ve güvenlik makamlarının yapılarının güçlendirilmesi gerektiği belirtildi. 
     Programda ayrıca, Almanya'da işsizliğin azaltılması, büyük miktarlarda borçlanmanın önlenmesi ve ekonomik büyümenin artırılması gereği vurgulandı. 
     
     SCHRÖDER'DEN TEPKİ 
     Öte yandan, Almanya Başbakanı Gerhard Schröder, Baltık Denizi sahilindeki Eckernförde kentindeki bir donanma üssüne yaptığı ziyaret sırasında, Birlik partilerinin seçim programının hiçbir şekilde finanse edilemeyeceğini savunarak, ''Programdaki istekler, hiçbir zaman gerçekleşemeyecek Noel Bayramı istekleri'' dedi. 
     Seçim programını eleştiren Schröder, ''Bayan Merkel ile her şey daha pahalı olacak, ancak daha iyi değil'' şeklinde görüş belirtti. 
     Hür Demokrat Parti FDP Genel Sekreteri Dirk Niebel de, Birlik partilerinin seçim programında öngörüldüğü gibi Silahlı Kuvvetlerin gerektiği takdirde terörizmle mücadelede yurtiçinde görev almaları önerisine karşı çıktıklarını söyledi. 
     
</TEXT>
</DOC>
