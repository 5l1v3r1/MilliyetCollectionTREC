<DOC>
<DOCNO> 396078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy10.html </URL>
<DATE> 2005/11/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dünya, "Mavi Akım"ı konuşuyor... 
</HEADLINE>
<TEXT>

     Mavi Akım doğalgaz boru hattının açılışı, Rusya’dan İngiltere’ye pek çok uluslararası basın kuruluşunda da geniş yankı buldu. 
     
     BBC "MULTİ MİLYAR DOLARLIK BORU HATTI AÇILDI" 
     İngiliz Yayın Birliği BBC, Mavi Akım projesinin açılışını "Rusya gazını Karadeniz’in altından Türkiye’ye ulaştıran multi milyar dolarlık boru hattı resmen açıldı" şeklinde duyurdu. BBC, Samsun Limanı’ndaki açılışa Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi’nin de katıldığını belirtti. 
     
     TELEGRAPH "MAVİ AKIM RUSYA TÜRKİYE YAKINLAŞMASININ 
     GÖSTERGESİ" İngiliz Daily Telegraph gazetesi de Mavi Akım ile Türkiye’deki Amerika ve Avrupa Birliği’ne duyduğu kızgınlığın ardından Rusya ile ilişkilerindeki yakınlığın gün yüzüne çıktığı yorumunu yaptı. Gazete, boru hattına "NATO üyesi Türkiye’nin üzerinde artan Rusya etkisini gösterdiği" şeklinde yorumlayan Washington’ın ise karşı olduğunu aktardı. Haberde Başbakan Erdoğan’ın da Mavi Akım’ı "tarihi bir an" olarak tanımladığı açılışta, "Umarım bu boru hattı sadece gaz değil barış, sevgi ve dostluk taşır" dediği ifade edildi. Gazete, Rusya Devlet Başkanı Vladimir Putin’in de açılışta "Kurtuluş Savaşı sırasında Bolşevikler’in Atatürk’e yaptığı yardımı" hatırlattığını da belirtti. 
     
     NEZAVİSİMAYA GAZETA "TÜRKİYE’NİN GAZ TALEBİ TATMİN 
     EDİLECEK" Rus Nezavisimaya Gazeta, Mavi Akım ile Türkiye’nin artan doğal gaz talebinin ise tatmin edici biçimde karşılanacağını belirtti. Gazete, Karadeniz’in altından inşa edilen proje ile elde edilen deneyimin Rusya’dan Baltık Denizi tabanından Batı Avrupa’ya taşıyacak olan Kuzey Avrupa gaz hattı için de yararlı olacağı yorumunu yaptı. 
     
     NYT "RUSYA TÜRKİYE’Yİ MERKEZ OLARAK KULLANMAYI DÜŞÜNÜYOR" 
     New York Times gazetesi, Rusya’nın Türkiye’yi doğalgaz için bir merkez olarak kullanmayı planladığını belirtti. 
     Haberde, Mavi Akım olarak da bilinen projenin yılda 16 milyar metreküp gaz taşıma kapasitesine sahip olduğu ifade edildi. Gazete, Rusya’da tekel konumunda olan Gazprom’un dünyanın en büyük doğalgaz üreticisi olduğunu hatırlatarak şirketin bu yıl sonuna kadar 4,5 milyar metreküp gaz taşımış olacağını aktardı. 
     
</TEXT>
</DOC>
