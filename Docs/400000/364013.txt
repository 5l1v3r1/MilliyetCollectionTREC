<DOC>
<DOCNO> 364013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun07.html </URL>
<DATE> 2005/07/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Londra'da patlayan bombalarda rafting macerası önemli ipucu 
</HEADLINE>
<TEXT>

     Hilal Yılmaz Londra DHA 

      İngiliz polisi, Londra’da gerçekleşen 7 Temmuz ve 21 Temmuz saldırılarının birbirleriyle bağlantısını tespit etti. 21 Temmuz’da Londra’daki üç metro istasyonu ile bir otobüsteki saldırı girişimlerini düzenleyen bombacıların, 7 Temmuz zanlılarıyla aynı rafting merkezine gittikleri ortaya çıktı. 
     Londra’yı kana bulayan 7 Temmuz terör eylemlerini gerçekleştiren 4 intihar bombacısından ikisi Muhammed Sıddık Kan ile Şehzad Tanver’in, saldırılardan bir ay önce Kuzey Galler’deki rafting merkezinde çekilmiş fotoğrafları, geçtiğimiz hafta polis tarafından ele geçirilmişti. İngiliz polisi rafting merkezindeki bulgulardan yola çıkarak, iki hafta arayla saldırı gerçekleştiren 8 bombacının bu merkezde bir araya gelip saldırı planlarını burada yapmış olabileceğini düşünüyor. Polis ayrıca, Galler’deki buluşmanın bir imam tarafından organize edilmiş olma ihtimali üzerinde duruyor. 
     
     21 Temmuz zanlılarının Doğu Afrika bağlantısı 
     İngiltere’de yayınlanan ’The Observer’ gazetesi de, polisin, Somali ve Etiyopya’da 21 Temmuz eylemcileri ile ilgisi olduğu belirtilen iki eve baskın düzenlediğini yazdı. Gazete polis kaynaklarına dayandırdığı haberinde, geçtiğimiz Cuma günü Londra’nın batısındaki Kilburn semtinde tutuklanan şüphelinin Somali’deki adresle bağlantısı olduğunu, Stockwell’de tutuklanan zanlının ise Etiyopyalı olduğunu belirtti. Geçtiğimiz ay ’International Crisis Group’ tarafından yayınlanan bir raporda, El Kaide’nin Somali’nin başkenti Mogadişu’da bir hücre kurduğu ve hücrenin Afganistan’daki terörist kamplarında yetişen Somalili gençler tarafından yönetildiği açıklanmıştı. İngiliz polisinin, bu gelişmelerin ardından, Londra’da kurulmuş Afrika bağlantılı bir hücre ile Leeds kentindeki Pakistan bağlantılı bir hücre arasındaki ilişkiyi araştırdığı belirtiliyor. 
     
</TEXT>
</DOC>
