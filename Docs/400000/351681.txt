<DOC>
<DOCNO> 351681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/siyaset/axsiy01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP seçimde ısrarlı 
</HEADLINE>
<TEXT>


CHP'li Kemal Anadol, düzenlediği basın toplantısında, CHP'nin Mayıs 2007'den önce seçimde ısrarını sürdüreceğini söyledi ve 'Çankaya türban tartışması arenası olmamalı' dedi 

ANKARA Milliyet 


CHP Grup Başkan Vekili Kemal Anadol, CHP'nin, cumhurbaşkanının seçileceği Mayıs 2007'den önce seçim istediğini belirterek, "Amacımız, yeni milli iradenin belirlenmesi ve yeni cumhurbaşkanının onun tarafından seçilmesidir. Çankaya türban tartışmalarının arenası olmamalı" dedi. 
Anadol, TBMM'de düzenlediği basın toplantısında, Başbakan Erdoğan'ın "Cumhurbaşkanını bu Meclis seçecek" sözlerine rağmen, CHP'nin Mayıs 2007'den önce seçim yapılmasındaki ısrar ve iddiasını sürdüreceğini söyledi. 
Ortaya çıkan fiili durumda cumhurbaşkanlığı seçiminin büyük önem taşıdığını vurgulayan Anadol, şunları kaydetti 
"Seçilen cumhurbaşkanı geniş bir mutabakatı temsil etmeli, devlet organları arasında uyum sağlamalıdır. Böyle bir seçim, muhalefetin boykot ettiği Turgut Özal'ın seçimi gibi olur, böyle manzaralara Türkiye'nin artık tahammülü yoktur." 

Tarih dayatmıyoruz ama... 
22. Dönem Meclis'in giderayak Cumhurbaşkanı seçeceğini, yeni seçilecek parlamenterlerin cumhurbaşkanı ile 7 yıl çalışacağını, bunun büyük bir çelişki olduğunu anlatan Anadol, şöyle devam etti 
"Tarih dayatmıyoruz ama seçimi Mayıs 2007'den önce yapın ve bu çelişkiler yaşanmasın. Türkiye'nin rejim tartışmalarına tahammülü yoktur. Çankaya'da türbanın meşrulaştırılmaya çalışılması yeni gerginliklere yol açacaktır." 


</TEXT>
</DOC>
