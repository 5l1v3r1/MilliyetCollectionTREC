<DOC>
<DOCNO> 399161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/spo04.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'dan sakladılar 
</HEADLINE>
<TEXT>


Trabzonlu futbolcunun eşinin doğum sırasında hayati tehlike yaşadığı, kulübün bunu gizlediği öğrenildi 


İbrahim Yattara, bir erkek çocuğuna sahip olmanın mutluluğunu yaşarken, Belçika'da öğrendiği gerçekle şoke oldu. 
Trabzonsporlu futbolcunun eşi Aminata'nın, normal doğum yaptığı sırada fenalaşması üzerine ameliyata alındığı, bu sırada hayati tehlike yaşadığı ortaya çıktı. Kulüp, eşinin durumu hakkında Yattara'yı tam olarak bilgilendirmezken, bordo - mavili oyuncu, karısının büyük bir tehlike yaşadığı haberini Belçika'da öğrendi. 
Teknik Direktör Vahid Halilhodziç, bu gerçek karşısında oyuncusuna bu akşama kadar izin verdi. Yattara'nın eşinin hayati tehlikeyi atlattığı kaydedildi. Fenerbahçe karşılaşmasının hazırlıklarına katılamayacak olan futbolcunun, yarın İstanbul'da kafileye dahil olacağı bildirildi. Gineli oyuncunun bu süreçte Belçika'da tek başına antrenmanlarını sürdüreceği ifade edildi. 

Ağır fatura 

Teknik Direktör Vahid Halilhodziç tarafından kadro dışı bırakılan futbolcuların cezaları belirlendi. Yönetim Kurulu'nun onayına göre Emrah'a 10 bin, Özgür'e 7 bin 500 YTL, Hasan'a ise 3 bin YTL para cezası verildi. Öte yandan kongrenin yaklaşması üzerine yöneticiler alacakları tahsile başladı. İdarecilerin kulüpten 3 milyon 750 bin dolar alacağı olduğu, bunun 2 milyon 500 bin dolarını aldıkları açıklandı. 


</TEXT>
</DOC>
