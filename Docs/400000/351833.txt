<DOC>
<DOCNO> 351833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko38.html </URL>
<DATE> 2005/06/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakan Aksu Akaryakıt kaçakçılığını önlemede emniyet aktif olacak 
</HEADLINE>
<TEXT>

     İçişleri Bakanı Abdülkadir Aksu, akaryakıt kaçaklığını önlemek için yapılacak denetimlerde bundan sonra Jandarma Genel Komutanlığı, Sahil Güvenlik Komutanlığı ve Emniyet Genel Müdürlüğü'nün aktif rol oynayacağını belirterek, ''Bundan böyle kaçak akaryakıtın ülkemize girme riski son derece azalmış olacaktır'' dedi. 
     Petrol piyasasının denetlenmesi konusunda Enerji Piyasası Düzenleme Kurumu EPDK ile Jandarma Genel Komutanlığı, Sahil Güvenlik Komutanlığı ve Emniyet Genel Müdürlüğü arasında işbirliği yapılmasına ilişkin protokol, İçişleri Bakanı Abdülkadir Aksu ile EPDK Başkanı Yusuf Günay tarafından imzalandı. 
     Bakan Aksu, EPDK'da gerçekleştirilen protokol imza töreninde yaptığı konuşmada, Türkiye'deki akaryakıt kaçakçılığının ulaştığı mali boyutun bilindiğini ve artık bu sonunu yalnızca bir kurumun çözüm alanına terk etmenin imkanının kalmadığını söyledi. 
     Gayri yasal petrol ticaretinin kökten çözümü için konuyla ilgili bütün kurum ve kuruluşların bütüncül bir bakış açısıyla soruna yaklaşmaları, yeni işbirliği ve koordinasyon alanları oluşturmaları gerektiğini belirten Aksu, bu nedenle İçişleri Bakanlığı'na bağlı güvenlik birimleriyle EPDK arasında yapılması gereken işleri imzalanan protokolle düzenlemiş bulunduklarını kaydetti. 
     Protokol öncesinde konunun tüm taraflarıyla 2 ay boyunca çeşitli toplantılar düzenlendiğini ve bir rapor hazırlandığını anlatan İçişleri Bakanı Abdülkadir Aksu, hazırlanan raporun bir yol haritası olduğunu ve akaryakıt kaçakçılığının önlenmesine ilişkin alınması gereken önlemlerin düzenlendiğini ifade etti. 
     Sorunun çözümünün temelini de ulusal marker işaretleme uygulamasına geçilmesinin oluşturduğunu ifade eden Aksu, şunları söyledi 
     ''İmzaladığımız protokol denetim mekanizmasının en can alıcı noktasını ifade etmektedir. Bu protokol ile petrol piyasasında jandarmamızın, sahil güvenliğimizin ve emniyetimizin yapacağı denetimlerin kapsam ve niteliği planlanmakta, çalışma usul ve tespitleri belirlenmektedir. Program dahilinde yapılacak denetimlerin başlamasıyla beraber akaryakıt kaçakçılığıyla mücadelede çok önemli bir adım atılmış olacak ve bundan böyle kaçak akaryakıtın ülkemizin girme riski son derece azalmış olacaktır. Denetimde en önemli görevi üstlenecek olan güvenlik birimlerimize şimdiden başarılar diliyorum.'' 
     
     EPDK BAŞKANI GÜNAY 
     EPDK Başkanı Yusuf Günay da protokol imza töreninde yaptığı konuşmada, İçişleri Bakanlığı ile Türkiye petrol piyasasının en önemli sorunu olan kaçak ve kalitesiz akaryakıt kullanımına karşı etkin tedbirler getiren bir işbirliği protokolünün imzalandığını söyledi. 
     Bugün Türkiye'nin her tarafında kaçak akaryakıt kullanıldığını, bu durumun hem insan ve çevre sağlığını olumsuz etkilediğini, hem de milyarlarca dolarlık vergi kaybına yol açtığını anlatan Günay, bu olumsuz tablonun, yıllık 29 milyar YTL ekonomik büyüklüğe ulaşan ve ülkenin her yerine hizmet götüren petrol piyasasının kurallara uygun davranın aktörlerini de haksız yere zan altında bıraktığını kaydetti. 
     Ulusal marker uygulamasının akaryakıt kaçaklığına büyük darbe vuracağına inandığını belirten Günay, İçişleri Bakanlığı ile imzalanan protokol ile de kapsamlı, hızlı, etkin bir denetim altyapısının kurulmasına yönelik çalışmaların tamamlandığını bildirdi. 
     Bundan sonra, Türkiye'nin her yerinde, her noktasında, ilgili tüm kurumların çalışmalarıyla, petrol piyasasında faaliyet gösteren tüm oyuncuların, hızlı ve etkin bir şekilde denetlenmeye başlayacağına dikkat çeken Günay, şöyle konuştu 
     ''Bu protokolün hazırlık sürecinde, tüm tarafların ilgili birimlerin yakın işbirliği içinde yoğun bir mesai harcanmıştır. İnanıyorum ki, sektörün denetlenmesi konusunda gerek kamu kuruluşlarının, gerekse piyasa oyuncularının göstereceği işbirliği ve duyarlılık sayesinde yılların sorunu halini alan petrol piyasasında kaçak, standart dışı akaryakıt kullanımı son bulacaktır.'' 
     
     DENETİMLER NASIL OLACAK 
     İçişleri Bakanlığı ile EPDK arasında imzalanan protokol çerçevesinde, EPDK ile Jandarma Genel Komutanlığı, Sahil Güvenlik Komutanlığı ve Emniyet Genel Müdürlüğü arasında petrol piyasasının denetimi konusunda işbirliği yapılacak. 
     Bu kurumlar yurt genelinde petrol sektöründe lisans ve ulusal marker kontrolü yapacaklar. Bu kapsamda akaryakıt bayi, depolama tesisi, rafineri ile taşıma araçlarından usulüne uygun olarak numune alacaklar ve akredite laboratuvarlarına teslim edecekler. 
     EPDK tarafından yürütülen denetim, ön araştırma ve soruşturmalar nedeniyle ihtiyaç duyulan her türlü inceleme, tespit, numune alma, mühürleme ve mührün sökülmesi işlemleri de bu kurumların personeli tarafından, düzenleme çerçevesinde yerine getirilecek. 
     Söz konusu kurumlar belli bir program dahilinde periyodik denetimlerin yanı sıra, ihbar ve şikayetlerle ilgili işleri de ayrıca yerine getirecekler. 
     Bu arada protokol imza törenine Ankara Valisi Kemal Önal ile İzmir Valisi Yusuf Ziya Göksu da katıldı. 
     
</TEXT>
</DOC>
