<DOC>
<DOCNO> 397617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko15.html </URL>
<DATE> 2005/11/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ayakkabı sektörüne Çin darbesi 
</HEADLINE>
<TEXT>

     Türkiye Umum Ayakkabıcılar Federasyonu Başkan vekili ve İzmir Ayakkabıcılar Odası Başkanı Tahsin Güzel, alınan tüm tedbirlere rağmen ayakkabı ithalatında yılın ilk 6 ayında yüzde 37'lik bir artışın olduğunu söyledi. 
     Güzel, Türkiye genelinde yaklaşık 750 bin kişinin istihdam edildiği deri sektöründe yıllık 670 milyon dolarlık ihracat gerçekleştirildiğini, bunun 200-250 milyon dolarlık kısmını ise ayakkabı sektörünün oluşturduğunu belirtti. 
     Türkiye'nin 420 milyon çift ayakkabı üretim kapasitesine sahip olduğunu ancak bunun oldukça altında üretim yapıldığını kaydeden Güzel, şöyle konuştu 
     ''En hızlı dönemlerde 300-370 milyon çift arasında ayakkabı üretiliyordu. Şimdi iç piyasada daralma var ve bu kadar bile üretilmiyor. Herkesin elinde üretim stoku var. Ürettiğimizin ancak 5'te birini satabiliyoruz. Gerisi elimizde kalıyor, bu yüzden de üretim miktarlarını sürekli düşürüyoruz. Daha önce tesisimde günde 2 bin 500 çift ayakkabı üretilirken şu anda 700 çift üretiliyor. Bu duruma dayanamayarak iflas edenler, işyerlerini kapatanlar var.'' Avrupa'da devletin ayakkabı sektörünü maliyet desteği ve çeşitli unsurlarla desteklediğini kaydeden Güzel, bu sektörün Türkiye'de hayli zayıf olduğunu dile getirdi. 
     
     KALİTE VAR MARKA YOK 
     Türkiye'nin en çok Hollanda, Yunanistan, İsrail gibi ülkelere ayakkabı ihraç ettiğini ifade eden Güzel şöyle konuştu 
     ''Bizden alıp mevcut markayla Avrupa'ya ayakkabı satan İsrail'in üretimi yok, ama ihracatı bizden çok. Hollanda'ya onların markasıyla ayakkabı üretiyoruz. Kalitemiz var ama markamızla kendi adımızla göndermiyoruz. Avrupa'nın kendi markalarını üretiyoruz. Türkiye bir türlü marka olamadı. Fason üretip gönderiyoruz. Köklü çözüm Avrupa standartlarına uygun ayakkabı üretmemiz. Yani kaliteye önem vermemiz. Markamızı oluşturup, kendimizi pazarlamamız lazım.'' 
     
     TÜRKİYE'DE 2 AVRUPA'DA 6 ÇİFT 
     Güzel, Türkiye'de kişi başına yılda 2 çift ayakkabı kullanıldığını, Avrupa'da ise bu sayının 6 çift olduğunu vurguladı. 
     Özellikle Çin'den gelen kalitesiz ve ucuz ayakkabıların sektöre ciddi darbe vurduğunu ifade eden Güzel, konuşmasını şöyle sürdürdü 
     ''Türkiye'de özellikle Çin'den gelen sağlıksız ve ucuz ayakkabı tercih ediliyor. Alınan tüm tedbirlere rağmen ayakkabı ithalatında yılın ilk yarısında yüzde 37'lik artış var. Son 3 ayda ise bu oran yüzde 21'e düşmüş durumda. Avrupa Ayakkabıcılar Federasyonu'ndan aldığımız bilgiye göre Çin ve Uzakdoğu ülkelerinden, Avrupa'ya ayakkabı ithalatı yüzde 600 artmış durumda. Yine de hükümetin aldığı bu tedbirler olmasaydı ayakkabıcı diye kimse kalmazdı.'' Ayakkabının 40 parçadan bir araya geldiğini, bu sektörün zor olduğunu ifade eden Güzel, sektörün sorunlarıyla ilgili önümüzdeki süreçte hükümet yetkilileriyle bir araya geleceklerini sözlerine ekledi. 
     
</TEXT>
</DOC>
