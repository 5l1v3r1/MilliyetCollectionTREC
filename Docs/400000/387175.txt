<DOC>
<DOCNO> 387175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur21.html </URL>
<DATE> 2005/10/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Benzin istasyonundaki patlamada bomba izi 
</HEADLINE>
<TEXT>

     Maslak’taki OPET akaryakıt istasyonunda meydana gelen patlamaya, bir araca yerleştirilen bombanın neden olduğu belirlendi. 
     Üst düzey bir emniyet yetkilisinden alınan bilgiye göre, incelemeler sonucu patlamanın, bir araca yerleştirilen bombanın uzaktan kumanda ile infilak ettirilmesiyle gerçekleştiği anlaşıldı. 
     Patlayıcı maddenin türü konusundaki incelemelerin sürdüğünü kaydeden aynı yetkili, patlama sırasında parçalanan aracın çalıntı kaydına rastlanmadığını bildirdi. 
     Yetkili, olaya ilişkin soruşturmanın çok yönlü olarak sürdürüldüğünü kaydetti. 
     CNNTurk Televizyonu ise patlamaya, aracın LPG deposunun üzerine cep telefonu düzeneğine bağlı olarak yerleştirilen A4 tipi plastik patlayıcının neden olduğunu duyurdu. 
     
     İSTASYON MEHMETÇİK VAKFI'NA AİT 

     Saldırının gerçekleştiği OPET akaryakıt istasyonu Mehmetçik Vakfı'na ait. Dün akşam meydana gelen patlama sonrası çevrede geniş güvenlik önlemleri alan polis, çalışmalarını bomba ihtimali üzerine yoğunlaştırmıştı. 
     Patlama sonrası yerde 1.5 metre çapında bir çukur açılması ve benzin istasyonunun Mehmetçik Vakfı'na ait olması saldırı ihtimallerini kuvvetlendiriyordu. Emniyet güçlerinin dün akşamdan beri yürüttükleri çalışmalar sonucunda patlamaya cep telefonu düzeneğine bağlanmış, A4 tipi bombanın neden olduğu belirlendi. 
     Bu yöntemin PKK'nın eylemleriyle benzerlik taşıması dikkat çeken bir diğer nokta. Olayla ilgili geniş çaplı soruşturma sürüyor. 
     
     OLAY 

     Büyükdere Caddesi'ndeki OPET akaryakıt istasyonuna gelen beyaz renkli bir otomobilde dün 19.35 sıralarında büyük bir patlama meydana geldi. Patlamanın ardından otomobilde yangın çıkarken, benzin pompalarının üzerindeki çatı çöktü ve istasyonun 3 katlı hizmet binasının camları kırıldı. Patlayan otomobilin parçaları da 100 metrekarelik alana yayıldı. Patlama sırasında çeşitli yerlerinden yaralanan Durmuş Özkan 30 , Tolga Kayabaşlı, Osman Topal, Sezai Çetin 24 ve Ersin Arslan 30 hemen hastaneye kaldırıldı. Özkan'ın durumunun ciddi olduğu belirtildi. Patlamada, 7 araç da hasar gördü. 
     Görgü tanıklarının ilk ifadeleri ve patlamanın meydana geldiği noktanının LPG pompalarının olduğu yerde olması, akıllara ilk olarak "LPG patlaması" olasılığını getirmişti. Olay yerinde inceleme yapan Şişli Belediye Başkanı Mustafa Sarıgül, NTV'ye yaptığı açıklamada olayın terör saldırısı olmadığını, LPG'li araçtan kaynaklandığını açıklamıştı. OPET Yönetim Kurulu Başkanı Fikret Öztürk ise, "LPG tankının patlamasıyla bu kadar hasar olacağını sanmıyorum" şeklinde konuşmuştu. 
     
</TEXT>
</DOC>
