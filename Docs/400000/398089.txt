<DOC>
<DOCNO> 398089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/axgun01.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sevr özlemi'ne tepki 
</HEADLINE>
<TEXT>


Kuzey Iraklı Kürtlerin, Türkiye'nin Kurtuluş Savaşı'yla yırtıp attığı Sevr'e atıf yapmasına şiddetli tepki gösterildi. Aktan, "Self-determinasyon hakkı Lozan'la kullanılmıştır" dedi 

Gökçer Tahincioğlu 

Anadolu'nun parçalara ayrılmasını öngören, ancak Atatürk önderliğindeki Ulusal Kurtuluş Savaşı'yla tarihe gömülen Sevr Antlaşması, Milliyet'in ortaya çıkardığı Irak Federal Kürdistan Bölgesi Parlamentosu'nca hazırlanan "Kürdistan Bölgesi Anayasa Taslağı"na girdi. Sevr'e atıfta bulunulmasına tepki gösterildi 

Hukuki etkisi kayboldu 
Emekli Büyükelçi Gündüz Aktan "Sevr, hiçbir hukuki etki bırakmadan Kurtuluş Savaşı ile kaybolmuştur. Self-determinasyon hakkı, sınırlarımızda kim yaşıyorsa Türk-Kürt , Kurtuluş Savaşı, TBMM ve Lozan Antlaşması'yla kullanmıştır. Bu hak tarihte bir defa kullanılır. İki dakikada bir bu hakkı kullanamazsınız. Irak'ta federasyon var. Federasyonlarda bir anayasa olur. Ayrıca böyle bir yerel anayasa olmaz. Irak Anayasası'na katılıp orada self-determinasyonu kullanacaksın, sonra bir anayasa daha yapıp bir daha self-determinasyon hakkını kullanacaksın. Bunun anlamı, ayrılma isteğini ortaya koymaktır. Kabul edilecek bir şey değil." 

'Tehlikeli ayrışma' 
TBMM Dışişleri Komisyonu Başkanı Mehmet Dülger "Sevr Anlaşması, dönemin süper gücü İngiltere'nin baskısıyla yapılmış. Şimdi Irak'ta fiili bir durum var. ABD'nin kontrolünde gerçekleşen. Biz ne kadar çırpınsak da yapılıp edilenlere müdahale edemiyoruz. Irak'ta 7. asırdan bu yana Sünnilerin yönetimi söz konusu. Şimdi ilk kez bir ayrışma olacak. Kürtler bir devletten söz ediyor. Bunlar olur mu Oradaki petrolün kullanımı Kürtlerin kullanımına bırakılır mı Bırakılırsa, Kürtler bunu yapabilir mi Bunları zaman gösterecek. Ama şu anda 3'lü, tehlikeli bir ayrışma söz konusu. Birçok hayalden de söz ediliyor. Bakıp göreceğiz." 

Kürtler ne diyordu 

Kürdistan Parlamentosu'nda oylandıktan sonra referanduma sunulacak taslağın "giriş" bölümünde, Sevr'le ilgili şu ifadelere yer verildi 
"Anavatanları Kürdistan'da binlerce yıl yaşamış eski bir halk olan Kürtler, tıpkı dünyanın diğer ulusları ve halkları gibi, self-determinasyon kendi kaderini belirleme hakkını kullanabilecek niteliklere sahip bir ulustur. Self-determinasyon hakkı, Birinci Dünya Savaşı sonunda çıkarılan ve ilkeleri uluslararası hukukun temeli haline gelen Woodrow Wilson'ın 14 Madde'sinde kabul edilen bir haktır. 1920 Yılında imzalanan Sevr Anlaşması'nın 62-64 no'lu maddeleri Kürtlerin self-determinasyon hakkını tanımalarına rağmen, uluslararası çıkarlar ve siyasal dengeler Kürtlerin bu hakkı elde edip uygulamaya geçirmelerini engellemiştir. 
Sevr Antlaşması'na konulan maddelerin tersine, Güney Kürdistan, 1925 yılında, kendi halkının iradesi dikkate alınmadan, 4 yıl önce, yani 1921 yılında kurulmuş olan Irak devletine müsadere edilmiştir. Sevr Antlaşması Kürtlerin kendi topraklarındaki yönetim için Kürt kökenli memurların atanmasını ve eğitim, hukuk ve sağlanan tüm hizmetlerin dilinin Kürtçe olmasını şart koşmuştur. O tarihten bu yana Kürdistan'ın bu kısmı Irak Kürdistan'ı olarak bilinmiştir." 

İşte atıf yapılan maddeler 

1920'de Osmanlı Devleti'yle imzalanan Sevr Antlaşması'nın taslakta atıf yapılan "Kürdistan" başlıklı 62-64. maddelerinde, Kürtlerin bağımsızlığının nasıl gerçekleşebileceği tarif ediliyor. 
Gündüz Aktan, bu maddelere göre, o tarihte henüz sınırı belli olmayan Büyük Ermenistan'ın Trabzon'a kadar uzanacak sınırlarının güney kısmının alt bölümünün, Türkiye'ye bağlı "özerk Kürt bölgesi" olarak tarif edildiğini belirtti. Buna göre Mardin, Urfa, Antep'i de sınırlarına alan Suriye'de ve Türkiye'nin o tarihte belirlenmeyen Irak sınırının alt bölgesinde kalacak Kuzey Irak'lı Kürtlere, bu özerk bölgede yaşayan Kürtlere katılma hakkı tanındı. 
Antlaşmada, bu katılmanın gerçekleşmesinden 1 yıl sonra da, "Kürtlerin Milletler Cemiyeti'ne bağımsızlık başvurusu yapması, başvurunun kabul görmesi halinde Osmanlı'nın bunu yerine getirmek zorunda olduğu" hükme bağlandı. 



</TEXT>
</DOC>
