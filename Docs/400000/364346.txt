<DOC>
<DOCNO> 364346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun37.html </URL>
<DATE> 2005/07/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Nükleer görüşmelerde taraflar kartlarını açtı... Kim ne istiyor 
</HEADLINE>
<TEXT>

     Kore Yarımadası'ndaki nükleer sorun ile ilgili olarak Çin, Rusya, ABD, Japonya, Güney Kore ve Kuzey Kore arasında 6'lı görüşmelerin 4. turuna yarın Pekin'de devam edilecek. 
     Çin heyeti sözcüsü Çin Gang, heyetlerin yarın sabah bir araya geleceklerini ve gelişmelere göre öğleden sonra yine heyetler arasında veya heyet başkanları arasında görüşme yapılabileceğini belirtti. 
     
     TARAFLARIN TUTUMLARI 
     Yeni Çin Haber Ajansı Şinhua'nın yayımladığı yazıda, görüşmelere katılan temsilcilerin açıklamalarına dayanılarak, daha önce geçen yılın eylül ayında yapılması planlanan 6'lı görüşmelerin 4. turunda tarafların aldıkları tutum şöyle özetlendi 
     
     KUZEY KORE 
     -ABD, Kuzey Kore'nin egemenliğine saygı göstermeli ve Kuzey Kore ile ilişkilerini normalleştirmeli. Bu ülkeyi ''terörizmi destekleyen ülke'' diye nitelemekten vazgeçmeli ve bu ülkeye yönelik yaptırımları kaldırmalı ve yasal temelde bu ülke ile barış içinde bir arada yaşamalı. 
     -ABD, Kuzey Kore'ye saldırmayacağına ve Kuzey Kore'nin başka ülkelerle yaptığı ekonomik işbirliğini baltalamayacağına dair kesin güvence vermeli. 
     -ABD'nin Kuzey Kore'nin nükleer programından vazgeçmesi yönündeki tek yönlü talebi kabul edilemez. Amerikan tarafı 6'lı görüşmelerin 4. turuna içten ve güvenli bir tavırla yaklaşmalı. 
     -Bu, Kuzey Kore'nin Kore Yarımadası'nın nükleer silahtan arındırılması ile ilgili değişmez politikasıdır. ABD'nin nükleer tehdidini kaldırması ve Pyongyang yönetimini devirmek yönündeki düşmanlık politikasından vazgeçmesi durumunda Kuzey Kore'nin bir tek nükleer silaha ihtiyacı olmayacaktır. 
     -Kore Yarımadası'nın nükleer silahtan arındırılması ve nükleer savaş tehdidinin ortadan kaldırılması için siyasi iradeye ve stratejik çözüme ihtiyaç var. Kuzey Kore heyeti bu hedefe hazır olduğu yönünde söz veriyor. 
     -Kuzey Kore, Japonya'nın görüşmelerde insan hakları, insan kaçırma ve füzelerle ilgili konuları ortaya atmasına karşı çıkıyor. 
     
     ABD 
     -ABD, Kuzey Kore'nin egemenliğini tanıyor ve bu ülkeye saldırma veya bu ülkeyi işgal etme amacı taşımıyor. ABD, Kuzey Kore ile 6'lı görüşmeler çerçevesinde doğrudan görüşmeler yapmak istiyor. 
     -Kuzey Kore, nükleer programından vazgeçmek için stratejik karar almalıdır. 
     -ABD, görüşmelerin ilk üç turunda ortaya attığı önerileri yineliyor. Kuzey Kore'ye tüm nükleer faaliyetlerinin listesini yapması, tehlikeli maddeleri etkisiz hale getirmesi ve gözlem yapılmasına izin vermesi için üç ay süre verilmeli. Söz konusu öneri bu koşulda Kuzey Kore'nin güvenlik endişelerinin giderilmesini, yaptırımların kaldırılmasını ve enerji ihtiyacının karşılanmasını da içeriyor. 
     -Nükleer silahlar Kuzey Kore'yi daha güvenli yapmıyor. Kuzey Kore'nin nükleer programından vazgeçmesi durumunda, diğer beş taraf ''söze söz, eyleme eylem'' ilkesiyle karşılığını gösterecektir. Söz konusu beş taraf Kuzey Kore'nin güvenlik endişelerini ve enerji ihtiyacını çözüme bağlayacaktır. 
     
     GÜNEY KORE 
     -Kuzey Kore'nin nükleer silaha sahip olmasına kesinlikle karşı çıkan ve nükleer sorunun diyalog yoluyla çözülmesini isteyen Güney Kore, bu sorunun çözümünde yönlendirici konumda olmak istiyor. 
     -Kuzey Kore'nin nükleer programından vazgeçmesi durumunda, Güney Kore iki taraf arasında çekilecek hatla bu ülkeye yılda 2 milyon kilovat saat elektrik sağlayacak. 
     -Güney Kore, Kuzey Kore'nin nükleer programından vazgeçmesini ve diğer ülkelerin bunun karşılığında taahhütlerini yerine getirmelerini bekliyor. 
     
     RUSYA 
     -Rusya'ya göre, Kuzey Kore'ye baskıyı sürdürmek doğru değil, bu ülkeye acil yiyecek ve enerji yardımı yapılması için gerekli mekanizmalarla pratik çözümler bulunmalı. 
     -Rusya, Kore Yarımadası'nın nükleer silahlardan arındırılmasını destekliyor. 
     -Rusya tarafı daha önce önerdiği ''çözüm paketinin'' halen geçerli olduğu görüşünde. Bu çözüm paketine göre Kore Yarımadası nükleer silahlardan arındırılmalı ve Kuzey Kore de dahil bölgedeki her ülkeye güvenlik garantisi verilmeli. 
     -Rusya, Kuzey Kore'ye enerji yardımını destekliyor, ama bunun genel planın tamamlandığı anlamına gelmediğini savunuyor. 
     
     JAPONYA 
     -Kuzey Kore, nükleer programından tamamen vazgeçmeli. 
     -Japonya, nükleer sorunun füze ve adam kaçırma sorunları ile birlikte çözülmesini istiyor. Japonya Başbakanı Juniçiro Koizumi, görev süresinin biteceği Eylül 2006'ya kadar Kuzey Kore ile ilişkileri normalleştirmeyi sağlamayı arzuladığını açıklamıştı. 
     -Japonya, Kuzey Kore ile ilişkileri normalleştirmenin ön şartı olarak nükleer sorunla birlikte füze ve adam kaçırma sorunlarının da çözülmesini görüyor. 
     -Kuzey Kore, 2002'de ajanlarının 1970 ve 1980'lerde 13 Japon vatandaşını kaçırdığını ve bu kişilerin Kuzey Koreli ajanlara Japonca öğretmek için kullanıldığını itiraf etmişti. Kuzey Koreli yetkililer, söz konusu 13 kişiden 5'inin yaşadığını, 8'inin ise hastalıktan veya kazadan öldüklerini açıkladı. Japonya tarafı ise 8 kişinin öldüğü yönündeki açıklamaya şüpheyle yaklaşarak, Kuzey Kore'den bu konuda kanıt göstermesini istiyor. 
     
     ÇİN 
     -Kore Yarımadası ile birlikte kuzeydoğu Asya'nın barış ve istikrarını ilgilendiren nükleer sorun diyalog yoluyla barışçı çözüme bağlanmalı. 
     -Kore Yarımadası'nın nükleer silahtan arınmasıyla uzun süreli barış ve istikrarın sağlanması bütün tarafların yararınadır, taraflar diyalogu tek doğru yol olarak benimsemeliler. 
     -Bu amaca ulaşmak için sorunlar barışçı şekilde çözülmeli ve tarafların mantıklı beklentileri karşılanmalı. 
     -Çin, görüşmelerde ilerleme sağlanması ve sonuç alınması için 6'lı görüşmelerin üyesi ve ev sahibi olarak ciddi ve sorumlu tavır alarak, taraflarla yakın işbirliği yapacağına söz veriyor. 
     
</TEXT>
</DOC>
