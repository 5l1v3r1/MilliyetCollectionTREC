<DOC>
<DOCNO> 382861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko47.html </URL>
<DATE> 2005/09/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Arınç Yabancı sermayeye karşı korkularımızdan sıyrılmalıyız 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, Türkiye'nin, sürdürülebilir kalkınma hedefini gerçekleştirebilen bir yatırım ülkesi haline gelmesi için artık, yabancı sermayeye karşı geleneksel korkulardan ve ön yargılardan sıyrılmak gerektiğini söyledi. 
     Arınç, 8. Dış Ticaret Haftası kapsamında Hilton Oteli'nde düzenlenen ''Dış Ticaret Gençlik Kurultayı''nda konuştu. Küreselleşme ve ekonomik ilişkilerin giderek ağırlık kazandığı günümüzde dış ticaretin öneminin de her geçen gün arttığını belirten Arınç, Türkiye'nin sahip olduğu ekonomik potansiyel ve konum sayesinde uluslararası ticaretin etkin aktörlerinden biri olma yolunda yürüdüğünü söyledi. 
     Arınç, Türkiye'nin krizlerle dolu çok sıkıntılı günler geçirdiğini, şu anda ise siyasi ve ekonomik istikrarın hakim olduğu, sürekli büyüyen, enflasyonu tek hanelere indirmiş, GSMH'sı artan, ihracatı rekorlar kıran bir Türkiye tablosu ile karşı karşıya olunduğunu kaydetti. 
     Dış dünyaya kapalı bir ülkenin kalkınma ve büyüme imkanı olmadığına dikkati çeken Arınç, dış ticarette başarının yolunun da küreselleşmeden geçtiğini söyledi ve dış ticarette rekabet koşullarının iyileştirilmesi gereğine işaret etti. 
     Uluslararası ticarette en önemli unsurun ülkenin imajı olduğunu belirten Arınç, TBMM'nin son dönemde AB'ye tam üyelik müzakereleri kapsamında attığı adımlar ve ortaya koyduğu kararlılıkla Türkiye'nin imajını çok etkilediğini kaydetti. 
     
     ''KABUS DOLU GÜNLER GERİDE KALDI'' 
     Arınç, Meclis'in siyasi alanda milletin kaderini etkileyen kararlar aldığını, ekonomik alanda çıkardığı kanunlarla da Türkiye'nin kabus dolu günleri geride bıraktığını anlattı. 
     Türkiye'nin yeni yüzyılın parlayan yıldızı olma yolunda emin adımlarla ilerlediğini de kaydeden Arınç, yabancı yatırımlar için de Türkiye'nin ilgi odağı olmaya başladığını söyledi. 
     Arınç, ''Türkiye'nin sürdürülebilir kalkınma hedefini gerçekleştirebilen bir yatırım ülkesi haline gelmesi için artık, yabancı sermayeye karşı geleneksel korkularımızdan ve önyargılarımızdan sıyrılmalıyız'' diye konuştu. 
     Kurultay çıkışında bir gazetecinin, ''Hükümetin yayınladığı bir genelge var, akademik kadrolarla ilgili. YÖK Başkanı'nın bu konudaki yorumu Bizi hukuk dışına çıkmaya zorluyorlar oldu. Bu açıklamayı nasıl değerlendiriyorsunuz'' şeklindeki sorusu üzerine Arınç, ''Bu sorunun muhatabı ben değilim ki. Ben Meclis Başkanıyım, karıştırıyorsunuz zannediyorum'' diye konuştu. 
     
     DEVLET BAKANI TÜZMEN 
     Devlet Bakanı Kürşad Tüzmen de, Kurultaydaki konuşmasında, ''Yeni ürün, yeni pazar, doğru strateji ile dış ticarette lider ülke Türkiye olacaktır'' dedi. İhracat rakamlarıyla ilgili ayrıntılı bilgi veren ve dış ticarette uygulamaya konulan stratejilerle son yıllarda ihracatın önemli ölçüde arttığını anlatan Tüzmen, artış hızı devam ederse 2008 yılında ihracatta 100 milyar dolar rakamının hayal olmayacağını kaydetti. 
     Dış ticaretin kolaylaştırılması ve artırılması amacıyla Dış Ticaret Müsteşarlığı ve Gümrük Müsteşarlığı'nda yapılan bürokratik ve teknik düzenlemeler konusunda da bilgi veren Devlet Bakanı, ''Dış ticarette daha parlak zaferlere ihtiyacımız var. Bu sorumluluğu genç kuşaklar, sizler üstleneceksiniz. Dış ticaretimizi daha yukarılara çıkartacak potansiyele gençlerimiz sahiptir'' dedi. 
     Günümüzde dünya ticaretinin büyük ölçüde ABD ve AB arasındaki transatlantik ilişkiler ve iki ekonomik güç arasında ortak stratejik çıkarlar arasında belirlendiğini anlatan Tüzmen, ancak, dünya ekonomisinin 3'te 2'sini kontrol altında tutan 9 zengin ülkenin yanı sıra önümüzdeki 20 yılda bugünkü G-7 ülkelerinden daha fazla gayri safi milli hasıla büyüklüğüne ulaşacak olan, Çin, Hindistan, Rusya, Brezilya, Meksika, Malezya ve Güney Afrika gibi ülkelerin öne çıkacağını söyledi. 
     Tüzmen, ''Türkiye bu yeni dengeler ortamında hak ettiği yeri almak için büyük bir dinamizm sergilemek zorundadır'' diye konuştu. 
     Dış Ticaret Gençlik Kurultayı'nın bu yıl 8'incisinin yapıldığını hatırlatan Bakan Tüzmen, özellikle gençlerin dış ticarete ilgilerinin artması ve ihracat bilincinin yerleştirilmesi bakımından kurultayın önem taşıdığını sözlerine ekledi. 
     
</TEXT>
</DOC>
