<DOC>
<DOCNO> 364738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy19.html </URL>
<DATE> 2005/07/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Maliye Bakanı Unakıtan Mustafa Koç ile görüştü 
</HEADLINE>
<TEXT>

     Maliye Bakanı Kemal Unakıtan, İstanbul Büyükşehir Belediye Başkanı Kadir Topbaş ve Koç Holding Yönetim Kurulu Başkanı ve TÜSİAD Yüksek İstişare Konseyi YİK Başkanı Mustafa Koç ile görüştü. 
     Saraçhane’deki İstanbul Büyükşehir Belediyesi’ne gelen Bakan Unakıtan, kapıda kendisini karşılayan Kadir Topbaş’la birlikte KİPTAŞ’ın konut satışlarının yapıldığı standları gezerek bilgi aldı. 
     Topbaş’ın makamında basına kapalı süren Unakıtan ve Topbaş görüşmesine, bu sırada belediyeye gelen Mustafa Koç da katıldı. 
     Topbaş’ın belediye binasından başka programı nedeniyle ayrılmasının ardından da Unakıtan ile görüşmesini sürdüren Koç, yaklaşık 40 dakikalık görüşmenin ardından çıkışta gazetecilerin sorularını yanıtsız bıraktı. 
     Daha sonra binadan ayrılan Maliye Bakanı Kemal Unakıtan ise, gazetecilerin soruları üzerine, Kadir Topbaş’a ziyarette bulunduğunu ifade ederek, "Aramızda Maliyeyle ilgili bazı konular vardı, onları da konuştuk. Faydalı bir ziyaret oldu" dedi. 
     Unakıtan, Mustafa Koç’un ziyaretine ilişkin soruya da, "Beni herkes ziyaret eder. Biz özel sektöre de gayet açık bir politika yürütüyoruz. Herkesin işiyle ilgilenir ve işlerinin bir an önce yoluna girmesini arzu ederiz. Bu nedenle beni ziyaret ederler, ben de memnun olurum" yanıtını verdi. 
     
</TEXT>
</DOC>
