<DOC>
<DOCNO> 375759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko43.html </URL>
<DATE> 2005/09/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gürcistan Hükümeti, Çelebi Holding ile sözleşmeyi feshetti... 
</HEADLINE>
<TEXT>

     Gürcistan hükümeti, Çelebi Holding'in başkent Tiflis'te Uluslararası Havaalanı'nın inşaat ve işletme ihalesini üstlendiği sözleşmeyi feshettiğini açıkladı. 
     Ekonomi Bakanlığı'ndan yapılan açıklamada, Çelebi Holding'e tanınan 3 aylık finansman arama süresinin sona erdiği belirtilerek, bu süre içinde Çelebi Holding'in istenilen koşulları yerine getiremediği için sözleşmenin feshedildiği kaydedildi. 
     Tiflis'teki Uluslararası Havaalanı'nın, ''yap-işlet-devret'' modeli ihalesiyle ilgili Atatürk Havalimanı işletmecisi TAV Tepe- Akfen ve Urban inşaat şirketinin oluşturduğu konsorsiyum ile başlatılan görüşmelerin birkaç gün içinde sonuçlanmasının beklendiği kaydedildi. Gürcistan Başbakanı Zurab Nohaydeli'nin de şirket yetkilileriyle görüşmede bulunması bekleniyor. 
     Gürcistan Ekonomi Bakanı Irakli Çogovadze, cuma günü A.A'ya yaptığı açıklamada, Çelebi Holding'e tanınan 3 aylık finansman arama süresinin sona erdiğini ve şirket tarafından kendilerine herhangi bir bildirimde bulunulmadığını, havaalanı ihalesi için yeni şirketlerle görüşmelere başlayabileceklerini belirtmişti. 
     Çelebi Holding, Gürcistan'ın başkenti Tiflis'te inşa edilecek uluslararası havalimanının, yap-işlet-devret' modeli ihalesini geçen mayısta kazanmıştı. 
     Çelebi, ortakları Amerikan A J ve GTS Belçika firmalarının üstlendikleri finansman yükümlülüklerini yerine getirememesi üzerine Gürcistan hükümetinden 3 aylık finansman arama süresi talep etmişti. 
     
     ÇELEBİ "BİZDEN KAYNAKLANAN BİR SIKINTI YOK" 

     Bu gelişme üzerine Çelebi Holding, Tiflis Havaalanı'nın finansmanı konusunda kendilerinden kaynaklanan bir sıkıntı bulunmadığını bildirdi. 
     Çelebi Holding, kendi liderliğindeki konsorsiyum tarafından 16 Mayıs 2005 tarihinde yap-işlet-devret sözleşmesi imzalanan, ancak "finansmandan sorumlu konsorsiyum ortaklarının daha sonra projeden çekilmesiyle" ilgili yaşanan gelişmelere ilişkin bir açıklama yaptı. 
     Açıklamada, ortakların çekilmesinin ardından, Gürcistan Hükümeti'nin teklifiyle projeyi tek başına üstlendikleri ve 1 Temmuz'da gerekli finansmanı sağlamak için kendilerine 3 ay süre verilen bir anlaşma imzaladıkları hatırlatıldı. 
     Finansmanın temininde şu ana kadar bir sorun yaşanmadığı ve projeyi finanse edecek kuruluşun niyet mektubunun Gürcistan Hükümeti'ne sunulduğu kaydedilen açıklamada, şöyle denildi 
     "Tiflis'in finansmanı konusunda bizden kaynaklanan bir sıkıntı yok. Bize yapılmış hiçbir resmi bildirim de yok. Gürcistan'ın yeni Ekonomi Bakanı tarafından yapıldığı belirtilen, kredi işlemlerini olumsuz etkileyebilecek sözlü açıklamaların nereden kaynaklandığını anlamak ve konuyu netleştirmek üzere, Gürcistan Başbakanı'ndan randevu istedik, 12 Eylül'de görüşeceğiz." 
     
</TEXT>
</DOC>
