<DOC>
<DOCNO> 361112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo36.html </URL>
<DATE> 2005/07/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Liverpool, Sissoko'yu transfer etti... 
</HEADLINE>
<TEXT>

     Geçen yılın Avrupa Şampiyonlar Ligi şampiyonu FC Liverpool, Valencia'nın orta alan oyuncusu Mohamed Lamine Sissoko'yu transfer etti. 
     İspanya'nın Valencia takımında forma giyen 20 yaşındaki Malili oyuncunun yeni takımıyla sözleşme imzaladığı ve gelecek haftadan itibaren takımın kampına katılacağı bildirildi. 
     Transferle ilgili resmi bir açıklama yapılmazken, medyada yer alan haberlere göre FC Liverpool, genç oyuncunun bonservisi için 8.84 milyon dolar ödemeyi kabul etti. 
     Fc Liverpool'un İspanyol teknik direktörü Rafael Benitez ile Valencia'yı çalıştırdığı süre içinde beraber olan Sissoko'nun Steven Gerrard ve Xabi Alonso'nun olmadığı maçlarda forma giyeceği kaydedildi. 
     Teknik direktör Benitez, yaptığı açıklamada, ''Normalde biz Steven ve Xabi ile maçlarımıza başlayacağız, ancak bazı haftalarda 2 maç yapacağız ve bunlarda Sissoko'yu kullanmak istiyoruz'' dedi. 
     İstanbul'da yapılan Şampiyonlar Ligi finalinde AC Milan'ı yenerek kupaya uzanan FC Liverpool, bu yıl Şampiyonlar Ligi'nde 1. ön eleme turu ilk maçında Galler'in Total Network Solutions takımını 3-0 yendi. 
     
</TEXT>
</DOC>
