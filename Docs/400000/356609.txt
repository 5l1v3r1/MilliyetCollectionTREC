<DOC>
<DOCNO> 356609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko28.html </URL>
<DATE> 2005/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
''Binyıl Kalkınma Hedefleri Türkiye'' raporu 18 hedeften oluşuyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, sosyal kalkınmayı tüm boyutlarıyla kapsayan, '' ''Binyıl Kalkınma Hedefleri Türkiye'' Raporu'nun, Türkiye'nin sosyal gelişmişlik düzeyini bir bütün halinde ele alarak hazırlandığını bildirdi. 
     Şener, ''Binyıl kalkınma Hedefleri itibarıyla Türkiye'nin mevcut durumu, objektif ve sağlıklı verilere dayanılarak ortaya konulmuştur'' dedi. 
     Şener, BM Türkiye Temsilciliği'nin teknik katkılarıyla DPT tarafından hazırlanan, ''Binyıl Kalkınma Hedefleri Türkiye'' Raporu'nun tanıtımına ilişkin düzenlediği basın toplantısında, Binyıl Kalkınma Hedefleri'nin, Birleşmiş Milletler Genel Kurulu tarafından, yeni bin yılda az gelişmiş ve gelişmekte olan ülkelerin kalkınma çabalarına katkıda bulunmak amacıyla, 2000 yılında açıklandığını hatırlattı. 
     
     HEDEFLER 

     Bu hedeflerin, ''yoksulluğun azaltılması, kadın-erkek eşitliğinin sağlanması, tüm bireylerin temel eğitim alabilmesi, çevresel sürdürülebilirliğin sağlanması, anne ve çocuk sağlığının iyileştirilmesi'' gibi insani kalkınmaya yönelik olduğunu kaydeden Şener, söz konusu hedeflerin insani gelişme kavramının tüm yönlerini kapsaması itibarıyla, ülkelerin önlerindeki en somut hedefler olacağını bildirdi. 
     Şener, bu hedeflere ulaşmanın, ülkelerin gerek sosyal gerekse ekonomik kalkınmalarına önemli bir ivme kazandıracağına dikkati çekti. 
     
     ''RAPOR 8 AMAÇ, 18 HEDEFTEN OLUŞUYOR'' 

     Şener, ''Binyıl Kalkınma Hedefleri Türkiye'' Raporu'nun, 8 amaç ve 18 hedeften oluştuğunu belirtirken, şu bilgileri verdi 
     ''Hedeflerden ilki ve en önemlisi, aşırı yoksulluğun ve açlığın ortadan kaldırılması. Türkiye, 2015 yılı için BM'nin koyduğu hedeflere bugün itibarıyla çoktan ulaşmıştır. Raporda, gıda yoksulluğu ile gıda ve gıda dışı yoksulluk oranlarına da yer verilmiştir. Türkiye'de gıda yoksulluğu açısından ciddi bir sorun bulunmamaktadır. 
     Hükümet olarak şuna inanıyoruz acil sosyal sorunlara kayıtsız kalarak makro-ekonomik kazanımlar da sürdürülemez. Bu çerçevede, hükümetimiz sosyal politika ve yoksullukla mücadeleye önem vermiş, sosyal destek programlarını devreye sokmuştur. Bu çerçevede 2000 yılında yaklaşık 597 milyon YTL'na tekabül eden sosyal yardım tutarı, 2003 yılında yaklaşık 2 milyar YTL, 2004 yılında ise 2 milyar 800 milyon YTL'ye ulaştı.'' 
     
     RAPORDAN BAZI BAŞLIKLAR... 

     "Binyıl Kalkınma Hedefleri Türkiye 2005" raporuna göre, Türkiye'de aşırı bir yoksulluk bulunmamakla birlikte, nüfusun önemli bir oranı, gıda ve gıda dışı yoksulluk sınırına çok yakın olarak yaşıyor. 
     Rapor uyarınca, yoksullar küçük bir gelir transferi ile yoksulluktan kurtulabilecek. 
     Saptamalara göre 1994-2002 döneminde en yoksul yüzde 20'lik grubun tüketimdeki payı, sadece Türkiye genelinde değil hem kentsel hem de kırsal alanlarda arttı. Buna pararel en zengin grubun payında bir düşüş gözlendi. 
     Bu gelişmelere karşılık, en zengin yüzde 20'lik kesimin tüketim düzeyi, en yoksul yüzde 20'lik kesimin tüketim düzeyinin 4-5 katı olmaya devam etti. 
     Rapora göre üzerinde durulması gereken önemli bir nokta da, kişi başına gelirin 1 doların altında kaldığı hane halklarında, kişi başına tüketimin bu düzeyin de altında olması. 
     
     AÇLIK SORUNU 

     Rapora göre, Türkiye açlık sorunu ile karşı karşıya olan bir ülke değil. Bununla birlikte, yıllardır yoksulluktan kaynaklanan ve özellikle çocukların karşı karşıya oldukları yetersiz beslenme sorunları ile mücadele ediyor. 
     Düşük ağırlıklı çocukların oranında düşüşle beraber, Türkiye'de çocukların iyi beslenmemesi ile ilgili kentsel ve kırsal alanlardaki farklılıklar azalıyor. 
     Türkiye'de gelir dağılımı sadece ülke genelinde değil, bölge ve yerleşim düzeyinde de dengeli olmadığını gösterdi. Türkiye'nin kişi başına düşen gelir haritasının gösterdiği gibi gelir ve yoksulluk düzeylerindeki bölgesel farklılıklar ülke için önemli bir zorluk olarak kalmaya devam ediyor. 
     Kırsal alandaki yoksulluk oldukça göze çarpıyor. Kadınlar arasındaki yoksulluk da üzerinde durulması gereken önemli bir sorun. 
     
     BEBEK DOĞUMLARI 

     Türkiye'nin bebek ve 5 yaş altı ölüm hızları, 1,000 canlı doğumda 16 olan Bulgaristan, 9 olan Macaristan ve 5 olan Yunanistan gibi Avrupa ülkeleri ile karşılaştırıldığında hala çok yüksek. 
     Anne sütü ile emzirilmesine yönelik çalışmalar sonucunda, anne sütü ile emzirme oranlarında artış oldu. Emzirme ile azaltılabilen zatüree riski 5 yaş altı ölümlerinin ikinci büyük nedeni oldu. Türkiye'de beş yaşın altındakilerin yüzde 12.2'si yetersiz beslendi. 
     
</TEXT>
</DOC>
