<DOC>
<DOCNO> 364544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/axgun01.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali'nin geçeceği köy yoluna bomba 
</HEADLINE>
<TEXT>


Vali'nin, Tunceli'de köye dönüş projesi kapsamında yapılan 24 konutun teslimi için düzenlenen törene giderken geçeceği yola bomba konulduğu tespit edildi 

FERİT DEMİR Tunceli DHA 

Tunceli merkez Dedeağaç köyünde yapımı tamamlanan konutların teslimi için bugün yapılacak törene katılacağını açıklayan Vali Mustafa Erkal'ın geçeceği yola PKK tarafından tahrip gücü yüksek uzaktan kumandalı bomba konuldu. Özel bir sistemle tespit edilerek imha edilen bombanın A-4 plastik patlayıcı olduğu belirlendi. 
Dedeağaç'ta köye dönüş projesi kapsamında geçen yıl temeli atılan ve yapımı tamamlanan 24 konutun teslimi için yapılacak tören öncesi, güvenlik güçleri dün sabah Erkal'ın geçeceği köy yolunda hassas cihazlarla kontrol yaptı. 

Patlattılar 
PKK'lı teröristlerce konulduğu belirlenen A - 4 patlayıcıdan yapılan bomba, özel bir yöntemle sinyal gönderilerek yerinde imha edildi. Olası facianın önlenmesinin ardından bölgede operasyon başlatıldı. 
Daha önce de saldırıya uğrayan Erkal, Tunceli'de köye dönüş projelerini hızlandırdıklarını vurgulayarak, "Teröre hiçbir şekilde prim veremeyeceğiz. Köye giderek konutları hak sahiplerine dağıtacağız. Güvenlik güçlerimiz köy yolunda yaptıkları kontrolde tahrip gücü yüksek uzaktan kumandalı bomba tespit etti. Bu bomba güvenlik güçlerimizin geliştirdiği bir sistemle uzaktan sinyal gönderilerek imha edildi" dedi. 

PKK yine trene saldırdı 

MUŞ DHA 
Muş'ta, PKK'lı teröristlerin Elazığ - Tatvan seferini yapan yolcu trenine düzenlediği bombalı saldırıda 5 vagon raydan çıktı. Yolcu ve yük taşıyan 40 vagonluk tren, dün saat 17.00 sıralarında Zengök köyü yakınlarına geldi. Bu sırada teröristler, demiryoluna koydukları bombayı uzaktan kumandayla patlattı. Olayda ölen ya da yaralanan olmadı. Bölgedeki rayların zarar görmesi sonucu demiryolu ulaşıma kapandı. 

Askeri araca mayın tuzağı 

DHA 
Bingöl'ün Yedisu ilçesine bağlı Ayhanoğlu ve Eskibalta köyleri arasında dün 09.30 sıralarında devriye gezen askeri araç, PKK'lı teröristler tarafından daha önce yola döşendiği belirlenen mayının üzerinden geçerken patlama oldu. Patlama sonucu askeri araçta hasar meydana gelirken güvenlik güçleri bölgede operasyon başlattı. Ayrıca İzmir'in Konak ilçesinde, bir banka şubesi önüne bırakılan şüpheli kutu fünyeyle patlatılınca, içinden bomba düzeneği çıktı. 


</TEXT>
</DOC>
