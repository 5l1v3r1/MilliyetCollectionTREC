<DOC>
<DOCNO> 395357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/yas12.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'de kundaklama iddiası 
</HEADLINE>
<TEXT>


CENK BAŞLAMIŞ Moskova 

Vestel'in Moskova yakınlarındaki fabrikasında yaklaşık 50 milyon dolarlık hasara yol açan yangının, kundaklama sonucu çıkmış olabileceği iddia edildi. Televizyon üretilen tesislerin tamamını yok ettikten sonra kontrol altına alınabilen yangın sonucu en az 30 milyon dolarlık hasar meydana geldi. Buna depoda yanan televizyonlar da eklendiğinde hasarın 50 milyon dolara yaklaştığı tahmin ediliyor. Zorlu Holding Yönetim Kurulu Başkanı Ahmet Nazif Zorlu, dün yanan tesisi inceledi. 
Yerel savcılığın "ihmal sonucu yangına yol açma" maddesinden dava açmasına karşın Rus basını kundaklama olasılığı üzerinde de durulduğunu öne sürdü. Yaklaşık 1000 kişiyi işsiz bırakan yangın, Rus basınında geniş yer aldı. 
2003'te kurulan tesisin resmi açılışını yeni yılın başlarında Başbakan Recep Tayyip Erdoğan'ın yapması planlanıyordu. 


</TEXT>
</DOC>
