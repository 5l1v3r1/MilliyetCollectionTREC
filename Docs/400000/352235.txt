<DOC>
<DOCNO> 352235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy08.html </URL>
<DATE> 2005/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
15 PKK’lının dosyası ABD makamlarına verildi 
</HEADLINE>
<TEXT>

     Özgür CEBE DİYARBAKIR, DHA 

      TÜRKİYE’nin Irak başbakanı İbrahim Caferi’ye ilettiği ve ABD’nin haklarında yakalama emri verdiği PKK’nın üst düzey yöneticilerinin yer aldığı 150 kişilik kırmızı listede yer alan 15 kişiyle ilgili suç dosyası Adalet Bakanlığı tarafından Diyarbakır Cumhuriyet Başsavcılığı'ndan istendi. PKK yöneticilerinin katıldıkları eylemle verdikleri emir ve talimatların yer aldığı suç dosyalarındaki bilgilerin Irak’taki ABD’li askeri kaynaklarla Irak hükümetine sunulduğu belirtildi. 
     ABD’nin Irak’ta barındıkları tespit edilen 150 PKK’lının görüldükleri yerde yakalanmaları emrini verdiği ve hazırladığı kırmızı liste’de yer alan bazı isimlerle ilgili Adalet Bakanlığı mahkemelerden bilgi istedi. Adalet Bakanlığı Ceza ve Uluslararası Dış İlişkiler Genel Müdürlüğü’nün ivedi’ kaydrıyla PKK'lılar hakkında istediği bilgiler Diyarbakır Cumhuriyet Başsavcılığı tarafından hazırlanarak bakanlığa fakslandı. ABD’nin haklarında yakalama emri çıkardığı PKK’nın 15 üst düzey yöneticisi hakkında vatana ihanet suçundan müebbet hapis istemiyle dava açıldığı ve Diyarbakır 4, 5 ve 6’ıncı Ağır Ceza Mahkemeleri tarafından haklarında gıyabi tutuklama kararı verilerek arandıkları bilgilerinin yer aldığı savcılık iddianamesi ve polis fezlekeleri bakanlığa gönderildi. 
     Dosyaları hazırlanan 15 kişi şunlar 
     Osman Öcalan, Halil Ataç, Hıdır Yalçın, Faysal Dunlayıcı, Hıdır Sarıkaya, Nizamettin Taş, Sait Çürükkaya, Yıldırım Kaya, Murat Karayılan, Duran Kalkan, Hasan Atmaca, Mustafa Karasu, Dursun Ali Küçük, Zübeyir Aydar ve Nuriye Kesbir. 
     
</TEXT>
</DOC>
