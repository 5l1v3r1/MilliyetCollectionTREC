<DOC>
<DOCNO> 361065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy11.html </URL>
<DATE> 2005/07/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TTB'den, Başbakan ve Sağlık Bakanı hakkında suç duyurusu 
</HEADLINE>
<TEXT>

     Türk Tabipleri Birliği TTB 2. 
     Başkanı Metin Bakkalcı, "hasta ve yakınlarını gerçek dışı açıklamalarla hekimler aleyhine kışkırtmak" iddiasıyla Başbakan Recep Tayyip Erdoğan ve Sağlık Bakanı Recep Akdağ hakkında suç duyurusunda bulunacaklarını bildirdi. 
     Bakkalcı, TTB Merkez Konseyi binasında düzenlediği basın toplantısında, hekimlik mesleğinin, şiddetin ortadan kaldırılması ve sonuçlarının sarılması ile ilgili bir meslek olduğunu, ancak zaman zaman hekimlerin şiddete uğradığını kaydetti. 
     "Bu alanın dokunulmaz olması gerekiyor. Ancak bu dokunulmazlık tahrip ediliyor" diyen Bakkalcı, 2003-2005 yılları arasında Türkiye’nin çeşitli illerinde, hekimlerin karşılaştığı şiddet olaylarına örnekler verdi. Bakkalcı, son olarak 3 Temmuz Pazar günü, Antakya Devlet Hastanesi’nde görevli Beyin Cerrahisi Uzmanı Mehmet Andı’nın görevini yaparken hasta yakınlarının saldırısına uğradığını ve burnunun kırıldığını anlattı. 
     Bu olayları gerçekleştiren kişilerin "asıl suçlular olduğunu" kaydeden Bakkalcı, bu kişiler hakkında adli işlem yapıldığını söyledi. 
     Başbakan Erdoğan ve Sağlık Bakanı Akdağ’ın ise göreve geldiklerinden bu yana hekimlik mesleğine ilişkin olumsuz üslup kullandıklarını ileri süren Bakkalcı, "kullanılan üslubun halkla hekimleri karşı karşıya getiren sürecin önemli sebeplerinden biri olduğunu" savundu. 
     Bakkalcı, Erdoğan ve Akdağ hakkında "hasta ve yakınlarını gerçek dışı açıklamalarla hekimler aleyhine kışkırtmak" iddiasıyla savcılığa suç duyurusunda bulunacaklarını sözlerine ekledi. 
     
</TEXT>
</DOC>
