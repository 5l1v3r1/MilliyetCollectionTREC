<DOC>
<DOCNO> 396873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/eko05.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adabank satışına BDDK onay vermiyor 
</HEADLINE>
<TEXT>


BDDK, satışı düşünülen Adabank'ın Tarım Kredi Kooperatifleri Birliği'ne satılmasına onay vermeyecek. Ancak Birlik alım için hazırlık yapıyor 

KADİFE ŞAHİN 

Bankacılık Düzenleme ve Denetleme Kurumu BDDK , aralık ayında Tasarruf Mevduatı Sigorta Fonu TMSF , tarafından ihaleye çıkarılacak olan Uzanlar'ın bankası Adabank'ın Tarım Kredi Kooperatifleri Birliği'ne satılmasına onay vermeyecek. Ancak, Birlik Avrupa'daki örnekleri de inceleyerek banka satın için hazırlık yapıyor. 

Ertürk Banka ilgi görür 
Bilindiği gibi TMSF, bir süre önce yaptığı açıklamada Adabank'ın satış sürecini açıklamış, banka ile tarım kredi kooperatiflerinin ilgilendiğini duyurmuştu. TMSF Başkanı Ahmet Ertürk de bayram öncesi Milliyet'e verdiği demeçte Adabank'ın değerinin 35 - 40 milyon dolar olduğunu belirterek "Adabank'ı Tarım Kredi Kooperatifleri istiyor. Tarım Kredi Kooperatifleri ya da başka kimler ilgilenir, tüm talepler ortaya çıkmış değil. Ancak bankanın ilgi göreceğini düşünüyoruz" demişti. 

'Tarişbank'tan farkı olmaz' 
Tarım Kredi Kooperatifleri Birliği Başkanı İlhami Teke, yurtdışında tarım kooperatiflerinin banka sahibi olduğunu belirterek, "Biz de Türkiye'de banka sahibi olabilir miyiz diye araştırma yapıyoruz. Avrupa'daki örnekleri inceliyoruz. Şu anda yapılan bu teknik çalışmalar bitmedi. Teknik çalışmanın ay sonunda yapılacak genel kurula yetişmesini bekliyoruz" dedi. 
Kooperatif Başkanı İlhami Teke, kurumun bir banka alma niyetini bu sözlerle açıklarken, BDDK kaynakları Ziraat Bankası benzeri bir kuruma daha sektörde ihtiyaç olmadığına işaret ederek, "Bankacılığı bilmeyen bir kurumun Adabank'ı satın almasının Tarişbank, EGS Bank ve TÖBANK'tan Öğretmenler Bankası ne farkı var. Bu bankalar iyi yönetilmedikleri için kapatıldılar. Ayrıca sektörde ikinci bir Ziraat Bankası'na ihtiyaç yok" şeklinde görüş belirtiyorlar. 


</TEXT>
</DOC>
