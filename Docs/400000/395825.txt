<DOC>
<DOCNO> 395825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo17.html </URL>
<DATE> 2005/11/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yunan basını İsviçre cehennemden canlı çıktı 
</HEADLINE>
<TEXT>

     İsviçre'nin 18. Dünya Kupası finallerine katılmaya hak kazanması, Yunan basını tarafından, ''İsviçre, cehennemden canlı çıktı'' biçiminde değerlendirildi. 
     Yunan basını, FB Şükrü Saracoğlu Stadı'nı dolduran 43 bin civarındaki taraftarla son ana dek dişiyle tırnağıyla mücadele veren Türk Milli Takımı'nın, İsviçre'ye sahayı adeta dar ettiklerini, ancak ''kaynağa dek gitseler de su içemeden geri döndükleri'' görüşünde birleşti. 
     Atina'da yayımlanan günlük spor gazeteleri, İsviçre'nin, 4-2 yenilgisine karşın ilk karşılaşmadaki 2-0'lık galibiyetle Dünya Kupası'na ''davetiye kazandığını'', bu çerçevede İstanbul'da ''Tatlı bir yenilgi yaşandığı'' yorumunda bulundular. 
     ''Kıl payı'' başlığıyla karşılaşma sonucunu okuyucularına taşıyan Sportday Gazetesi, ''Kırmızı-beyazlıların golleri, komşuyu finale taşıyamadı'' biçimindeki haberinde, ''Türk milliler, İsviçre karşısında inanılmaz derecede yürekliydiler'' değerlendirmesinde bulundu. 
     Gazete, karşılaşmanın ilk dakikasında İsviçre'nin kaydettiği golün ''Trajik bir ironi'' olduğunu, ancak Türkiye'nin maça ''havlu atmayarak'' İsviçre kalesini durmaksızın gol yağmuruna tuttuğunu yazdı. 
     Türk futbolcuların ''Yaşamda en son ölen şey umuttur'' felsefesini doğrularcasına son dakikalara kadar gol kaydettilerini yazan Sportday, ne sahayı ateşe veren Necati'nin ne de kahramca top koşturan Tuncay'ın, İsviçre Milli Takımı'nın Dünya Kupası finallerine vurduğu damgayı sökmeyi başaramadıklarını kaydetti. 
     Athlitiki Iho gazetesi,''Cehennemden Kaçış'' başlıklı haberinde, İsviçre'nin korku dolu bir mücadelede yenildiğini, ancak Türkiye'nin deplasmandaki 2-0 yenilgisi nedeniyle İsviçre'nin finallere gitmeye hak kazandığını bildirdi. 
     Gazete, adeta ''9 canlı'' olduğu vurguladığı Türkiye'nin, son dakikaya dek umudunu ayakta tutmayı başardığını, fakat tarihi sonuca bir nefeslik yol kala ağlarında 84. dakikada gelen İsviçre golüne engel olamadığını yazdı. 
     Öte yandan Goal News gazetesi, ''İsviçreli Paşalar'' başlıklı haberinde, İsviçre Milli Takımı'nın ''Türk cehenneminden başarıyla ayrıldığı'' değerlendirmesinde bulundu. 
     Gazete, İsviçre'nin daha ilk dakikada stattaki cehennemi söndürmeyi başardığını ve ''Türkiye'ye ayak bastığı andan itibaren karşı karşıya kaldığı, ortamı yaşanmaz duruma getiren faaliyetlere'' gerekli yanıtı verdiğini yorumunu yaptı. 
     
</TEXT>
</DOC>
