<DOC>
<DOCNO> 386471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur41.html </URL>
<DATE> 2005/10/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sağlık Bakanlığı yetkilisi "Bölgede ilave hiçbir önleme gerek yok" 
</HEADLINE>
<TEXT>

     AB Komisyonu tarafından Balıkesir’in Manyas İlçesi’ne bağlı Kızıksa Beldesi’nde telef olan hindilerin ölüm nedeninin "H5N1 tipi kuş gribi virüsü" olduğunun açıklanmasının ardından, bölgede ilave önleme gerek bulunmadığı bildirildi. 
     Sağlık Bakanlığı Temel Sağlık Hizmetleri’ne bağlı Bulaşıcı Hastalıklar Dairesi Zoonotik Paraziter Hastalıklar Şube Müdürü Ramazan Uzun, AA muhabirine yaptığı açıklamada, "H5N1" virüsünün dünyanın değişik yörelerinde kanatlı hayvanlardan insana geçtiğinin bilindiğini, ancak bugüne kadar insandan insana geçişinin söz konusu olmadığını belirtti. 
     Bölgede 5 gün önce başlatılan karantina önlemlerinin devam ettiğini, kendisinin de yapılan çalışmaları yerinde görmek için dün akşam Manyas’a geldiğini anlatan Uzun, AB Komisyonu’nun sağlık ve tüketicinin korunmasından sorumlu üyesi Markos Kipriyanu’nun, "Telef olan hayvanlarda tespit edilen kuş gribinin, insanlar için tehlikeli olan H5N1 tipi olduğunu" açıklamasından sonra önlemlerde bir değişiklik olmayacağını söyledi. 
     Uzun, "Bu vaka ortaya çıktığında Tarım ve Köyişleri Bakanlığı ile Sağlık Bakanlığı tarafından gerekli önlemler alınmıştı. Bölgede tüm tedbirler en kötü olasılık düşünülerek alınmıştı. İlave hiçbir önleme gerek yok. Bölgede hastalık açısından risk söz konusu değil" dedi. 
     Hastalığa karşı bir aşı bulunmadığını, bu yüzden aşı önermediklerini ifade eden Uzun, grip aşılarının, bir önceki yıl hastalık oluşturan mikroplar belirlendikten sonra ilgili firmalar tarafından o mikroba karşı üretildiğini, bu yüzden bir başka mikroba karşı yapılan aşının kuş gribinde etkili olamayacağını vurguladı. 
     Uzun, "Sağlık Bakanlığı olarak bu yüzden bölgedeki vatandaşlara aşılanmalarını önermiyoruz" diye konuştu. 
     Kızıksa’da bazı kişilere koruyucu ilaç tedavisi uygulandığına işaret eden Uzun, bu kişilerin çoğunun itlaf çalışmaları sırasında önlem almayan görevliler olduğunu belirterek, "Halen 2’si vatandaş 11 kişiye antiviral ilaç tedavisi uyguluyoruz" dedi. 
     Uzun, beldedeki vatandaşları bilgilendirme çalışmalarının da devam ettiğine değinerek, vatandaşların hayvanlarının itlaf edilmesi nedeniyle biraz üzgün olduklarını, ancak onların da hastalıkla ilgili bilinçlendikçe yapılan işlerin ne kadar doğru olduğunu anlayacaklarını bildirdi. 
     Bu arada, Kızıksa Belediyesi Düğün Salonu’nda toplanan beldeli kadınlara, "Kuş gribi" hakkında bilgi veren Ramazan Uzun, bazı kadınların "Bize niye aşı yapmıyorsunuz ", "Bize neler yapmamız gerektiği açıkça anlatılmıyor" şeklindeki yakınmalarıyla karşılaştı. 
     Toplantıya katılan bir kadın da binadan ayrılırken tüm emekli ikramiyesini tavuklara yatırdığını belirterek, tavuklarının alınmasına tepki gösterdi. 
     
</TEXT>
</DOC>
