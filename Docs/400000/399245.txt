<DOC>
<DOCNO> 399245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun46.html </URL>
<DATE> 2005/11/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Bush'un Irak'tan çekilmeye niyeti yok 
</HEADLINE>
<TEXT>

     ABD Başkanı George W. Bush, Irak'taki Amerikan askeri sayısının bölgedeki duruma bağlı olduğunu ve bu ülkeden çekilme takvimi belirlenmediğini söyledi. 
     Bush, ABD'nin Maryland eyaletindeki Annapolis'te, Deniz Kuvvetleri Akademisi'nde yaptığı konuşmada, ''bazılarının çekilme takvimi istediğini ve bu kişileri haklı bulmadığını'' belirtti. 
     George Bush, şöyle konuştu 
     ''ABD, bomba yerleştirenlere ve katillere, ben başkomutanınız olduğum sürece boyun eğmeyecek. Görevlerini tamamlamalarından önce birliklerimizi çekmek, zafere dönük bir plan değil'' dedi. 
     Teröristler, insanlığa karşı açtıkları savaşta Irak'ın merkez cephe olduğunu açıkça belirttiler. Irak'ı terörle mücadelede, merkez cephe olarak görmemiz gerekiyor. Batı ülkelerindeki kentlerin sokaklarından, Afganistan dağlarına, Güneydoğu Asya adalarından Afrika'ya bu savaşın pek çok dönüm noktası olacak. Düşman her savaş alanında mağlup edilmeli.'' 
     
     IRAK GÜVENLİK GÜÇLERİ 
     Irak'ta güvenlik güçlerinin oluşturulması konusunda son bir yılda çok büyük başarı elde ettiklerini belirten Bush, Irak güçlerinin kapasitesinin artmasını, bu güçlerin teröristlerle daha iyi mücadele etmesini sağladığını kaydetti. 
     George Bush, ''Amacımız, savaşı yürütebilmeleri için yeterli Irak güvenlik gücünü oluşturmak. Bu zaman ile sabır istiyor ve harcanan zamana ve çabalara değer'' dedi. 
     Çatışmaya girebilecek Irak güvenlik gücü mensuplarının sayısının, geçen yıl bu dönemde çok az olduğunu anlatan Bush, şu an teröristlerle mücadelede 120'den fazla taburun görev yaptığını bildirdi. 
     Irak'ta mutlak zafere ulaşmak istediklerini ifade eden Bush, bunun, teröristlerin Irak'taki demokrasiyi tehdit edemeyecek duruma gelmesiyle sağlanabileceğini belirtti. 
     
</TEXT>
</DOC>
