<DOC>
<DOCNO> 388213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun33.html </URL>
<DATE> 2005/10/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rumların 'Nikiforos' tatbikatında kaza... 
</HEADLINE>
<TEXT>

     Rum yönetiminin 3 yıl aradan sonra düzenlediği ''Nikiforos'' tatbikatında bir zırhlı personel taşıyıcı kaza yaptı. 
     Rum basınında yer alan haberlere göre, yoldan çıkarak bir köprü duvarına çarpan ''Leonidas'' tipi zırhlı personel taşıyıcıdaki ZPT 7 asker yaralandı. Yaralılar Larnaka Genel Hastanesi'ne kaldırıldı. 
     Rum Savunma Bakanı Kiriakos Mavronikolas ve Rum Milli Muhafız Ordusu RMMO Komutanı Korgeneral Athanasios Nikolodimos, yaralı askerleri hastanede ziyaret etti. 
     Mavronikolas, başka kazalar olmaması için gerekli kontrollerin her gün yapıldığını ifade etti. Rum bakan, ''Tatbikat çerçevesinde bir trafik kazası yaşanmasının, çok sayıda kişinin, aracın ve silah sisteminin naklediliyor olması nedeniyle kuvvetle muhtemel olduğunu'' söyledi. 
     RMMO Komutanı Nikolodimos, tatbikatla ilgili yaptığı açıklamada, ''Tatbikatın planlandığı gibi icra edildiğini, daha önceki üç yılda tatbikatın yapılmamış olmasından kaynaklanan sorun yaşamadıklarını'' söyledi. 
     Gazeteler, tatbikata çağrılan seferilerin çoğunun, silah denetiminden sonra kışlalardan ayrıldığını yazdı. 
     Bu arada, tatbikatın esas aşamasına yarın geçileceği ve ''dost kuvvetlerin düşmanı ata toprağından çıkarma ve deniz yoluyla çekilmeye zorlama'' senaryosunun icra edileceği belirtildi. 
     
</TEXT>
</DOC>
