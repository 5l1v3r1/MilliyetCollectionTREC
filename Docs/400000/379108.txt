<DOC>
<DOCNO> 379108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko07.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, Tüpraş satışında Global'i incelemeye aldı 
</HEADLINE>
<TEXT>


ANKARA ANKA 

Sermaye Piyasası Kurulu SPK , Tüpraş'ın yüzde 14.76'sının İMKB'de toptan satışlar pazarında satışıyla ilgili olarak, Global Menkul Değerler yöneticileri Erol Göker, Mert Engindeniz ve Mehmet Ali Deniz hakkında "içerden öğrenenlerin ticaret" insider trading kapsamında denetim çalışması başlatıldığını açıkladı. 
SPK açıklamasında Petrol-İş Sendikası'nın Avukatı Gökhan Candoğan'ın, Global Menkul Değerler yöneticilerinden Erol Göker, Mert Engindeniz ve Mehmet Ali Deniz hakkında "içerden öğrenenlerin ticaretini yapma" suçunu işledikleri iddiasıyla Ankara Cumhuriyet Başsavcılığına başvurduğu bildirildi. 

'İçerden bilgi alma' suçlaması 
Söz konusu başvuru üzerine Kurul'un "içerden öğrenenlerin ticareti ve açıklanması gereken bilgileri açıklamama" suçları kapsamında denetim çalışması başlattığı belirtildi. SPK mevzuatı uyarınca hisse senetleri İMKB'de işlem gören şirketlerin kaydında olan ancak Borsa'da işlem görmeyen hisse senetlerinin Borsa'da satılmasının SPK'nın iznini gerektirmediği, Tüpraş'ın ÖİB portföyünde bulunan yüzde 14.76 hissesinin satışının da izne tabi bir işlem olmadığı ifade edildi. 
Açıklamada, SPK'nın kamunun aydınlatılması ilkesi çerçevesinde özelleştirme programındaki halka açık şirketlerle ilgili alınan kararların kamuya açıklanması konusunda da Özelleştirme İdaresi nezdinde gerekli girişimlerde bulunduğu, Sermaye Piyasası mevzuatı kapsamında suç unsuru olabilecek işlemlerin değerlendirilmesine ise ayrıca devam ettiği ifade edildi. 
Bu arada, ÖİB'nin Tüpraş'ın yüzde 14.76'sının satışının da dayanağını oluşturan 7 Ocak 2005 tarihli Özelleştirme Yüksek Kurulu kararını SPK'nın 30 Eylül 1995 tarihinde yazdığı bir yazıya dayanarak açıklamadığı belirlendi. 


</TEXT>
</DOC>
