<DOC>
<DOCNO> 394213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur50.html </URL>
<DATE> 2005/11/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bütçe görüşmeleri başladı... 
</HEADLINE>
<TEXT>

     Tarım ve Köyişleri Bakanı Mehdi Eker, kuş gribi dolayısıyla itlaf edilen hayvanlar için ödenen paranın 100 milyar lira civarında olduğunu ve kaynağın, kanatlı hayvan sektöründen sağlanan destekle karşılandığını bildirdi TBMM Plan ve Bütçe Komisyonu'nda, Tarım ve Köyişleri Bakanlığı'nın 2006 bütçesi üzerindeki görüşmelerin tamamlanmasının ardından milletvekillerinin sorularını cevaplandıran Eker, kuş gribi nedeniyle itlaf edilmeyen hayvanlar için herhangi bir ödeme yapmalarının söz konusu olmadığını, kuş gribinin, yasal olarak tazminat ödenmesi gereken hastalıklar arasında bulunmadığını ifade etti. 
     Mehdi Eker, ''Bu hastalık dolayısıyla ölen hayvanlara yasal olarak tazminat ödemek zorunda değiliz. Önemli bir iş, hastalık olduğunu düşündüğümüz için, itlaf edilen hayvanlar için ödeme yapılması amacıyla Bakanlar Kurulu kararı ihdas ettik. İtlaf çalışmaları dışında ölen hayvanlar için tazminat ödememiz yasal olarak mümkün değil. Bu hastalık ülkemizde ilk defa görüldü, inşallah son olur'' diye konuştu. 
     İtlaf edilen hayvanlara yaptıkları ödemeler konusunda bilgi veren Eker, hindi için 22.5 YTL, tavuk, ördek ve güvercin için 5 YTL, kaz için de 20 YTL fiyat tespit edildiğini kaydetti. 
     
     ''KAYNAK SEKTÖRDEN SAĞLANDI'' 

     Eker, kanatlı hayvan sektörünün olayın başından itibaren Tarım ve Köyişleri Bakanlığı ile işbirliği içinde olduğunu ve yapıcı katkılar sağladığını belirterek, sektörün, itlaf edilen hayvanlar için ödeme yapılması amacıyla kaynak sağladığını söyledi. Eker, ''Bu arkadaşların sağladığı para ile ödeme yapılmıştır. Devletin para ödemesine gerek kalmadı. Kuş gribi dolayısıyla itlaf edilen hayvanlar için ödenen para 100 milyar lira civarındadır. O para da sektörden sağlanan destekle karşılandı'' diye konuştu. 
     Eker, kuş gribiyle ilgili tedbirlerin zamanında alındığını ve örnek bir çalışmayla meselenin kapatıldığını söyledi. 
     Mehdi Eker, usulüne uygun olarak, veteriner kontrolünde kesilmiş ve uygun koşullarda pişirilmiş kanatlı hayvan yenilmesinde sakınca olmadığına ilişkin daha önceki açıklamalarını tekrarladı. 
     
     BAKANLIĞIN YETKİLERİ 

     Süt soğutma tankları ile sebze ve meyve muhafaza depoları için sağladıkları yüzde 50 hibe desteğinin 2006 yılında 81 ile yaygınlaştırılacağını anlatan Eker, tarım sektörünün kayıtdışılık ve kadastro sorununu çözmeye yönelik çalışmaların sürdüğünü kaydetti. Eker, fındık, tütün, pancar gibi tarımsal ürünlerin, üretim metodlarıyla ilgilendiklerini, ancak pazarlanma ve işlenmesine ilişkin yetkileri olmadığını ifade ederek, pazarlama ve işleme konusunun da Tarım ve Köyişleri Bakanlığı'nın şemsiyesi altında toplanması gerektiğini savundu. 
     Toprak Mahsulleri Ofisi'nin, çiftçi kayıt sistemine dahil olmayan üreticilerinden alım yapmadığını yönündeki eleştirileri yanıtlayan Eker, bunun doğru olmadığını söyledi. 
     
     AKDENİZ SİNEĞİ 

     Rusya'ya, yaş meyve ve sebze ihracında sorun yaşanmasına neden olan Akdeniz meyve sineği hakkında bilgi veren Eker, bu sineğin, insana zararı bulunmadığını, sadece şekerli meyveler üzerine yumurtasını bıraktığını ve bu nedenle ürünlerde kalite düşüklüğüne neden olduğunu belirtti. Eker, üreticileri ve ihracatçıları bilgilendirmelerinin ardından, Akdeniz sineğiyle ilgili sorunun ortadan kalktığını söyledi. Tarım ve Köyişleri Bakanı Eker, Rusya'dan geri gönderilen ve iç piyasada tüketilen ürünlerin, insan sağlığı açısından bir problem yaratmasının mümkün olmadığını bildirdi. 
     Eker, hububat prim ödemeleri için kendilerine, 179 trilyon liralık hakediş ulaştığını, bunun Aralık ayı içinde ödeneceğini söyledi. 
     Daha sonra, Komisyonda, Tarım ve Köyişleri Bakanlığı ile Tarım Reformu Genel Müdürlüğü'nün 2006 yılı bütçeleri oylanarak, kabul edildi. 
     Komisyon, Köy Hizmetleri Genel Müdürlüğü'nün kesin hesaplarını da kabul etti. 
     Komisyon, verilen aradan sonra Milli Savunma Bakanlığı'nın bütçesini görüşmeye başladı. 
     Milli Savunma Bakanı Vecdi Gönül, "Mevcut jeopolitik dengeler dikkate alındığında, yakın ve orta vadede, 'Büyük Güçler' arasında büyük zayiat ve tahribata sebep olabilecek savaş ihtimali büyük oranda ortadan kalkmıştır" dedi. 
     TBMM Plan ve Bütçe Komisyonu'na Bakanlığının 2006 yılı bütçesinin sunumunu yapan Gönül, 11 milyar 877,5 Milyon YTL'lik bütçe teklifinin azami tasarruf prensibiyle hazırlandığını söyledi. 
     Gönül, Sovyetler Birliği'nin dağılması, Berlin duvarının yıkılması ve sonrasında soğuk savaş döneminin sona ermesinin 11 Eylül'de ABD'de yaşanan terör eylemlerinin, uluslararası ilişkilerin seyrini değiştirmesinin, küresel ve bölgesel güvenlik ortamının şekillenmesinde çok önemli etkiler yarattığını kaydetti. 
     Vecdi Gönül, "Mevcut jeopolitik dengeler dikkate alındığında, yakın ve orta vadede, 'Büyük Güçler' arasında büyük zayiat ve tahribata sebep olabilecek savaş ihtimali büyük oranda ortadan kalkmıştır. Ancak, bölgesel ve etnik kökenli savaş ihtimali hala mevcudiyetini muhafaza etmektedir" diye konuştu. 
     
     TERÖR EYLEMLERİ... 

     Terör eylemlerine değinen Gönül, "Günümüz güvenlik ortamının en önemli tehdit algılamalarından birisini, son derece organize bir yapıya sahip terör örgütleri oluşturmaktadır. Terör örgütleri, gelişen ve ulaşılması daha da kolay bir hale gelen teknolojiler sayesinde, herhangi bir zamanda dünyanın herhangi bir yerinde ortaya çıkarak saldırıda bulunabilme imken ve kabiliyetine ulaşmışlardır. Bu bağlamda, gerçekleştirilen terör eylemleri, geçmiş dönemlere kıyasla, çok yönlü, belirsiz ve asimetrik tehditleri dünya gündemine taşımıştır" diye konuştu. 
     İki kutuplu dünya düzeninin yıkılmasından sonra, Balkanlar, Kafkasya, Orta Asya ve Orta Doğu bölgelerinde ortaya çıkan otorite eksikliğin küresel belirsizliği arttırdığını, bu bölgelerde jeopolitik boşluk alanlarının oluşmasına neden olduğunu ifade eden Gönül, şöyle devam etti 
     "Bu durum, Türkiye'yi 'Kanat Ülkesi' konumundan, 'Cephe Ülkesi' konumuna getirmiştir. Bugün Türkiye, Jeopolitik konumunun bütün özellikleri ile dünya hakimiyetini esas alan ve güç mücadelelerine yön veren jeopolitik kuramların odak noktasındadır. Soğuk savaş sonrası dönemde jeostratejik önemi daha da artan Türkiye, bölgesinde istikrarın sağlanmasına yönelik uluslararası toplumun başlattığı politik ve askeri girişimlere aktif bir şekilde katılmıştır ve katılmaya devam etmektedir." 
     
     AFGANİSTAN'DA BARIŞIN SAĞLANMASI 

     Vecdi Gönül, Türkiye'nin Afganistan'da barışın, güvenliğin ve istikrarın sağlanmasına yardımcı olmak amacıyla başlatılan Uluslararası Güvenlik Yardım Kuvveti UGYK harekatının liderliğini Haziran 2002 - Şubat 2003 döneminde başarıyla yürüttüğünü, 3'üncü Kolordu Karargahı vasıtasıyla, Şubat- Ağustos 2005 ISAF-VII döneminde de 6 aylık süreyle Uluslararası Güvenlik Yardım Kuvveti'nin sorumluluğunu bir kez daha başarıyla üstlendiğini kaydetti. 
     Türkiye'nin UGYK sorumluluğunu Ağustos 2005'te İtalya'ya devrettiğini bildiren Gönül, "Türkiye, Afganistan'da güvenlik ve istikrarın sağlanmasına katkıda bulunmaya, Afganistan Türk Görev Kuvvet Komutanlığı olarak bir piyade bölüğü ve bunu destekleyen unsurlar ile harekata iştirak ederek devam etmektedir" dedi. 
     Afganistan'da 257 Türk personelinin görev yaptığını kaydeden Gönül, Türk Birliği içinde Arnavutluk ve Azerbaycan'dan birer takımın da yer aldığını söyledi. 
     Gönül, Türkiye'nin Afganistan'da yeni teşkil edilecek Kabil Merkez Bölge Komutanlığı'nın liderliğine talip olduğunu, bu kapsamda, Kabil Merkez Bölge Komutanlığı'nın liderliğine aday bir başka ülke olan Fransa ile müştereken Ağustos 2006 ayından itibaren Kabil Bölge Komutanlığı'na lider ülke olunması çalışmalarının devam ettiğini bildirdi. 
     
     "TÜRKİYE, İSTİKRAR ADASIDIR" 

     Milli Savunma Bakanı Gönül, "Türkiye'nin laik, demokratik yapısı ve hukukun üstünlüğünü esas alan yönetim biçimi, güçlü devlet geleneği, pazar ekonomisi, sosyal ve kültürel yapısı ile Balkanlar, Kafkaslar ve Orta Doğu üçgeni ortasında bir istikrar adası olduğunu ve istikrar adası olmaya devam edeceğini" ifade etti. 
     Türkiye'nin, bölgesinde barış ve istikrarın sağlanması ve sürdürülmesinde oynadığı etkin rolün devam edeceğine dikkati çeken Gönül, konuşmasını şöyle sürdürdü 
     "Askeri ve siyasi yönlerden güçlü ve kendi içinde de istikrarlı olan ülkemizden beklenen de budur. Bu arada tekrar saldırgan bir tutum benimseyen bölücü terörle mücadelede başta polis ve jandarma olmak üzere güvenlik güçlerimize, TSK unsurlarının kanunlar çerçevesinde desteği devam etmektedir. 
     Bu kapsamda, Türk Silahlı Kuvvetleri'nin içinde bulunduğumuz dönemin güvenlik ihtiyaçlarına cevap verebilecek bir yapı içinde kısa-orta-uzun vadeli risk değerlendirmeleri ışığında imkan ve kabiliyetleri nitelik bakımından daha da geliştirilerek daha küçük, ancak daha yüksek teknolojiye sahip, daha modern, ateş gücü üstün ve manevra kabiliyeti yüksek bir güce kavuşması için yapılan çalışmalara devam edilecektir." 
     
</TEXT>
</DOC>
