<DOC>
<DOCNO> 376199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur52.html </URL>
<DATE> 2005/09/06/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
"50. yılında 6-7 Eylül olayları" sergisine yumurtalı saldırı... 
</HEADLINE>
<TEXT>

     Tarih Vakfı, Helsinki Yurttaşlar Derneği ve Helsinki İnsan Yerleşimleri Derneği’nce, 6-7 Eylül 1955’te meydana gelen olayların 50. yıldönümünde, "50. Yılında 6-7 Eylül Olayları" konulu sergi, İstiklal Caddesi’ndeki Karşı Sanat Galerisi’nde açıldı. 
     Serginin açılışında konuşan Tarih Vakfı Yönetim Kurulu Başkanı Orhan Silier, 6-7 Eylül olaylarını bilinç altında da geride bırakmak, daha uyumlu, barışçı ve karşılıklı anlayışa dayanan bir ilişkiler sistemini kökleştirmek amacıyla serginin gerçekleştirildiğini söyledi. 
     Tarih Vakfı’nın üyelerinden Tümamiral Fahri Çoker’in bu konudaki arşivini ölümünden sonra kullanılmak üzere vakfa bağışladığını dile getiren Silier, şunları kaydetti 
     "Türkiye etnik, dinsel, kültürel çeşitliliği bir zenginlik olduğu kadar, gerilim olarak da taşıyor. Bugünlerde de kimi yerlerde bu gerilimlerin izlerini görüyoruz. Irkçılığı, şiddeti ve bağnazlığı dışlamak için Türk toplumunun barış, uyum, anlayış eğitimine ihtiyacı var. 50 yıl öncenin anıları ve belgeleri böyle bir eğitimin parçası olabilir." Silier, sergiye ilişkin farklı tepkilerin bulunduğunu, bunu doğal karşıladıklarını ifade ederek, "Zamanında Türkiye’de nasıl yaşayacağız konusunda birbirimizden farklı şeyler düşünmemiş olsaydık, 6-7 Eylül olayları da olmazdı" dedi. 
     Farklı dinden, dilden ve farklı etnik kökenden insanlar konusunda Türkiye’de bir görüş birliğinin bulunmadığını iddia eden Silier, şöyle devam etti 
     "Ama dünya git gide ortak değerler geliştiriyor. Biz Türkiye’de bu değerlere yakın olduğumuzu ve bunları temsil ettiğimizi düşünüyoruz. Türkiye’nin gerçeklerini hasıraltı etmek, görmezden gelmek yerine onları bilmek ve onları aşmak lazım. Güven, demokrasi ve açıklıkla Türkiye karşı karşıya olduğu sorunları aşabilir. Bu sergi güvenin ve açıklığın göstergesi. İnsanların, toplumların tarihlerinde kara delikler kalmaması lazım. Acıların, zorlukların yanlışların da aynı kapsamda ortaya çıkması lazım. 6-7 Eylül olayları benzerlerinden biraz farklı olarak hiçbir bahanesi, affedilecek yanı olmayan kaba saldırganlık olayıdır. Toplumun bu sergiyi yapıyor olması Türkiye’nin kültürel ve politik olarak olgunlaştığının bir göstergesi. Bundan sevinç duyuyoruz." 
     
     FOTOĞRAFLARA YUMURTA ATTILAR 
     Serginin açılışının ardından galeriye gelen küçük bir grup, sergilenen fotoğraflara yumurta atarak, bazı fotoğrafları yerlerinden söktü. Türk bayrağı açan gruptakiler, bir süre slogan attı. Olay yerine çağrılan polis ekiplerince dışarıya çıkartılan bu kişilerden bazılarının gözaltına alındığı öğrenildi. 
     
     YAKLAŞIK 250 FOTOĞRAF 
     Sergide, olaylarla ilgili soruşturma ve mahkeme sürecinde başhakim olarak görev alan ve sonradan Askeri Yargıtay Başsavcılığı görevinden emekli olan Çoker’in özel arşivinden yaklaşık 250 fotoğraf ile gizli kalmış bazı belgeler yer alıyor. 
     Sergi sırasında 6-7 Eylül olayları üzerine 12 Eylül Pazartesi günü, Bilgi Üniversitesi’nde bir de panel gerçekleştirilecek. 
     Sergi, 26 Eylül tarihine kadar açık kalacak.20 27 06 09 05 
     
</TEXT>
</DOC>
