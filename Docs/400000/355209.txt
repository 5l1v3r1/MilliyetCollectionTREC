<DOC>
<DOCNO> 355209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur33.html </URL>
<DATE> 2005/06/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
'İş almak için yanlış şeyler konuşmuşuz' 
</HEADLINE>
<TEXT>

     Eski Bolu Hakimi Selami Bereket'in ''rüşvet almak'', Yargıtay 5. Ceza Dairesi Başkanı Hayrettin Cevheroğlu'nun oğlu Şükrü Ömür Cevheroğlu'nun ''rüşvete aracılık etmek'' ve işadamı Yusuf Bayrak'ın da ''rüşvet vermek'' iddiasıyla yargılanmalarına Yargıtay'da devam edildi. 
     Yargıtay 5. Ceza Dairesi'ndeki duruşmaya, sanıklar Selami Bereket, Şükrü Ömür Cevheroğlu ve avukatı ile sanık Yusuf Bayrak'ın avukatı katıldı. 
     Oğlu yargılandığı için duruşmadan çekilen Hayrettin Cevheroğlu'nun yerine heyete aynı dairenin üyesi İhsan Akçin başkanlık etti. 
     Duruşmada, Bolu Jandarma Alay Komutanlığı İstihbarat Şube Müdürü Raif Saygın tanık olarak dinlenildi. 
     ''Bolu'da Yusuf Bayrak'ın liderliğinde bir çıkar amaçlı suç örgütünün kurulma aşamasında olduğunun tespit edilmesi üzerine çalışma başlatıldığını'' ifade eden Saygın, bunun üzerine konunun Ankara Devlet Güvenlik Mahkemesi DGM Başsavcılığı'na bildirildiğini anlattı. Kaldırılan Ankara DGM'nin savcısı Cengiz Köksal'ın ''Bolu Dağı'' operasyonunun soruşturmasını yürüttüğünü ve teknik takibin başlatıldığını belirten Saygın, soruşturmada örgütle bazı adliye çalışanlarının da bağlantısının saptandığını, Köksal'ın bu kişilerin dosyasını ayırıp Adalet Bakanlığı'na gönderdiğini kaydetti. 
     Sanıklar Bereket ve Cevheroğlu'nu tanımadığını, ancak isimlerinin örgüt üyelerinin telefon konuşmasında geçtiğini ifade eden Saygın, örgüt üyelerinin telefon konuşmalarında rüşvet alıp vermeye ilişkin ifadelerin yer aldığını söyledi. 
     Sanık Yusuf Bayrak'ın avukatının, ''Müvekkilim lokantada bir astsubayla tartışması üzerine jandarma ile arasının bozulduğunu ve bu operasyonun bu nedenle başlatıldığı yönünde ifadesi oldu'' demesi üzerine tanık Saygın, ''Bolu Dağı operasyonu bu kadar basite indirgenecek bir operasyon değildir'' dedi. 
     Tanık Talat Çoruhlu, ''Türkiye Ziraat Odası Başkanı Faruk Yücel ile birlikteyken Yusuf Bayrak'ın Yücel'i aradığını'' ifade ederek şöyle konuştu 
     ''Bayrak, Yücel'e, Bolu'da adının bir olaya karıştığını, hakkında dava açıldığını ve iyi bir avukata ihtiyacı olduğunu, Ankara'da iyi bir avukat tanıyıp tanımadığını sordu. Yücel de kendisinin iyi bir avukat tanımadığını ancak yanında bulunan Cengiz Varol'un tanıyabileceğini belirterek, telefonu Varol'a verdi. Varol da daha önce yanında katip olarak çalıştığı Ömür Cevheroğlu'nun iyi bir ceza avukatı olduğunu söyledi. 
     Bu konuşmadan sonra Varol ile birlikte Ömür'ün yanına gittik. Ömür dosyayı inceledi ve 30 bin dolar istedi. Yusuf Bayrak bu paranın çok olduğunu ve bu parayı veremeyeceğini iletmemizi istedi. Biz de Ömür'e rica ettik. Ömür de 15 milyar liraya kadar indi, anlaştılar ve 4 milyar lirası Ömür'e peşin olarak verildi.'' ''Bir süre sonra Ömür Cevheroğlu ile birlikte İstanbul'da bir otelde Selami Bereket ile buluştuklarını'' ifade eden Çoruhlu, ''Ömür, Bereket'e, Yusuf Bayrak adının Bolu basınında çok geçtiğini, mahkemenin bundan etkilenebileceğini ve Bayrak'ın bundan çekindiğini anlattı. Bereket de yargının hiç bir baskıya boyun eğmeyeceğini, korkulacak bir durum olmadığını söyledi'' diye konuştu. 
     
     ŞAŞIRTAN CEVAP 
     Heyete başkanlık eden Akçin, daha sonra telefon kayıtlarını okudu. Kayıtlarda Çoruhlu'nun sık sık ''Selami'' şeklinde ifade kullandığına işaret eden Akçin, ''Selami Bereket'i tanımadığını söylüyorsun, ama telefonda kaç yıllık arkadaşın gibi Selami, Selami diyorsun. Hani tanımıyordun '' sorusu üzerine Çoruhlu, şunları söyledi 
     ''Ben müteahhidim. Yusuf Bayrak bana Antalya'daki bir otelin inşaatını vereceğini söylemişti. Ben de o sıralar işsizdim. Bu işe ihtiyacım vardı. Konuşmalarda alkol almışımdır bir de bu işi alabilmek için biraz abartılı konuşmuş olabilirim. İşi almak için yanlış şeyler konuşmuşuz.'' Tanık Cengiz Varol da Çoruhlu ile aynı doğrultuda ifade verdi. 
     Duruşmada, dönemin Bolu Cumhuriyet Başsavcısı Hamdi Ünal Karabeyoğlu ile Cumhuriyet Savcısı Ali Bayram da tanık olarak dinlenildi. 
     Sanık Selami Bereket, mahkemenin vereceği karara saygı duyacağını ifade ederek, ''Davanın bir an önce sonuçlandırılmasını istiyorum. Ben hakimlikten atıldım. Hakimler ve Savcılar Yüksek Kurulu'na tek bir itiraz hakkım kaldı. Mahkemenizin vereceği kararın faydası olur diye düşünüyorum'' diye konuştu. 
     Bazı kişilerin tanık olarak dinlenilmesine ve istenen bazı belgelerin beklenilmesine karar verildiğini belirten İhsan Akçin, duruşmayı erteledi. 
     
</TEXT>
</DOC>
