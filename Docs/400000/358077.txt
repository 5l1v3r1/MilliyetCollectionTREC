<DOC>
<DOCNO> 358077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy14.html </URL>
<DATE> 2005/07/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi, Bingöl'deki saldırıyı kınadı... 
</HEADLINE>
<TEXT>

     Fransa’nın Ankara Büyükelçisi Paul Paudade, Bingöl’de terör örgütü mensuplarınca gerçekleştirilen bombalı saldırıyı nefretle kınadığını belirterek, "Bu olay, AB ve demokratikleşmenin bu sürecinde çok kötü bir imaj oldu" dedi. 
     Çeşitli temaslarda bulunmak üzere Diyarbakır’a gelen Büyükelçi Paudade, Diyarbakır Valisi Efkan Ala’yı makamında ziyaret etti. 
     Yaklaşık bir saat süren basına kapalı görüşmenin ardından gazetecilerin terör örgütü mensuplarınca Bingöl’de düzenlenen saldırıyla ilgili sorularını yanıtlayan Paudade, "Bingöl’deki olayı nefretle kınıyorum" dedi. 
     Daha sonra Diyarbakır Büyükşehir Belediye Başkanı Osman Baydemir’i makamında ziyaret eden Paudade, İstanbul’daki programını yarıda bırakarak kendisini kabul eden Baydemir’e minnettar olduğunu belirtti. 
     Türkiye’de 8 aydır görev yaptığını ve daha önce bölgedeki birkaç ilde incelemelerde bulunduğunu ifade eden Paudade, "Diyarbakır’a gelmem gerekirdi. Diyarbakır benim için çok önemliydi, onun için geldim" dedi. 
     Diyarbakır Büyükşehir Belediyesi’nin Fransa ve İngiltere’deki belediyelerle işbirliğine de değinen Paudade, şöyle konuştu 
     "Türkiye’nin müzakere tarihinin 3 Ekim’e alınması, çok önemli bir gelişmeydi. Ayakta olan bir Türkiye’nin AB’ye girmesini istiyoruz. 
     Birkaç gün önce Bingöl’de meydana gelen olay, AB ve demokratikleşmenin bu sürecinde çok kötü bir imaj oldu. Olayı nefretle kınıyorum. 
     Masumlara, sivillere karşı yapılanlar çok kötü olaylardır. Terörizm faaliyetlerinin Türkiye’nin demokratikleşme ve AB sürecinde bitirilmesi gerekir. Bu Türkiye’nin aleyhine olabilir. Bu olayların durması gerektiğine inanıyorum. Sizlerle aynı fikirleri taşıyorum. 
     Öldürmek çok kötü bir şeydir. Ölenlerle öldürenleri aynı torbaya koyamayız. Öldürenlerin, cellatların, mutlaka cezalandırılması gerekir." Büyükşehir Belediye Başkanı Baydemir de ziyaretten memnun kaldığını belirterek, Fransa’nın Ren ve Paris belediyeleriyle ilişkilerinin çok iyi olduğunu söyledi. 
     
     "ÖLMEK VEYA ÖLDÜRMEKLE HİÇBİR YERE VARAMAYIZ" 
     Ziyaretin iki ülke yerel yönetimleri arasındaki işbirliğinin daha da gelişmesine katkıda bulunacağını ümit ettiğini ifade eden Baydemir, şöyle devam etti 
     "Yerel yönetimlerin, yerel demokrasilerinin geliştirilmesi, başta yoksullukla mücadele olmak üzere önemli gelişmelere vesile olacaktır. 
     Türkiye’nin AB ilişkileri açısından da yerel yönetimlerin ilişkilerinin önemli rol oynayacağına inanıyorum. Diyarbakır, bölge ve Türkiye çatışma stratejisinden çok büyük yaralar aldı." Tek bir insanın öldürülmesinin kabul edilemez olduğunu belirten Baydemir, "Türkiye’nin bütün sorunları diyalog ve tartışma ile çözülür. Ölmek veya öldürmekle hiçbir yere varamayız. Bunun tam tersini yaparak insanları yaşatmamız lazım" dedi. 
     Daha sonra, Baydemir Paudade’ye kilim, Paudade de Baydemir’e Fransa’nın fotoğraflarının yer aldığı kitap hediye etti. 
     
</TEXT>
</DOC>
