<DOC>
<DOCNO> 366585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/siyaset/siy01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'in suskunları 
</HEADLINE>
<TEXT>


Meclis'in 1 Ekim 2003 - 30 Eylül 2004 arasındaki çalışmalarını izleyen rapora göre, kadın milletvekilleri son derece yetersiz kaldı, grupları adına bir karar açıklamadı 

Yıldız Yazıcıoğlu - Ankara 


Başbakan Recep Tayyip Erdoğan, Anayasa Mahkemesi Başkanlığı'na Tülay Tuğcu'nun seçilmesinin kadının yeri konusunda Avrupa Birliği'nde Türkiye'nin en önemli kozlarından biri olacağını söylerken, kadın milletvekillerinin parlamento çalışmalarına katılımı yok denilecek kadar yetersiz bir düzeyde kaldı. 

Komisyonda söz yok 
Türkiye Milletvekilleri ve Seçilmişlerini İzleme Komitesi'nin TÜMİKOM , 1 Ekim 2003 - 30 Eylül 2004 arasındaki 2. yasama yılını kapsayan son izleme raporu dün yayımlandı. Rapor, 550 üyeli TBMM'de sadece yüzde 4,1 oranında temsil edilebilen kadınlara, geçen yasama döneminde parti grupları adına karar açıklama, komisyonlar adına da konuşma yetkisinin hiç verilmediğini ortaya koydu. 
Raporu açıklayan TÜMİKOM Genel Koordinatörü Mustafa Durna, eldeki verilerin 2. yasama yılına ait olmasının nedenini, TBMM çalışmalarının dökümünün tamamlanma sürecinde olmasına bağladı. 
Durna, önümüzdeki yıl da 3. yasama yılına ilişkin raporu açıklayacaklarını kaydetti. 
TÜMİKOM'un milletvekillerini izleme raporunda kadınlara ilişkin "düşündüren" istatistikler şöyle sıralandı 
Kadın milletvekillerince yapılan TBMM etkinlikleri arasında komisyon adına hiç söz alınmamış olması göze çarptı. Yasa maddeleri üzerine hükümet adına konuşan hiçbir kadın milletvekili olmadı. Ne CHP, ne de AKP, parti grubu adına hiçbir kararını kadın milletvekillerine açıklattırmadı. 

Grup adına yoklar 
Kadın milletvekilleri, parti grupları adına ortak önergelere imza atmadı. Parti grubu adına hiçbir kadın milletvekili, açık oylama önerisinde bulunmadı. Kadın milletvekilleri ayrıca gündem önergesi verme görevlerini üstlenmedi. Genel görüşme açılması ve yasa önerisi konularında parti grubu adına konuşma hakkını bu dönem içinde sadece erkek milletvekilleri kullandı. Komisyon raporu açıklama ve komisyon raporu üzerine konuşma hakkını da sadece erkek milletvekilleri kullandı. 
Tek tek milletvekili çalışmaları incelendiğinde ise, kadınlarla ilgili şu verilere ulaşıldı 
Adana Milletvekili Ayhan Zeynep Tekin Börü haricindeki AKP'li kadın milletvekillerince yazılı soru önergesi verilmediği ortaya çıktı. Sadece Börü, bu yönteme 3 kez başvurdu.Kişisel Meclis çalışmaları içinde yüzde 66,04 oranıyla en çok karşılıklı konuşma ve sataşma etkinliğine imza atan AKP'li kadın milletvekili olan Börü'ye, CHP'den İstanbul Milletvekili Oya Araslı, 45 kez karşılıklı konuşma ve sataşmaya katılarak rakip çıktı.İstanbul Milletveli Gaye Erbatur, 70 yazılı soru önergesiyle en çok soru soran CHP'li kadın milletvekili oldu. 

CHP, Tamaylıgil'i savundu 
CHP'den yapılan yazılı açıklamada ise TÜMİKOM'un en çok devamsızlık yapan kadın milletvekili olarak açıkladığı Tamaylıgil'in, CHP Genel Sekreter Yardımcısı olmadan önce TBMM çalışmalarına sadece 3 gün katılmadığı bildirildi. 

İşte vekillerimiz 

AKP milletvekilleri Ayhan Zeynep Tekin Börü Adana , Remziye Öztoprak Ankara , Semiha Öyüş Aydın , Fatma Şahin Gaziantep , Güldal Akşit İstanbul , Nimet Çubukçu İstanbul , Halide İncekara İstanbul , İnci Özdemir İstanbul , Gülseren Topuz İstanbul , Zeynep Karahan Uslu İstanbul , Nükhet Hotar Göksel İzmir 
CHP milletvekilleri N. Gaye Erbatur Adana , Oya Araslı Ankara , Ayşe Gülsün Bilgehan Ankara , Özlem Çerçioğlu Aydın , Sıdıka Sarıbekir İstanbul , Zeynep Damla Gürel İstanbul , Birgen Keleş İstanbul , Güldal Okuducu İstanbul , Bihlun Tamaylıgil İstanbul , Canan Arıtman İzmir , Türkan Miçooğulları İzmir 
ANAP Serpil Yıldız İzmir 
Bağımsız Reyhan Balandı Afyon 


</TEXT>
</DOC>
