<DOC>
<DOCNO> 364975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun02.html </URL>
<DATE> 2005/07/28/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
İngiliz polisi, 3 kadın şüpheliyi tutukladı 
</HEADLINE>
<TEXT>

     İngiliz polisinin geçen haftaki bombalı saldırı girişimiyle ilgili soruşturma çerçevesinde 3 kadın şüpheliyi tutukladığı bildirildi. 
     Polis sözcüsü, İngiliz polisinin Londra ulaştırma sistemini hedef alan bombalı saldırı girişiminde bulunan teröristleri barındırdıklarından şüphelenilen 3 kadını tutukladığını belirtti. Tutuklamaların 21 Temmuz saldırıları hakkında sürdürülen soruşturmayla ilişkili olduğunu kaydeden sözcü, tutuklamalarla ilgili daha ayrıntılı bilgi veremeyeceğini ifade etti. 
     Öte yandan görgü tanıkları, otomatik silahlar ve çifteler taşıyan polis görevlilerinin, söz konusu kadınları kelepçeledikten sonra götürdüklerini belirttiler. 
     
     YASİN HASAN ÖMER TUTUKLANDI 

     Bu arada, polis, 21 Temmuz’daki saldırıların zanlılarından Yasin Hasan Ömer’in tutuklandığını doğruladı. 
     İngiliz polisi terörizmle mücadele biriminin başkanı Peter Clarke, "Birmingham’da sabah tutuklananlardan birinin Yasin Hasan Ömer olduğunu doğrulayabilirim. Diğer 3 şüpheliyi hala arıyoruz" dedi. 
     Somali doğumlu ve 24 yaşındaki Ömer’in saldırının asıl faillerinden biri olduğu sanılıyor. 
     
     9 KİŞİ DAHA... 

     Ayrıca, polisin 7 ve 21 Temmuz'daki bombalı saldırılar ve saldırı girişimleriyle ilgili soruşturma kapsamında bu sabah 9 kişiyi tutukladığı açıklandı. 
     Terörle mücadele yasası gereği tutuklanan 9 kişinin, güney Londra'daki Tooting Broadway bölgesinde yapılan operasyonlarda ele geçirildiği bildirildi. 
     Polis sözcüsü, operasyonun devam ettiği gerekçesiyle detaylı bilgi vermezken, tutuklanan kişilerin, Londra'nın merkezindeki Paddington Green polis merkezinde, diğer terör zanlılarıyla birlikte sorguya alındığı tahmin ediliyor. 
     
</TEXT>
</DOC>
