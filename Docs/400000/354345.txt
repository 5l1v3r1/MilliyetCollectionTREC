<DOC>
<DOCNO> 354345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun54.html </URL>
<DATE> 2005/06/22/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Prendergast'a göre Kıbrıs'ta çözüm zor... 
</HEADLINE>
<TEXT>

     BM Genel Sekreteri Kofi Annan’ın siyasi işlerden sorumlu müsteşarı Kieran Prendergast, BM Genel Sekreteri’nin Kıbrıs konusunda nasıl hareket edeceği konusunda çok dikkatli davranacağını belirtti ve seçeneklere bakıldığında, Kıbrıs’ta çözümün zor olduğunun ortaya çıktığını söyledi. 
     Kıbrıs’taki son durum hakkında Güvenlik Konseyi’ne bilgi veren ve daha sonra gazetecilerin sorularını cevaplayan Prendergast, çözüm yolunun bir ucunda hiçbir şey yapmamanın, diğer ucunda ise Kıbrıs’a yüksek seviyeli bir temsilcinin atanması ve yoğun görüşmeler sürecinin başlaması olduğunu söyledi. 
     Kıbrıs’ta üçüncü bir yüksek profilli başarısızlığın hiç kimsenin yararına olmayacağını belirten Prendergast, bu yüzden de yeni bir görüşmeler süreci başlatmanın çok zor olduğunu kaydetti. 
     Hem süreç, hem de esas açısından taraflar arasında büyük bir uçurumun ve karşılıklı güvensizliğin bulunduğunu ifade eden Prendergast, Annan’ın, bu aşırı uçlardaki iki tercihten birini seçeceğini söyledi. Prendergast, kendi beklentisinin, Annan’ın Kıbrıs’a periyodik olarak temsilciler yollayarak, iyi niyet misyonunu nasıl gittiği konusunda Güvenlik Konseyi’ne raporlar sunması olduğunu belirtti. 
     Bir soru üzerine, Güvenlik Konseyi’ne verdiği bilgiler konusunda nasıl hareket edileceğinin tamamen Konseyin bileceği bir iş olduğunu anlatan Prendergast, Konsey üyelerinin toplu halde ya da tek tek ülkeler olarak bir tavır belirleyebileceğini söyledi. 
     Basına kapalı istişareler sırasında iyi niyet misyonu konusunda Konsey üyelerinin destek ifade ettiklerini ve özellikle Kıbrıs Türk tarafına uygulanan izolasyon politikaları konusunda bazı ilginç yorumlarda bulunduklarını belirten Prendergast, bu yorumlar hakkında ayrıntı vermedi. 
     
     "UMUT İÇİNDE SEYAHAT..." 
     Rum kesiminin üçte ikisinin geçen yıl yapılan referandumda BM planına "hayır" dediğinin dikkate alınması gerektiğini belirten Prendergast, bu konuda atılacak adımların Türk tarafındaki desteği kaybetme pahasına olmaması gerektiğini söyledi. 
     Sadece bir adım atmış olmak için Kıbrıs’ta yeni bir süreç başlatılmayacağına dikkati çeken Prendergast, Genel Sekreter’in "bazen umut içinde seyahat etmek, menzile ulaşmadan daha iyidir" görüşünde olduğunu söyledi. 
     BM’nin Kıbrıs sorunu konusunda hakemlik yapmasının istisnai bir durum olduğunu, anlaşamayan tarafların son çare olarak BM Genel Sekreteri’ne bu rolü verdiğini ifade eden Prendergast, bu dönemin sona erdiğini de kaydetti. 
     
     KONSEYE AYRINTILI BİLGİ VERDİ 
     Bu arada, 30 Mayıs-7 haziran tarihleri arasında taraflarla yaptığı görüşmeler konusunda Güvenlik Konseyi’ne ayrıntılı bilgiler veren Prendergast, bu kapsamda üç kez görüştüğü Rum kesimi lideri Tasos Papadopulos’un BM Genel Sekreteri’nin himayesinde görüşmelerin yeniden başlamasına istekli olduğunu aktardığını kaydetti. 
     Papadopulos’un kendisine "işgal ve belirsizlikten" dolayı mağduriyet yaşadıklarını bu yüzden çözüm istediklerini aktardığını ifade eden Prendergast, "Papadopulos’un görüşmeler için tarih kısıtlaması olmamasını, BM ya da herhangi bir üçüncü tarafın esasa dair konularda hakemliğini istemediklerini, sadece taraflarca kabul edilen bir çözüm planının referanduma gidebileceğini ve görüşmelerin açık uçlu olmaması gerektiğini söylediğini" ifade etti. 
     Papadopulos’un Annan Planı’nın Kıbrıslı Türklere istediklerinden ve ihtiyaçlarından fazla verdiğini ve bunun adil olmadığını ileri sürdüğünü belirten Prendergast, Rumların referanduma ’hayır’ demelerinin de bundan kaynaklandığını söylediğini belirtti. 
     Yeniden başlayacak herhangi bir görüşmede Rum tarafının, Annan Planı’nda yer alan yönetim, güvenlik, vatandaşlık, yerleşim, mülk, toprak, ekonomik ve mali meseleler, geçiş dönemi ve uygulama garantisi gibi konuların takipçisi olacağını bildirdiğini anlatan Prendergast, Papadopulos’un endişe ve isteklerine dair bir liste sunmak istemediğini, ancak Türk tarafının isteklerine bağlı olarak bu hakkını görüşmeler süreci için saklı tuttuğunu bildirdiğini ifade etti. 
     
     TALAT’IN ÇÖZÜM ARZUSU 
     Prendergast, iki kez görüştüğü KKTC Cumhurbaşkanı Mehmet Ali Talat’ın ise BM Planı’na dayalı olarak bir an önce Ada’da bir çözüm istediğini ve bu amaçla Genel Sekreter’in himayelerinde yoğun görüşmeler başlatılmasını arzu ettiğini belirtti. Prendergast, halkının acil çözüm arzusunu dile getiren Talat’ın bu çözümün makul bir kısa süre içerisinde başarılmasını arzuladığını kaydetti. 
     Başka türlü bir ortamda görüşmelerin çok uzun süreceği endişesi taşıyan Talat’ın BM hakemliği ve açık bir tarih kısıtlamasından yana olduğunu söyleyen Prendergast, Talat’ın BM Genel Sekreteri’nin 28 Mayıs 2004 tarihinde sunduğu iyi niyet raporu konusunda Güvenlik Konseyi’nin harekete geçmemesinden dolayı Türk toplumunun duyduğu hayal kırıklığını dile getirdiğini aktardı. 
     Prendergast, Türk tarafının çoğunluğunun Annan Planı’na ’evet’ oyu vermesinin uluslararası toplum tarafından takdir edilmediğini söyleyen Talat’ın, Güvenlik Konseyi’nin Kıbrıs Türkleri üzerindeki gereksiz kısıtlamaların kaldırılması konusunda harekete geçmemesini eleştirdiğini ve bunun adil olmayan bir şekilde Türk tarafını cezalandırdığını söylediğini ifade etti. 
     Prendergast, bu duruma bir çözüm bulunması gerektiğini söyleyen Talat’ın başlayacak yeni müzakereler sürecinin, diğer tarafın hareketleri sonucu başarısızlığa uğraması durumunda, tarafların kaderinin ne olacağını belirleyecek bir mekanizmanın bulunması gerektiğini ifade ettiğini aktardı. 
     Talat’ın, halkının BM Planı’nı ideal bir çözüm olduğu için değil, bir uzlaşı olarak gördüğü için kabul etmeye hazır olduğunu söylediğini belirten Prendergast, siyasal eşitlik, ortaklık, iki bölgelilik, iki toplumluluk, garanti ve ittifak anlaşmaları gibi konuların Türk tarafının kilit konuları olduğunu söyledi. 
     Talat’ın, Rum tarafının BM Planı’nda yapılacak değişiklikler konusundaki öneri ve endişelerini listelemesini de talep ettiğini belirten Prendergast, kendisinin Papadopulos’un endişelerini sözlü olarak iletmesi üzerine bunların BM Planı parametrelerinin dışında olduğunu ve Türk tarafı için kabul edilmesi olduğunu söylediğini aktardı. 
     Türk hükümetinin, Kıbrıs’ta BM Planı’na dayalı bir çözüm istediğinin altını çizen Prendergast, Güvenlik Konseyi’nin Annan’ın iyi niyet raporu konusundaki sessizliğinin Türkiye’de hayal kırıklığı yarattığını söyledi. 
     Prendergast, bu konudaki görüşlerin Başbakan Recep Tayyip Erdoğan tarafından 9 Haziran’da görüştüğü Genel Sekreter Annan’a da iletildiğini kaydetti. 
     
</TEXT>
</DOC>
