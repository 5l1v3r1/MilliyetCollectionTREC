<DOC>
<DOCNO> 382799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun25.html </URL>
<DATE> 2005/09/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avusturya'dan pişkin 'Türkiye' yalanı Kaygıları tüm Avrupa paylaşıyor 
</HEADLINE>
<TEXT>

     Avusturya Dışişleri Bakanı Ursula Plassnik, ülkesinin AB'nin Türkiye ile üyelik görüşmelerine başlaması konusundaki kaygılarını birçok Avrupalının paylaştığını öne sürdü. 
     Plassnik, Associated Press'in sorularını e-posta yoluyla yanıtlarken, ''Avrupa Birliği'nin Türkiye'yi tam üye olarak kabul etmeye yeterli ve hazır olup olmadığı ve tam üyeliğin tüm gerektirdiklerinin yeterince incelenip incelenmediği konusunda Viyana'nın kaygılarını tüm Avrupa paylaşıyor'' dedi. 
     ''Hazmetme kapasitesi meselesinin merkezinde bunun bulunduğunu'' belirten Plassnik, ''Bu koşul, Türkiye'nin tam üyeliğin tüm yükümlülüklerini yerine getirmesi kadar önemli. Avusturya'nın mantıklı ve ılımlı bir tutum almasının nedeni de bu'' diye konuştu. 
     Kendilerinin, üyeliğin işlememesi durumunda bir seçenek önerdiklerini belirten Plassnik, ''Eğer Türkiye gerekleri yerine getirir ve Avrupa Birliği de Türkiye'yi hazmetme durumda olursa, Türkiye için tam üyelik günün birinde mümkün'' dedi. 
     Plassnik, ''Ancak şimdi tüm Avrupa'da bu kadar çok insan tarafından dile getirilen kaygıları göz önüne almalıyız'' ifadesini kullandı. 
     Görüşmelerin ucunun açık olmasının kaygıları yatıştırmaya yeterli olmadığını belirten Plassnik, ''Geçen yıl açık uçluluğun boş bir belagat olma tehlikesi bulunduğuna şahit olduk. Avrupa Birliği'nden ya da Türkiye'den kaynaklanan nedenlerle tam üyelik amacı hayata geçirilemezse, hedefte alternatif ilişki bulunmasını garanti etmek istiyoruz'' diye konuştu. 
     
     Muhalefet de Türkiye'yi istemiyor 

     Avusturya'da ana muhalefet konumundaki Sosyal Demokrat Parti'nin SPÖ lideri Alfred Gusenbauer, Türkiye'ye müzakere tarihi verilmesi konusunda "hükümetle aynı politikayı paylaştıklarını" bildirdi. 
     Avusturya devlet televizyonu ORF'ye demeç veren Gusenbauer, "Türkiye'ye müzakere tarihi verilmesi ve AB üyeliği konusunda hükümetle ortak hareket etmenin çok olumlu olduğunu" belirterek, "bunun Avrupa'nın birçok ülkesinde mevcut olmadığını" söyledi. 
     Türkiye'nin AB üyeliği ve hazırlanmakta olan Müzakere Çerçeve Belgesi konusunda, "hükümetin tehditlere boyun eğmemesi ve oybirliği sağlanması uğruna diz çökmemesi" önerisinde bulunan Gusenbauer, "AB içinde oybirliği sağlanamaması halinde müzakerelerin daha geç bir tarihte başlayabileceğini" kaydetti. 
     Başbakan Schüssel'in kendisiyle vardığı anlaşmaya uygun hareket edeceğini umduğunu ifade eden Gusenbauer, "Hükümetin, Türkiye konusunda taviz vermemesi gerektiğini" savundu. 
     Gusenbauer, "hükümetin, 2004 yılında Türkiye için tam üyelik dışında bir seçenek konusunda ısrar etmemiş olmasının büyük bir hata olduğunu" belirterek, "ancak, 2004'te yapılan bu büyük hatanın şimdi düzeltilmemesinin daha kötü olacağını ve bu yüzden de hükümetin Müzakere Çerçeve Belgesi'ne tam üyelik dışında bir seçenek eklenmesi için ısrarlı olmasını" söyledi. 
     SPÖ lideri Gusenbauer bir soru üzerine, "Türkiye'nin AB'ye üyelik için olgunlaşmadığını, AB'nin de yeni anayasasından sonra genişlemeye müsait olmadığını" savundu. 
     Gusenbauer, Avusturya halkının büyük bir çoğunluğunun da Türkiye ile giriş müzakerelerine başlanmasına karşı olduğunu iddia etti. 
     İktidardaki koalisyon hükümetinin büyük ortağı Hıristiyan Demokrat eğilimli Halk Partisi ÖVP lideri ve Başbakan Wolfgang Schüssel de "Müzakere Çerçeve Belgesi'nde, müzakerelerin tek hedefinin tam üyelik olmadığı, imtiyazlı ortaklıkla da sonuçlanabileceği" yolunda bir ifadenin konulmasında ısrar ediyor. 
     Danimarka'dan Avusturya'ya cevap gecikmedi 
     Danimarka, Türkiye'nin AB ile üyelik müzakerelerine başlamasını engelleme tehdidinde bulunan Avusturya'nın tutumunu reddetti. 
     Danimarka Dışişleri Bakanı Per Stig Moeller, Avusturya'nın, müzakere çerçeve belgesine üyeliğe alternatif seçeneği yerleştirilmesi konusunda ısrar etmesi durumunda müzakerelerin öngörüldüğü gibi 3 Ekim'de başlayamayacağını belirtti. Moeller, "AB Komisyonu belgesinde açıkça Türkiye ile müzakerelere tam üyelik amacıyla başlayacağımız belirtiliyor. Tam üyelik yerine başka bir şey bulalım demek olanaksız. Bunun için çok geç" diye konuştu. 
     Danimarka Başbakanı Anders Fogh Rasmussen ise salı günü yüksek tirajlı Politiken gazetesinde yayımlanan makalesinde, AB siyasetçilerinin, Türkiye'nin birliğe üyeliğine karşı olan vatandaşlarını dinlemesi gerektiğini öne sürmüştü. 
     Danimarka'da geçen hafta yapılan kamuoyu yoklamasında, halkın yüzde 52,4'ünün Türkiye ile müzakerelerin başlamasına karşı olduğu, yüzde 33,1'inin ise müzakerelerin başlamasını desteklediği ortaya çıkmıştı. 
     
</TEXT>
</DOC>
