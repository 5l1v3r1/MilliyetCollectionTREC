<DOC>
<DOCNO> 381284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/siyaset/axsiy02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Provokatif hareket' 
</HEADLINE>
<TEXT>


Erdoğan, idare mahkemesinin Ermeni Konferansı'na ilişkin erteleme kararını eleştirdi ve "Durumdan vazife çıkarma mantığını hortlatmayın" dedi 

Şakir Aydın 


Başbakan Recep Tayyip Erdoğan, idare mahkemesinin Ermeni Konferansı'na ilişkin erteleme kararını sert bir dille eleştirdi. Erdoğan, "Asla tasvip etmiyorum. Çünkü ben, özgürlüklerin en geniş anlamda yaşandığı bir Türkiye'de yaşamak istiyorum" dedi. 
Erdoğan dün Bahçeşehir Üniversitesi'nin yeni akademik yılı açılış töreninde konuşmasına başladığı sırada bir kadın, "Ermeni Konferansı'nı çok isteyen siz kimin başbakanısınız TSTK Birliği" yazılı döviz açtı. 
Basın mensuplarının olayı görüntülemesi üzerine, "Bırakın, böyle yapmayın. Bunlara prim veriyorsunuz" diyen Erdoğan, sözlerini özgürlük üzerine sürdürdü. 
Erdoğan, özgürlüklerin, karşı düşünceleri hazmedemeyenlerin, karşı düşünceye saygı duyamayanların olduğu yerde yeşermeyeceğini belirterek şunları söyledi 
"Şu anda ülkemizdeki bu olaylar, eğer biz düşüncemize, inancımıza güveniyorsak, bu tür özgürlüklerden korkmamamız gerekir. Bugün tartışması yapılan Ermeni konusunda da yargı makamının, buraya katılacak konuşmacıların bana göre kariyerini tartışma hakkının olmadığını ilan etmek istiyorum. 'Bunun sponsoru kimdir, parası nereden geliyor ' Bunu devletin idari kurumları araştırır, onlar yapar. Rektör yapar, gerekiyorsa YÖK yapar. Durumdan vazife çıkarma mantığının hortlatılmasını kabul etmek mümkün değil." 

Bizdeki diaspora 
BM'de Ermeni konusuyla ilgili mücadelelerini sürdürdüklerini anlatan Erdoğan, "Orada da diaspora var. Ama maalesef bizde de farklı bir diaspora oluşturulmaya çalışılıyor. Bunlara 'evet' dememiz mümkün değil. Tam müzakerelere başlamanın arifesinde bunun hortlatılmasını kasıtlı buluyorum. Provokatif bir hareket olarak görüyorum. Bunlar rapora giriyor. 'Türkiye içe kapalı, bugüne kadar olduğu gibi dapdaracık bir alanda hareket etsin', bunu mu istiyorsunuz " diye konuştu. 


</TEXT>
</DOC>
