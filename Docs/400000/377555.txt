<DOC>
<DOCNO> 377555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo16.html </URL>
<DATE> 2005/09/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
34. Fiat Rallisi'ni Fransız pilot Joseph kazandı... 
</HEADLINE>
<TEXT>

     Avrupa Ralli Şampiyonası'nın 7. ayağı olan 34. Fiat Rallisi'ni Fransız pilot Simon Jean Joseph kazandı. 
     34. Fiat Rallisi'nin son gününde Tekedağ, Efem Çukuru, Güzelbahçe, Çatalca, Güzelbahçe 2 ve Çatalca etaplarında yarışlar yapıldı. 42 aracın start aldığı yarışta, damalı bayrağı 25 araç gördü. 
     Resmi olmayan sonuçlara göre, yarış sonunda Simon Jean Joseph-Jack Boyore ikilisi, 2.45.32.8'lik dereceyle birinciliği elde etti. İkinci, 2.45.49.8'lik dereceyle Giandomenico Basso-Mitia Dotta oldu. Uzun süre yarışı önde götüren, ancak son etapta tekerleği patlayan Mirco Baldacci-Giovanni Bernacchini ikilisi, üçüncülükle yetindi. 
     Yarışı 5. sırada tamamlayan Burak Çukurova-Aykan Alakoç ikilisi, Türk sporcular arasında en iyi dereceyi elde yarışçılar oldular. 
     Yarışı 4. sırada tamamlayan Renato Travaglia, Avrupa Ralli Şampiyonası'ndaki liderliğini 40 puana ulaşarak sürdürdü. Şampiyonada Basso 29 puana, Joseph ise 21 puana ulaştı. 
     Cumhuriyet Meydanı'nda kurulan finiş podyumunda, ilk üç dereceyi elde eden pilotlar, şampanyayla başarılarını kutladılar. 
     
     ''SEYİRCİ YETERLİ İLGİYİ GÖSTERMEDİ'' 
     Türkiye Otomobil Sporları Federasyonu TOSFED Başkanı Mümtaz Tahincioğlu, organizasyonun başarılı geçtiğini belirterek, Türkiye'nin motor sporları alanında gerçekleştirdiği büyük organizasyonlarla kendisini ispatladığını söyledi. 
     Seyircilerin yarışa bekledikleri ilgiyi göstermediklerini kaydeden Tahincioğlu, şöyle konuştu 
     ''Daha fazla ilgi bu organizasyona katkı koyar. İzmir seyircisi organizasyona yeterli ilgiyi göstermedi. FİA gözlemcisi de aynı şeyi söyledi. Bana, ''Acaba İzmir şehri heyecanını kaybetti mi '' dedi. Korkarım bunu raporuna yazacak. Eğer yazarsa, bizim bu organizasyonun yapılıp yapılmamasını yeniden masaya yatırmamız lazım.'' 
     
</TEXT>
</DOC>
