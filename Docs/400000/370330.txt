<DOC>
<DOCNO> 370330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo43.html </URL>
<DATE> 2005/08/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Galatasaray antrenmanında Ümit Karan kaleye geçti... 
</HEADLINE>
<TEXT>

     Galatasaray, Malatyaspor ile evinde yapacağı lig maçının hazırlıklarını, bugün tek antrenmanla sürdürdü. 
     Teknik direktör Eric Gerets yönetiminde Florya Metin Oktay Tesisleri’nde gerçekleştirilen ve az sayıda oyuncunun yer aldığı idmana, hasta olan Altan, sakatlıkları süren Necati ve Ayhan ile milli futbolcular katılmadı. 
     Gerets, antrenmanda futbolculara kondisyon çalışmasının ardından kanatlardan yapılan ortalara gol provası yaptırdı. Çalışma çift kale maçla sürerken, Belçikalı teknik adam, yitiren takıma mekik çekme cezası verdi. Gerets’in, kendisinin de futbolcularıyla birlikte mekik çekmesi dikkati çekti. 
     Antrenman sonunda Ankaragücü maçının kahramanı Ümit Karan kaleye geçerken, kaleci Aykut’un şutlarını kurtarmaya çalıştı. Ümit’in yaptığı güzel kurtarışlar, teknik direktör Gerets’in hoşuna gitti. 
     Galatasaray, Malatyaspor maçının hazırlıklarını, yarın yapacağı çift antrenmanla sürdürecek. 
     
     MALATYASPOR MAÇI BİLETLERİ YARIN SATIŞA ÇIKIYOR 

     Galatasaray’ın Turkcell Süper Ligi’nin 3. haftasında 21 Ağustos Pazar günü saat 21.15’de Ali Sami Yen Stadı’nda yapacağı Malatyaspor maçının biletleri, yarın Biletix bayilerinde satışa çıkacak. 
     Saat 11.00’den itibaren satılacak Galatasaray-Malatyaspor maçının bilet fiyatları şöyle 
     VIP Tribün 80 YTL 80.000.000 TL . 
     Numaralı üst tribün 65 YTL 65.000.000 TL . 
     Kapalı üst tribün 55 YTL 55.000.000 TL . 
     Kapalı alt tribün 34 YTL 34.000.000 TL . 
     Yeni açık üst tribün 20 YTL 20.000.000 TL . 
     Yeni açık alt tribün 15 YTL 15.000.000 TL . 

     
</TEXT>
</DOC>
