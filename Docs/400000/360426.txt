<DOC>
<DOCNO> 360426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko36.html </URL>
<DATE> 2005/07/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İmar Bankası iflas masasına başvurular yarın başlayacak... 
</HEADLINE>
<TEXT>

     İmar Bankası iflas masasına başvurular yarın başlayacak. 
     Tasarruf Mevduatı Sigorta Fonu'ndan TMSF yapılan açıklamaya göre, bugüne kadar Fon tarafından ödenen yaklaşık 385 bin kişiye ait 8 milyar YTL'lik 445 bin hesap dışında, TMSF'den ödenmeyen tutarlar ile fazlaya ilişkin talepleri olanlar için başlayacak müracaatlar, şahsen veya posta yoluyla yapılabilecek. 
     Taleplerin kabul edileceği iflas masası, 13 Temmuz-13 Ağustos 2005 tarihleri arasında ''Büyükdere Caddesi Doğuş Han No 42-46 Mecidiyeköy İstanbul'' adresinde faaliyet gösterecek. 
     TMSF yetkilileri, Türkiye'nin dört bir yanından gelecek başvuruların izdihama yol açmasını engellemek ve işlemleri hızlandırmak amacıyla başvuruların posta yolu ile yapılmasını öneriyor. Şahsen başvuru yapmak isteyenler ise vatandaşlık numarasına göre oluşturulan takvime göre iflas masasına gidilebilecek. 
     Şahsen başvurularda oluşturulan takvime göre, vatandaşlık numarasının son rakamı 0-1 olanlar 13, 20, 27 Temmuz ile 3 Ağustos tarihlerinde, 2-3 olanlar 14, 21, 28 Temmuz ile 4 Ağustos'ta, 4-5 olanlar 15, 22, 29 Temmuz ile 5 Ağustos'ta, 6-7 olanlar 18, 25 Temmuz ile 1 ve 8 Ağustos tarihlerinde, 8-9 olanlar 19, 26 Temmuz ile 2 ve 9 Ağustos tarihlerinde başvurabilecekler. 
     
     HARÇ YATIRILMASI GEREKİYOR 
     İflas masasına alacak talebinde başvuracakların Ziraat Bankası Gayrettepe Şubesi'nde bulunan ''Müflis Türkiye İmar Bankası T.A.Ş. İflas Dairesi''nin 42307858-5006 numaralı hesabına 18.20 YTL başvuru harcı yatırmaları gerekiyor. 
     Alacak talebinde bulunacakların dilekçe ekine başvuru harcı dekontu aslı ile birlikte, resmi kimlik belgesi fotokopisi, vatandaşlık numarası, şirketler için ticaret sicil belgesi fotokopisi, alacağı tevsik edici belge fotokopisi T.İmar Bankası T.A.Ş. hesap cüzdanı fotokopisi veya T.C. Ziraat Bankası A.Ş. hesap cüzdanı fotokopisi, menkul kıymet satış işlem sonuç formu fotokopisi, makbuz, fatura, senet, defter hülasası, havale dekontu, resmi daireler için resmi yazı ve ekinde alacağı tevsik edici resmi belgeler eklemeleri gerekiyor. 
     Vekil ile yapılan başvurularda, noter onaylı vekaletname aslı ile işlem yapılabilecek. 
     Bir bankanın mevduat kabul etme ve bankacılık işlemleri yapma izni kaldırıldıktan sonra kanun ve mevzuat gereği sigorta kapsamındaki mevduat sahiplerine ödeme yapabilen TMSF, Müflis İmar Bankası nezdindeki sigorta kapsamına giren mevduat ödemelerini 17 Ocak 2004 tarihinden beri sürdürüyor. 
     
</TEXT>
</DOC>
