<DOC>
<DOCNO> 395143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy15.html </URL>
<DATE> 2005/11/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şahin Türkiye'ye bir günde 2.2 milyar dolar yabancı sermaye girdi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türk Telekom’un özelleştirmesinin ilk taksidi ve Vakıfbank’ın halka arzıyla, Türkiye’ye bir günde 2 milyar 230 milyon dolar yabancı sermaye girişi olduğunu bildirerek, "Bu bir rekordur" dedi. 
     AK Parti TBMM Grubu, Devlet Bakanı ve Başbakan Yardımcısı Mehmet Ali Şahin’in başkanlığında toplandı. 
     Şahin, konuşmasına KKTC’nin kuruluşunun 22. yıldönümünü kutlayarak başladı ve "Kıbrıs davası, milletimizin milli davasıdır. Türkiye, milli davadan asla vazgeçmeyecektir" diye konuştu. 
     Özelleştirme uygulamaları konusunda bilgi veren Şahin, dün Türk Telekom’un hisse devrinin yapılmasıyla, ilk taksit olan 1.3 milyar doların Hazine’ye aktarıldığını belirterek, ödemelerin tamamlanmasıyla Hazine’ye yaklaşık 7 milyar 540 milyon doların gireceğini söyledi. 
     Vakıfbank’ın halka arzına rekor sevide talep geldiğini anlatan Şahin, bankanın bir hissesine 5.9 talep geldiğini belirterek, Vakıfbank’ın hisselerine gelen talep miktarının 7 milyar dolara ulaştığını ifade etti. Taleplerin tamamının karşılanamadığını kaydeden Şahin, halka arz yoluyla Vakıfbank’ın, 1.4 milyar doları öz kaynaklarına eklediğini, bu rakamın 930 milyon dolarının yabancılardan geldiğini bildirdi. 
     Mehmet Ali Şahin, göreve geldiklerinde Vakıfbank’ın değerinin 255 milyon dolar olduğunu kaydederek, "Bugün bu bankamızın değeri 5 milyar dolara çıkmıştır. Türkiye’nin dördüncü büyük bankası olmuştur" diye konuştu. Türkiye’de siyasi ve ekonomik istikrarın oluşmasıyla, Türk şirketlerinin de itibar ve değerinin arttığını anlatan Şahin, bir zamanlar "hortum, el koyma, içini boşaltma" ifadeleriyle anılan Türk bankalarının hisselerinin, uluslararası piyasalarda kapışıldığını söyledi. 
     
     "İŞSİZLİK CANAVARINI DA YENMELİYİZ" 
     Şahin, TMSF’den Hazine’ye para akışının da başladığını bildirerek, bu yılın ilk 10 ayında TMSF’nin, Hazine’nin kasasına 3 milyar YTL aktardığını kaydetti. Türk Telekom’un hisse devrinden sonra yatırılan ilk taksit ve Vakıfbank’ın halka arzıyla Türkiye’ye bir günde 2 milyar 230 milyon dolar yabancı sermaye girişi olduğunu bildiren Şahin, "Bu 
     bir rekordur" dedi. 
     İstihdam sorununun çözülmesi için yeni yatırımların önemine işaret eden Şahin, yabancı ve yerli sermayenin teşvik edilmesi gerektiğini söyledi. İşsizlik sorunu çözülmeden diğer tedbirlerde başarılı sonuç alınamayacağını kaydeden Şahin, "Enflasyon ve faiz canavarı gibi, işsizlik canavarını da yenmeliyiz" diye konuştu. 
     Bazı çevrelerin yabancı sermayeye karşı çıktığını ifade eden Şahin, "Yapılan şeylere karşı çıkmak, bazılarının genlerinde var. 
     Bunlar, Boğaz Köprüsü’ne, Akay Kavşağı’na da karşı çıkmışlardı. Tüp geçide karşı çıkıyorlar, üçüncü köprüye karşı çıkıyorlar, kulelerin yapımına karşı çıkıyorlar" diye konuştu. 
     Şahin, yabancı sermayeye karşı çıkarak hiçbir sorunun çözülemeyeceğini belirterek, karşı çıkanların, alternatif üretmesi gerektiğini söyledi. 
     
</TEXT>
</DOC>
