<DOC>
<DOCNO> 366016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun07.html </URL>
<DATE> 2005/08/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
WP Irak Kürdistanı'nda bağımsızlık beklentileri çok yüksek 
</HEADLINE>
<TEXT>

     Iraklı Kürtlerin arasında bağımsızlık beklentilerinin çok yüksek olduğu belirtildi. Washington Post gazetesi, "Irak’ın Kürtler, yüzde 100 bağımsızlıktan yana" görüşüne yer verdi. 
     Washington Post gazetesi, Kuzey Irak’taki Kürtlerin bağımsızlık özlemlerine ilişkin uzun bir haber yorum yayınladı. Gazete, "Yüksek Bağımsızlık Beklentileri" başlıklı haberinde Kürt liderlerin, Washington ve Irak’ın tüm komşularının istekleri doğrultusunda Kuzey’in, Irak’ın bir parçası olmaya devam edeceğini taahhüt ettiklerini belirtti. 
     Ancak Kuzey Irak’ta havanın çok farklı olduğunu kaydeden gazete, Erbil’deki bir askeri geçit sırasında askerlerin farklı bir marşla, farklı bir bayrakla ve farklı bir dille yürüdüklerini yazdı. 
     Kürt Tabur Komutanı Albay Sayyid Hacar’ın "Iraklı Kürtler, yüzde 100 bağımsızlıktan yana" sözlerine de yer veren gazeteye göre, Albay, bağımsızlığın çok yakında geleceğini umduğunu dile getirirken "Bugün değilse, o zaman yarın, yarın değilse, daha sonraki gün" ifadesini kullandı. 
     
     SELF-DETERMİNASYON HAKKI 
     Washington Post, Kürtlerin bağımsızlık taleplerine Bağdat’ta Şiiler, Sünniler ve Kürtler arasındaki tartışmaların şekli verdiğini belirtti. Kürtlerin Irak’ta bir federal sisteminin kurulmasına yönelik çabalarına öncülük yaptıklarını kaydeden gazete, Bağdat’taki bazı Kürt liderlerin bağımsızlıktan söz etmekten kaçınmakla birlikte Kürtlerin Irak’ta istedikleri için kalacaklarını belirterek otodeterminasyon hakkı talebine vurgu yaptıklarını kaydetti. 
     Irak hükümeti üyesi Kürt politikacı Berham Salih’in Irak’ın tüm bölgelerinin "zorla, soykırımla değil" gönüllü olarak birlikte yaşaması gerektiği, federal sistemin Kürt halkına güvenli bir özyönetim yolunu sağlayabileceği ifadelerine de yer verildi. 
     Amerikan gazetesi, Osmanlı İmparatorluğu’nun çöküşünden beri Kürtlerin tüm devlet kurma girişimlerinin başarısızlıkla sonuçlandığını belirtti. Gazete "Türkiye, Suriye ve İran, Kürdistan’ın bağımsızlığının kendi Kürt azınlıkları arasındaki ayaklamaları cesaretlendirmesinden korkuyorlar" yorumunu yaptı. Gazete, Kürt Parlamentosu’nun sekiz yıl sonra Kürt bağımsızlığı konusunda bir oylama yapılması çağrısında bulunduğuna dikkat çekti. 
     
     KÜRTLERİN KERKÜK İDDİASI 
     Kürt liderlerinin "tarihi Kürt kentleri" olarak adlandırdıkları bazı kentlerin iadesini talep ettiklerini kaydeden gazete, bu çerçevede Kürtlerin başlıca iddiasının Kerkük ile ilgili olduğunu dile getirdi. 
     Saddam’ın çöküşünden beri yüzlerce Kürt ailesinin Kerkük’e yerleştiğine dikkat çeken gazete, "Kerkük’te Arap yetkilileri sık sık öldürülüyor. ABD, Kürt yetkilileri ve kurbanların yakınlarına göre, güvenlik güçlerindeki Kürtler, yüzlerce Arab ve etnik Türkmeni Kerkük’ten kaçırmakla da suçlanıyorlar" diye yazdı. 
     Washington Post, "Birçok Kürt de, bu güvenlik güçlerinden korkuyor. Barzani Yönetimi konusunda soru sorulduğunda Saddam döneminde Iraklıların yaptığı gibi susuyorlar" ifadesini kullandı. 
     
</TEXT>
</DOC>
