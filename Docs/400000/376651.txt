<DOC>
<DOCNO> 376651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun10.html </URL>
<DATE> 2005/09/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD, İran'ın yardım önerisini koşullu olduğu için reddetti 
</HEADLINE>
<TEXT>

     ABD yönetimi, Katrina kasırgasının ardından 95 ülkeden yaklaşık 1 milyar dolarlık yardımı kabul etti. 
     ABD Dışişleri Bakanlığı yetkililerine göre, bu rakamın dışında kalan ülkelerin önerdiği yardımlar "reddedilmedi, ancak değerlendiriliyor." Dışişleri Bakanlığı yetkilisi Harry K. Thomas, sadece İran’ın, Amerikan yaptırımlarının kaldırılması karşılığında 20 milyon varil ham petrol önerisinin koşullu olduğu için reddedildiğini söyledi. 
     Thomas, Rusya’nın da helikopter önerdiğini, ancak helikoptere değil acil durumda kullanılabilecek yiyecek paketlerine ihtiyaç olduğunu kaydetti. 
     Her ülkeye yardım önerileri için tek tek teşekkür ettiklerini belirten Thomas, Küba ve Venezuela’nın yardım önerileri de dahil, "hiçkimseye hayır demedik" dedi. 
     ABD’ye Katrina nedeniyle Hindistan 5 milyon dolar nakit, Güney Kore 30 milyon dolar nakit ve malzeme, Japonya 200 bin dolar nakit ve 844 bin dolar değerinde yardım malzemesiyle 1.5 milyon dolar değerinde 
     özel bağış, Almanya hazır yiyecek paketleri ve adli tıp uzmanlarıyla, yüksek hızlı pompa gönderdi. 
     
</TEXT>
</DOC>
