<DOC>
<DOCNO> 383808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun22.html </URL>
<DATE> 2005/10/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
KKTC basınında müzakere süreci tedirginliği 
</HEADLINE>
<TEXT>

     
     Oshan SABIRLI LEFKOŞA, DHA 
     
TÜRKİYE’nin AB ile tam üyelik müzakerelerine başlaması KKTC’de sevinçle karşılanırken, aynı anda Kıbrıslı Türkler süreçle ilgili tedirginliklerini de dile getiriyor. KKTC’de yayımlanan tüm gazeteler bunun önemli bir adım olduğunu vurgularken, diğer yandan da Kıbrıs Türkleriyle ilgili nasıl bir sürecin başlayabileceği üzerine yorumlar yapıyor. 
     Türkiye’nin AB ile resmen tam üyelik müzakerelerine başlaması, KKTC’deki gazetelerde manşetten şu başlıklarla aktarıldı 
     VOLKAN ’Tanrı Kıbrıs Türkünün Yardımcısı Olsun’. AKP, tam üyeliği, KKTC’yi ve Türk halkının serbest dolaşım hakkını gözden çıkardı adı konmamış ’imtiyazlı üyeliği’, limanları Rumlara açmayı ve Rum Yönetimi’nin OECD ve NATO gibi uluslararası kurumlara üyeliğini veto etmeyi kabul etti. 
     AFRİKA ’Türkiye AB’ye biz buzluğa’. Türkiye’nin AB ile müzakerelere başlamasıyla birlikte Kıbrıs’ta da yeni bir dönem başlıyor. Kıbrıslı Türklere rehine ve buzluk politikası uygulanacak olan yeni dönemin en az 15-20 yıl sürmesi bekleniyor. 
     KIBRISLI ’İki Adım İleri, Bir Adım Geri’. Başbakan Erdoğan’ın söylediği gibi güya ’aklıselim galip geldi’. Türkiye’nin kararlı tutumu karşında AB geri adım atmadı. AB krizi derinleştirmek yerine ertelemeyi daha uygun gördü. AB için asıl kavgalar bugünden sonra başlayacak. 
     ORTAM ’Türkiye Tamam Ya Biz ’. Kıbrıs pazarlık konusu oldu. Rumlar masadaydı. Kıbrıslı Türklerse televizyon karşısında... 
     YENİ DÜZEN ’Darısı Başımıza’. 1963 yılında başlayan Türkiye’nin 42 yıllık Avrupa Birliği rüyası gerçek oluyor. Türkiye ve Avrupa Birliği müzakerelere başlıyor. Türkiye AB ile tam üyelik için müzakere edecek. 
     KIBRIS ’Tam Yol Avrupa’. Türkiye, AB ile ilişkilerinde tarihi bir eşiği daha aştı ve tam üyelik görüşmeleri başladı. 
     
</TEXT>
</DOC>
