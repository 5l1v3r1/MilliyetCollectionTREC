<DOC>
<DOCNO> 373333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun11.html </URL>
<DATE> 2005/08/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İngiltere'de kraliyet ailesini kızdıracak yeni bir film... 
</HEADLINE>
<TEXT>

     İngiliz Channel 4 adlı televizyon kanalının kasımda yayınlamayı öngördüğü filmde, Prenses Margaret uyuşturucu müptelası lezbiyen olarak yansıtılıyor. 
     İngiliz medyası, ''firma'' olarak isimlendirdiği kraliyet ailesinin nerdeyse bütün mahremiyetini gözler önüne sermeye devam ediyor. Özellikle de popüler gazeteler, aile üyelerinin sırlarını ifşa etmekten geri durmuyor. TV senaristleri de, ailenin hayatını didik didik ediyor ve halen hayatta olan insanları dahi ön plana çıkarıyor. 
     Channel 4 televizyonunda kasımda yayınlanacak TV filminde canlandırılacak Prenses Margaret Kraliçe 2. Elizabeth'in kızkardeşi 2002 şubatında hayatını kaybetmiş olsa da, kocası Lord Snowdon henüz hayatta. 
     Lord, Channel 4'ün daha şimdiden duyurduğu filmden son derece rahatsız olduğunu açıkladı. Eski karısının, Londra'daki Amerikalı büyükelçinin kızı Sharman Douglas ile seviştiği sahne için ''Pek mümkün gözükmüyor'' diye yorum yapan lord, ''Sharman Douglas benim ilgimi çekmezdi, Margaret'in ilgisini çektiğini de sanmıyorum. Erkeksi bir kadındı'' diye konuştu. 
     Filmde, Margaret'in ilişkileri tek tek ortaya dökülüyor ve prenses uyuşturucu kullanırken canlandırılıyor. 
     TV'nin program müdürü Kevin Lygo, ''Bazı insanlar bunu rahatsız edici bulabilir. Majestenin izleyip izlemeyeceğini bilmiyorum, kendisine DVD gönderebiliriz'' dedi. 
     İTV kanalının yıl sonuna doğru yayınlayacağı filmde de, veliaht Prens Charles'ın metresi Camilla ile ilişkisi anlatılıyor. Bir gazete, film için ''çok sıcak'' yorumunu yaptı. 
     Aynı kanalda, yine yıl sonunda gösterilecek başka bir filmde de, 8. Edward ile Amerikalı Wallis Simpson arasındaki fırtınalı aşk, en ince ayrıntısına kadar İngiliz toplumuna anlatılıyor. 
     Ünlü BBC kanalı da, ''rakiplerinden geri kalmamayı kararlaştırdı.'' BBC, ne zaman yayınlayacağını açıklamadığı filmde, çocuk sahibi olmadığı için ''Bakire kraliçe'' lakabıyla anılan Kraliçe 1. Elizabeth'in aşklarını işleyecek. 
     
</TEXT>
</DOC>
