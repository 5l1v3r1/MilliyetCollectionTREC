<DOC>
<DOCNO> 357502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas24.html </URL>
<DATE> 2005/07/01/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Live8" konserleri yarın düzenleniyor... 
</HEADLINE>
<TEXT>

     Afrika’daki yoksullukla mücadele için yarın 10 kentte düzenlenecek "Live 8" konserlerinde, yaklaşık 150 grup ve şarkıcı sahne alacak. 
     "Live 8" konserleri, İrlandalı şarkıcı Bob Geldof’un girişimiyle, Afrika’da açlığın önüne geçmek için para toplamak amacıyla rock ve pop müzik yıldızlarının katıldığı "Live Aid" yardım konserlerinden tam 20 yıl sonra düzenleniyor. 
     "Live 8" ismiyle, İskoçya’da zengin ülkelerin liderlerini bir araya getirecek G-8 zirvesine gönderme yapılıyor. Johannesburg dışındaki konserler, G-8 ülkelerinin başkentlerinde ya da bazı kentlerinde düzenleniyor. 
     
     "BU, LIVE AID 2 DEĞİL" 
     Bob Geldof, şarkıcılığının yanı sıra yıllardan beri Afrika’daki açlık ve yoksullukla savaşmak için bir şeyler yapılması için dünyanın en zengin ülkelerine çağrıda bulunuyor. 
     1985’teki Live Aid konserinin düzenlenmesine de öncülük eden 
     Geldof, "Live 8"in internet sitesindeki açıklamasında, yarınki konserlerin "Live Aid 2 olmadığını" belirtiyor. 
     Yarınki konserlerin "adalete doğru uzun yürüyüşün başlangıç noktası olduğunu" belirten Geldof, "Bu sesimizi ahenk içinde duyurabileceğimiz tek yol" ifadesini kullanıyor. 
     Bob Geldof, "İnsanların yarınki konserlerde muazzam bir ana tanıklık edebileceğini ve G-8 liderlerinden yoksulluğa son vermelerini isteyebileceğini" belirtiyor. Geldof, "Paranızı değil, sizi istiyoruz" sloganıyla düzenlenen konserleri izleyecek onbinlerce kişinin "artık yeter" demesi halinde, G-8 liderlerinin tarihi değiştirme gücüne sahip olduğunu ifade ediyor. 
     Almanya, Kanada, ABD, Fransa, İtalya, Japonya, İngiltere ve Rusya’dan oluşan G-8 ülkeleri zirvesi, 6 ve 7 Temmuz’da İskoçya’nın Gleneagles kasabasında toplanacak ve başlıca gündem maddesi Afrika’daki yoksullukla mücadele olacak. 
     13 Temmuz 1985’te yapılan "Live Aid" konserinde, Mick Jagger, 
     Madonna ve Tina Turner başta olmak üzere birçok ünlü şarkıcı yer almış ve Afrika için 100 milyon dolardan fazla para toplanmıştı. 
     "Live 8" konserlerini 5.5 milyar insanın canlı seyretmesi bekleniyor. Konserlerin, 140’dan fazla ülkede televizyon, internet, radyo ve hatta cep telefonundan izlenebileceği belirtiliyor. 
     
     KİM, NEREDE SÖYLÜYOR 
     Yarınki konserler, İngiltere’nin başkenti Londra, Fransa’nın başkenti Paris, Almanya’nın başkenti Berlin, İtalya’nın başkenti Roma, Japonya’nın başkenti Tokyo, Rusya’nın başkenti Moskova ile ABD’nin Philadelphia, İngiltere’nin Cornwall, Kanada’nın Barrie ve Güney Afrika’nın Johannesburg kentlerinde düzenlenecek. 
     LONDRA Londra’daki konserde çok ünlü rock grupları ve şarkıcılar sahne alacak. Buradaki konserde, "Live 8" projesinin hayata geçirilmesini sağlayan İrlandalı şarkıcı Bob Geldof ve bu konser için tekrar bir araya gelen ünlü İngiliz rock grubu Pink Floyd’un da aralarında bulunduğu grup ve şarkıcılar sahneye çıkacak. 
     Pink Floyd elemanları David Gilmour, Nick Mason, Roger Waters ve Richard Wright, 1981’den bu yana ilk kez bir araya gelecek. 
     Ünlü grup, 80’li yıllarda, Roger Waters ve diğer üyeler arasındaki anlaşmazlık üzerine, zirvedeyken dağılmıştı. 
     Londra’da, Eurythmics grubunun ünlü vokalisti Annie Lennox, Amerikalı şarkıcı Madonna, İngiliz şarkıcılar Dido ve Elton John, Amerikalı şarkıcı Mariah Carey, eski Beatles üyesi Paul McCartney, Amerikalı topluluk REM, İrlandalı grup U2 ve Sting şarkılarını seslendirecek. 
     Madonna, Elton John, U2, Sting ve Paul McCartney, 1985’teki Live Aid konserine de katılmıştı. 
     Londra’da, İngiliz rock grubu Coldplay, Take That grubunun eski vokalisti Robbie Williams, Amerikalı rap şarkıcısı Snoop Dogg, Joss Stone, The Killers grubu, Razorlight, Scissor Sisters, Snow Patrol, UB40 ve Velvet Revolver da sahne alacak. 
     PARİS Fransa’nın başkentindeki konsere katılan ünlü isimler arasında, İngiliz gruplar The Cure ve Muse ile Amerikalı Placebo ve Kolombiyalı şarkıcı Shakira yer alıyor. 
     Paris’te, Axelle Red, Calogero, David Hallyday ve Sheryl Crow gibi sanatçıların da aralarında bulunduğu yaklaşık 25 şarkıcı ve grup sahne alacak. 
     BERLİN Almanya’nın başkentinde sahneye çıkacak sanatçılar arasında, 80’li yıllarda çok popüler olan Norveçli pop grubu A-ha, eski Beach Boys elemanı Brian Wilson ile Green Day, Chris de Burgh, Roxy Music ile eski Soundgarden ve Rage Against the Machine elemanlarından oluşan Audioslave grupları yer alıyor. 
     Berlin’de, Die Toten Hosen, Faithless, Sasha gibi sanatçıların da aralarında bulunduğu 21 grup ve şarkıcı sahneye çıkacak. 
     ROMA İtalya’nın başkenti Roma’da konser verecek isimler arasında İngiliz grup Duran Duran da bulunuyor. 
     Birçok İtalyan sanatçının sahne alacağı Roma’da, yaklaşık 25 grup ve şarkıcı sahneye çıkacak. 
     PHILADELPHIA ABD’nin Philadelphia kentinde sahneye çıkacak isimler arasında, rap şarkıcısı Will Smith, Amerikalı ünlü hard rock grubu Bon Jovi, dağıldığını açıklayan Destiny’s Child grubu, ünlü İngiliz rock grubu Def Leppard ve Amerikalı şarkıcı Stevie Wonder yer alıyor. 
     Philadelphia’da Alicia Keys, Dave Matthews Band ve Linkin Park’ın da aralarında bulunduğu yaklaşık 20 grup ve şarkıcı eserlerini seslendirecek. 
     BARRIE Kanada’da Toronto yakınlarındaki Barrie bölgesinde de Live Aid’de de sahne alan Kanadalı şarkıcı Bryan Adams, efsanevi İngiliz rock grubu Deep Purple, Amerikalı rock grubu Mötley Crue gibi ünlü isimler konser verecek. 
     Amerikalı sinema yıldızı Dan Aykroyd’un sunuculuğunu yapacağı bu konserde, yaklaşık 20 grup ve şarkıcı sahneye çıkacak. 
     TOKYO Japonya’nın başkentinde, İzlandalı şarkıcı Björk’ün de aralarında bulunduğu 6 sanatçı sahne alacak. 
     JOHANNESBURG Güney Afrika’da, büyüm bölümü Afrikalı 10 şarkıcı ve grup sahne alacak. 
     MOSKOVA Rusya’da, 80’li yıllarda kurulan ünlü İngiliz pop grubu Pet Shop Boys ile 9 Rus grup ve şarkıcı parçalarını seslendirecek. 
     CORNWALL İngiltere’nin Cornwall kentinde ise Senegalli Youssou N’Dour, Beninli Angelique Kidjo, Malili Salif Keita ve Zimbabveli Thomas Mapfumo gibi Afrikalı şarkıcılar sahne alacak. 
     
</TEXT>
</DOC>
