<DOC>
<DOCNO> 359552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e kötü haber 
</HEADLINE>
<TEXT>


Barcelona'nın milli kaleci için Malaga ile söz kestiği öğrenildi. Fenerbahçe ile anlaşma sağlayamayan İspanyollar, Rüştü'yü kiralamaya karar verirken, son sözü tecrübeli file bekçisinin söyleyeceği belirtildi 

MEHMET ÇİFTÇİ 


Barcelona, Rüştü Reçber'in transferiyle ilgili Fenerbahçe ile yaptığı görüşmelerde uzlaşma sağlayamayınca, B planını devreye soktu. 
İspanya'nın Sport gazetesinin haberine göre, Rüştü'nün transferinde Fenerbahçe'yle anlaşamayan Barcelona Kulübü, Malaga ile prensipte anlaştı. Sözleşme imzalandığı takdirde, Malaga formasını bir yıl kiralık olarak giyecek Rüştü, her iki kulübün de anlaşması halinde bonservisiyle birlikte Malaga'ya verilecek. 
İspanyol basını, bu gelişmelere rağmen Rüştü'nün bu transfere sıcak bakmayacağını iddia etti. Gazeteler, tecrübeli kalecinin Barcelona'da kalmaması halinde kesinlikle Türkiye'ye dönmekte kararlı olduğunu belirttiler. 
Bu arada Fenerbahçeli yöneticilerin önümüzdeki hafta Barcelona ile son kez masaya oturacağı, ilk toplantıda önerdikleri ücreti biraz daha artıracakları öğrenildi. Sarı - Lacivertli yönetim, Rüştü transferini sonuçlandırana kadar yabancı konusunda adım atmayacak. 
Yönetici Hakan Bilal Kutlualp'in Brezilya'da yaptığı görüşmelerde genç bir oyuncuyla her konuda anlaştığı ancak bu transferin bir süre daha açıklanmayacağı öğrenildi. 

Samandıra'da durmak yok 

ERDOĞAN DERMANCI 

Sarı-Lacivertliler, hazırlıklarını dün tek antrenmanla sürdürdü. 2.5 saat süren idmanda önce salonda bir süre egzersiz, ardından istasyon çalışması yapan futbolcular, sonraki bölümde ise yarı sahada çift kale maç oynadı. 4'e 3 çalışma sırasında Deniz ile Tuncay birbirine sert girince Tuncay, Koch tarafından uyarıldı. Sakatlıkları bulunan kaleci Volkan, Anelka ve Servet antrenmana katılmadı. Tesislerde takımdan ayrı çalışan Anelka, yürüyüş havuzunun bulunduğu bölümden sahada çalışan arkadaşlarını bir süre izledi. 

Saracoğlu'nun çimleri hazır 

Şükrü Saracoğlu Stadı büyük bir hızla yeni sezona hazırlanıyor. Statta bir taraftan numaralı tribün inşaatı sürerken, diğer yandan da çim zemin yenileniyor. Hollanda'dan özel izinle getirilen çimler, stat zeminine serildi. 10 bin metrekarelik alanı kaplayacak biçimde 11 TIR ile Türkiye'ye getirilen ve Teknoçim firması tarafından ithal edilen rulo çimlerin serilme işlemi tamamlandı. 

Serhat'tan siftah 

Fenerbahçe'den, Belçika'nın Anderlecht takımına transfer olan Serhat Akın hazırlık maçında iki gol attı. İlk kez Anderlecht forması ile sahaya çıkan genç oyuncu, karşılaşmanın 21 ve 24. dakikalarında rakip fileleri havalandırdı. Serhat, Knokke önünde en fazla göze çarpan oyuncu oldu. Anderlecht sahadan 9-0 galip ayrıldı. 

Lensen'e brifing 

Altyapı Eğitim ve Geliştirme Direktörlüğü görevine getirilen Hollandalı Joop Lensen dün personelle tanıştı. Lensen, "Uyuyan Dev"i harekete geçirmek istediğini belirterek, "Bugünün çocukları, yarının kazananları olacak. Ben, başkan ve yönetim kurulu üyelerine söz verdim, gelecekte A takımda oynayacak futbolcular bizden çıkacak" dedi. 

Satış bugün 

2005 - 2006 sezonunda Şükrü Saracoğlu Stadı'ndaki Telsim kale arkası tribün koltuklarının kombine kart satışına bugün başlanacak. Satışlar saat 10.00'dan itibaren stadın kombine kart merkezinde olacak. Telsim tribününün tüm blokları için kart bedelinin 350 YTL olduğu ve kredi kartına 7 taksit yapılacağı duyuruldu. 


</TEXT>
</DOC>
