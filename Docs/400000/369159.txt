<DOC>
<DOCNO> 369159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo06.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumruk yumruğa 
</HEADLINE>
<TEXT>


Basketbol A Milli Takımımız'ın İtalya'da Gürcistan ile oynadığı hazırlık maçında kavga çıktı. Gürcüler'in 2. yarıdaki sert hareketleri sonucu çıkan olaylarda tekme ve tokatlar havada uçuştu 

Gökhan Germen 


Avrupa Şampiyonası'na hazırlanan A Milli Basketbol Takımımız'ın, İtalya'da katıldığı Torfeo hazırlık turnuvasının ilk gününde Gürcistan ile oynadığı maçta yumruklar konuştu. 
Bormio kasabasındaki turnuvanın ilk maçında Gürcistan ile karşılaşan Ay - Yıldızlı ekibimiz, rakibinin sert oyununa maçın büyük bölümünde karşılık vermeden müsabakayı tamamlamaya gayret gösterdi. Ancak oyunun başından itibaren çok sert oynayan Gürcüler yenilgiyi hazmedemeyince çıkan kavga sonucu hakemler 1.53 saniye kala maçı Türkiye'nin lehine bitirdi 75 - 46 
Maçın ilk yarısını 37 - 17 önde kapayan millilerimiz ikinci yarıyı da aynı tempoda sürdürerek skoru sürekli önde götürdü. Bu süreçte pozisyonlara son derece sert müdahalelerde bulunan Gürcü oyuncular, kavgaya adeta davetiye çıkardılar. 

Meydan kavgası 
Gürcistan Milli Takımı oyuncuları agresif tavırlarını sürdürünce ortam gerginleşti. Karşılaşmanın ikinci yarısında bir pozisyonda Mdivani, Mehmet Okur'un suratına dirsek atınca saha karıştı. Ancak kavga büyümeden önlendi. Bitime 1.53 saniye kala ise bu kez Fatih Solak'ın burnuna kasti olarak dirsek vurulunca, milli oyuncumuz topu rakibine fırlattı. Bunun üzerine Gürcistan benchi sahaya girip kavgaya karışınca, A Milli Takım oyuncuları da rakibe müdahale etti. Sahada yumruklar konuşurken, hakem üçlüsü karşılaşmayı 1.53 saniye kala Türkiye'nin lehine tatil etti. 



</TEXT>
</DOC>
