<DOC>
<DOCNO> 394741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun48.html </URL>
<DATE> 2005/11/14/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Medeniyetler İttifakı" dairesine Prof. Dr. Mastnak atandı 
</HEADLINE>
<TEXT>

     BM Genel Sekreteri Kofi Annan, eş-destekçiliği Türkiye ile İspanya tarafından üstlenilen ''Medeniyetler İttifakı'' girişimi için kurulan dairenin müdürlüğüne Slovenya Bilimler Akademisi'nden Prof. Dr. Thomas Mastnak'ı atadı. 
     BM Genel Sekreteri Annan'ın Sözcü Yardımcısı Marie Okabe, günlük basın toplantısında yaptığı açıklamada, Prof. Mastnak'ın görevine Aralık ayı sonunda başlayacağını bildirdi. 
     Okabe, icradan sorumlu olmak üzere Mastnak'ın yardımcılığı görevine ise Dünya Ekonomik Forumu'nda Batı-İslam ilişkileri danışmanlığı ve Ortak Zemin Arayışları Girişimi yöneticiliğini yürüten Şamil İdris'in atandığını söyledi. 
     Bu arada Okabe, Annan'ın, daha önceden katılmayı amaçlamasına rağmen Medeniyetler İttifakı Girişimi Akil Adamlar Grubu'nun 27 Kasım'da İspanya'da yapacağı ilk toplantıya katılamayacağını ifade etti. Okabe, Annan'ın bu toplantıya, kişisel temsilcisi olarak Medeniyetler İttifakı Özel Danışmanı S. İkbal Rıza'yı göndereceğini söyledi. 
     
</TEXT>
</DOC>
