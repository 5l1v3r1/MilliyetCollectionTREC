<DOC>
<DOCNO> 357398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo09.html </URL>
<DATE> 2005/07/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Venus, Sharapova'yı yıktı 
</HEADLINE>
<TEXT>

     Venus Williams, geçtiğimiz yılın şampiyonu Maria Sharapova'yı iki sette yenerek Wimbledon'da finale yükseldi. Davenport-Mauresmo yarı finali ise yağmur nedeniyle yarıda kaldı. 
     14 numaralı seribaşı Williams, iki numaralı seribaşı Sharapova'yı 7-6 ve 6-1'lik setlerle yenerek kariyerinde beşinci kez Wimbledon finali oynama hakkı kazandı. 
     İlk sette rakibine 5-2 üstünlük sağlayan Williams avantajını koruyamayınca setin sonucunu tie break belirledi. ABD'li tenisçi tie break'i 7-2 aldı ve öne geçti. 
     İkinci sette mükemmel bir başlangıç yapan 2000 ve 2001'in şampiyonu, çimde iki yıldır maç kaybetmeyen Sharapova'nın servisini iki kez kırdı ve 4-1 öne fırladı. 
     Daha önce Rus rakibiyle oynadığı iki karşılaşmayı da kaybeden Williams, ikinci setin yedinci oyununda bir kez daha servis kırdı ve merkez korttan Wimbledon finalisti olarak ayrıldı. 
     Kariyerinde beşinci kez Wimbledon finaline yükselen Venus Wlliams bu turnuvada 2000 ve 2001'de şampiyon olmuş, 2002 ve 2003'te de finalde kardeşi Serena'ya kaybetmişti. 
     Yağmur nedeniyle dört saatlik gecikmeyle başlayan Lindsay Davenport-Amelie Mauresmo mücadelesi ise yine yağmur yüzünden yarıda kaldı. 
     Merkez kortta günün ilk yarı finali olarak programda yer alan karşılaşma, önce yağmur nedeniyle birinci korta alındı ve diğer yarı finalle aynı saatte başladı. 
     Setlerde 1-1'lik eşitlik ve final setinde Lindsay Davenport'un 5-3'lük üstünlüğü bulunduğu sırada yağmur yeniden bastırınca karşılaşma tamamlanamadı. 
     
</TEXT>
</DOC>
