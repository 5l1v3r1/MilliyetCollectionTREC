<DOC>
<DOCNO> 377818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo26.html </URL>
<DATE> 2005/09/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arjantin'de maçta olaylar çıktı Polis bir futbolcuyu vurdu 
</HEADLINE>
<TEXT>

     Şenhan Bolelli 

Arjantin'de 2. ligde dün oynanan bir karşılaşmada çıkan olaylar sırasında ateş eden polis bir futbolcuyu vurdu. 
     İspanyol haber ajansı EFE'nin verdiği haberde, Arjantin 2. lig takımlarından San Martin de Mendoza'nın kendi sahasında ezeli rakibi Godoy Cruz ile oynadığı maçta rakip takımın 3-0 öne geçmesinin ardından taraftarların sahaya inmesiyle olaylar çıktığı belirtildi. 
     77. dakikada Godoy Cruz'un 3. golünü atmasının ardından başlayan olaylarda San Martinli taraftarların sahaya girip, taşlı sopalı kavga etmeye başladıkları bildirildi. Hakemin maçı yarıda kesmesiyle olaylara müdahele eden polisin, taraftarları yatıştırmak için havaya ateş açtığı ve bunun üzerine San Martinli futbolcuların polisin üzerine yürüdüğü ifade edildi. 
     Bu sırada bir polisin 1 metreden az bir uzaklıkta San Martinli defans oyuncusu Carlos Azcurra'ya ateş ettiği, akciğerine isabet eden kurşunla yaralanan 28 yaşındaki futbolcunun hemen hastaneye kaldırılarak 4 saat süren ameliyata alındığı ve durumunun kritik olduğu açıklandı. 

     
</TEXT>
</DOC>
