<DOC>
<DOCNO> 357792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/sazak.html </URL>
<DATE> 2005/07/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Madımak müze olsun 
</HEADLINE>
<TEXT>


Sivas katliamının 12. yıldönümünde 37 aydının anısına Madımak Oteli'nin müze olması girişimi, ancak Türkiye'de yaşanabilecek bir başka dehşetin sergilenmesine zemin hazırladı 
37 aydının ateşe verildiği Madımak'ın giriş katı kebapçı olmuş 
Alevi yurttaşlarımız, 'Yüreğinde biraz insan sevgisi olanlar, insanların acılarıyla alay edercesine Madımak'ı et lokantasına çeviremezler' diye isyan halindeler. Solingen'in anısına Almanya'nın sergilediği duyarlılık karşısında, Türkiye'de Sivas katliamını unutturmaya dönük bu ilgisizlik, 12 yıldır Madımak ateşiyle yanan ailelerin acılarını küllendirmek yerine, daha fazla yasa boğuyor. 
'Madımak müze olsun' düşüncesini yaşama geçirmek, 37 aydını koruyamayan devletin vicdan borcudur. 
2 Temmuz 1993'te Sivas'ta Pir Sultan Abdal'ı anma etkinliği, cuma namazından çıkan şeriatçı grubun kışkırtmasıyla bir linç eylemine dönüşmüş, Madımak'taki kuşatma otelin ateşe verilmesiyle son bulmuş, içerdeki yazar, şair ve sanatçılar yaşamlarından olmuşlardı. 
Alevi Bektaşi Birlikleri, Sivas katliamının Cumhuriyet'e karşı bir 'kalkışma' olduğu inancındalar. Birlik Genel Sekreteri, 12 yıl sonraki algılamayı ve devletin asıl niyeti 'yok sayma' yaklaşımını eleştiriyor 
"Alevi - Sünni çatışması değil olay. Türkiye'de kültürel gelişim sürecine darbe vurmak isteyen şeriatçı örgütlerin hareketi... Madımak önünde atılan 'Cumhuriyeti burada kurdunuz, burada yıkacağız' sloganları, tesadüfi olarak değerlendirilemez. Cumhuriyete karşı kalkışmaydı olanlar. İktidarlar buna karşı gereken tepkiyi göstermediler." 
Katliam sanıklarından 33'ü önce idama mahk m edildiler. Yargıtay'ın kararı usulden bozmasının ardından, Ankara 1 No'lu DGM tarafından, 16 Haziran 2000'de 33 idam kararı yeniden çıktı. 
Olay gecesi Aziz Nesin'i göstererek Madımak Oteli'nin önündeki kalabalığı galeyana getiren Refah Partili eski Sivas Belediye Meclisi Üyesi Cafer Erçakmak ise, nedense bulunamadı 
Asım Bezirci, Metin Altıok, Nesimi Çimen, Madımak kurbanı sanatçılarımız. 
Yaşamları boyunca karıncayı incitmemiş, yüreklerindeki naifliği şiire dökmüş bu insanların ateşe verildiği Madımak Oteli'nde şimdi 'et lokantası' hizmet veriyor 
CHP, sivil toplum örgütlerinin müze girişimine arka çıkıyor. CHP lideri Deniz Baykal, 'Bu büyük acıdan barış ve kardeşlik çıkarmalıyız' demiş. Ana muhalefet Meclis'e yasa önerisi verecektir. 
Madımak müze olsun ki, Solingen'deki gibi bu utanç ve insanlık trajedisi unutulmasın. 



</TEXT>
</DOC>
