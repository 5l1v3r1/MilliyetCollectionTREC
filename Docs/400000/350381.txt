<DOC>
<DOCNO> 350381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy24.html </URL>
<DATE> 2005/06/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rusya'nın ithalatı durdurması... Eker Belli bir noktaya geldik 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Rusya’nın, Türkiye’den yaş sebze ve meyve ile kesme çiçek ithalatını durdurma kararının kaldırılması için temasların yoğun bir şekilde sürdürüldüğünü belirterek, "Konu belli bir noktaya, mesafeye geldi" dedi. 
     TBMM Genel Kurulu’nda gündemdışı söz alan CHP Antalya Milletvekili Osman Kaptan, Rusya’nın kararıyla Fethiye’den Hatay’a kadar uzanan bölgede meyve ve sebze üreticisi, nakliyatçısı, ihracatçısı ve halcilerin şoka uğradığını, domates fiyatlarının 10 Yeni Kuruş’a kadar düştüğünü, tüccarın ise domatesi 5 Yeni Kuruş’a aldığını söyledi. 
     Kaptan, Rusya’nın ithalatı durdurmasında zarara uğrayan kesimlerin hiçbir sorumluluğu olmadığını savunarak, uyarılara karşı gerekli tedbirleri almayanların ihmali bulunduğunu söyledi. Kaptan, Rusya’nın, konuyla ilgili olarak Türkiye’yi 3 kez uyardığını, 2 Kasım 2004’te çok ciddi bir şekilde yeniden uyarmasına karşın bu yazılara cevap verilmediğini, eski Bakan Sami Güçlü’nün ise 2 Kasım tarihli uyarı yazısının kendisine gelmediğini söylediğini belirtti. 
     Kaptan, Rusya’nın ithalatı durdurmasına neden olan Akdeniz Meyve Sineği ile mücadelenin kolay olduğunu, bu zararlının narenciye ürünlerinde bulunduğunu belirterek, mücadelesi basit olan bir zararlı nedeniyle yaş meyve ve sebze üreticilerinin büyük zarara uğradığını vurguladı. 
     Kaptan’ın konuşmasını yanıtlayan Tarım ve Köyişleri Bakanı Eker, Rusya’nın ithalatı geçici olarak durdurma kararını "tatsız bir olay" diye nitelendirerek, görevi devraldığı 3 Haziran’dan bu yana sorunun ortadan kalkması için yoğun mesai yürüttüklerini belirtti. Eker, "Konuyu hassas bir şekilde takip ediyoruz. Belli bir noktaya, mesafeye geldi" dedi. 
     Bitkisel ürünlerin ticaretinde ihracatçı ülkenin, ürünlerde hastalık ve başka bir sorun bulunmadığına ilişkin sertifika hazırladığını belirten Eker, Türkiye’de Tarım ve Köyişleri Bakanlığı il müdürlüklerinin ürünleri inceleyerek bu sertifikaları verdiklerini kaydetti. 
     Rusya’ya yapılan ihracattaki sorunun geçmişinin 2003-2004 yıllarına dayandığını bildiren Eker, Hatay’dan yapılan ihracattaki 30 parti üründe Akdeniz Meyve Sineği bulunduğu yolunda uyarı yazısı gelmesi üzerine gerekli önlemlerin o tarihte alındığını ve sertifika düzenlemekle yetkili bazı kişilerin de görevlerine son verildiğini söyledi. 
     
     "BU YAZIYA İLİŞKİN KAYIT YOK" 
     Eker, Rusya’nın 2 Kasım 2004’te Türkiye’yi uyarmasına karşın gerekli önlemlerin alınmadığı yolundaki değerlendirmeleri de hatırlattığı konuşmasında, ne Tarım Bakanlığı’nda ne de Türkiye’nin Moskova Büyükelçiliği kayıtlarında böyle bir yazının geldiğine dair kayıt bulunduğunu ifade etti. Koruma Kontrol Genel Müdürü başkanlığındaki bir heyetin Rusya’da temaslarını sürdürdüğünü belirten Eker, bu heyetin de belgeyi bulamadığını bildirdi. 
     Rus tarafının, "Bir kurye ile Türkiye’nin Moskova Büyükelçiliği’ne ulaştırıldı" dediğini kaydeden Eker, "Bir büyükelçiliğe çay içmeye bile gitseniz kayıt defterine adınız yazılır. 
     Ancak kuryenin büyükelçiliğimize geldiğine ilişkin bir kayıt yok" diye konuştu. 
     Eker, bu yazıyı temin ettiklerini, konunun Ruslarla görüşüldüğünü ve Rus tarafının, sorunlu ürünlerle ilgili 77 sertifikayı gönderdiğini onlara gerekli açıklama ve yanıtların verildiğini bildirdi. Rus tarafının dün, bu sertifikalardan sadece 5’i ile ilgili ilave bilgi istediğini ve o bilgilerin de verildiğini belirten Eker, "Bir uzlaşmaya, anlaşmaya gidiyoruz" dedi. 
     Şeker içeren meyvelerde bulunan Akdeniz Meyve Sineği’nin tüm Akdeniz ülkelerinin sorunu olduğunu vurgulayan Tarım ve Köyişleri Bakanı Eker, Rusya’nın, daha önce bazı ülkelerden de meyve-sebze ithalatını geçici olarak durdurduğunu anımsattı. 
     Rusya ile yaşanan sorunun en kısa sürede çözülmesini beklediklerini, bunun için üst düzey temaslar da dahil görüşmelerin sürdüğünü dile getiren Eker, benzeri sorunların bir daha yaşanmaması için Rus tarafına ikili anlaşma yapma önerisi ilettiklerini de bildirdi. 
     Eker, Akdeniz Meyve Sineği ile entegre bir mücadele yapılması konusunda üreticiler ve diğer ilgili kesimlerle görüşbirliğine vardıklarını söyledi. 
     Tarım ve Köyişleri Bakanı Mehmet Mehdi Eker, CHP İzmir Milletvekili Ali Rıza Bodur’un, İzmir’in Kiraz ilçesinin köylerinde zarara neden olan dolu afetiyle ilgili konuşmasını yanıtlarken de "afete uğrayanların zararlarının giderilmesini öngören yasa kapsamında hasar tespit çalışmalarının başladığını, bu çalışmaların ardından, yasa çerçevesinde yardım yapılacağını" söyledi. 
     Eker, yasanın öngördüğü tazmin sisteminin yetersiz olduğunu da belirterek, bu nedenle tarım ürünleri sigortası tasarısını TBMM gündemine getirdiklerini sözlerine ekledi. 
     Bu arada, 1-8 Haziran arasında, TBMM yetkilileri ile Türmenistan’da yeni anayasa hazırlama çalışmalarına katılan AK Parti Bursa Milletvekili Ertuğrul Yalçınbayır, gündemdışı konuşmasında temaslarına ilişkin bilgi verdi. 
     
</TEXT>
</DOC>
