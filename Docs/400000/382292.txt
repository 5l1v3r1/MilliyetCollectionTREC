<DOC>
<DOCNO> 382292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy17.html </URL>
<DATE> 2005/09/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ağar Türkiye, yeni bir seçime doğru dolu dizgin gidiyor 
</HEADLINE>
<TEXT>

     DYP Genel Başkanı Mehmet Ağar, ''Bugünün Türkiyesi yeni bir seçime doğru dolu dizgin gitmektedir'' dedi. 
     Türk-İş 3. Bölge Temsilciliği'ni ziyaret eden Ağar, burada yaptığı konuşmada, sivil toplum kuruluşların demokrasideki önemine işaret ederek, sendikalarla, odalarla ciddi diyaloglar kurulması gerektiğini belirtti. Mehmet Ağar, çalışanların rahat olmadığı bir ortamda üretimin sağlıklı olamayacağını kaydederek, şöyle dedi 
     ''Türkiye'nin bugünkü ekonomik düzeninden vazgeçmek gerekiyor. Döviz-faiz ve borsa üçgeni içinde üretim ve yatırım yoktur. Bunlar olmayınca istihdam da olmaz. Vergi politikaları gelir dağılımındaki uçurumu daha da büyütmüştür. Türkiye'nin, mevcut ekonomik politikalarıyla yoluna devam edemeyeceği aşikardır. Türkiye'nin ihtiyaçlarına cevap verecek ekonomik politikaların geliştirilmesi önemlidir. Bunun hazırlıkları içindeyiz. Türkiye bu mevcut ekonomik politikalarla yola devam edemez. Bugünün Türkiyesi yeni bir seçime doğru dolu dizgin gitmektedir. Tek çözümün sandık olduğunu görüyoruz. Türkiye, kendi iç dinamiğinde bir sivil anayasayı önümüzdeki dönem Meclisi'ne görev olarak vermelidir.'' 
     
     ÖZELLEŞTİRME UYGULAMALARI 
     Özelleştirmenin ''yapısal bir değişim aracı olarak uygulanmadığı'' ve ''yeni istihdam olanakları yaratmadığı'' için çalışanların mağduriyetine yol açtığını öne süren Ağar, üretken tesislerin özelleştirme adı altında arazi ve arsaya dönüştürüldüğünü savundu. Ağar, ''Türkiye gibi bir ülke, ölen ölür kalan sağlar bizimdir diye devam edemez. Hükümetin yaptığı budur. DYP, iş barışı içinde üretimi geliştiren ve GSMH'yi artırarak gelir dağılımındaki adaletsizliği ortadan kaldıran temel görüşü benimseyen bir partidir'' diye konuştu. 
     Ağar, TÜPRAŞ ile ilgili gelişmeleri değerlendirirken, şu görüşleri ifade etti 
     ''Bir sene önce bu hükümet TÜPRAŞ'ı çok karlı sattığını ilan etti. Petrol-İş bunun üzerine mahkemeye gitti. Son uygulamayla birlikte şimdi ne kadar önemli fiyata sattık diyorlar. Oysa Petrol-İş devreye girdi. Siz bir sene sonrasını görmekten uzak bir iktidarsınız. Türkiye'yi bu bakış açısıyla götüremezsiniz.'' Türk-İş 3. Bölge Temsilcisi Mustafa Kundakçı da, çalışanların çok ciddi sorunlarının bulunduğunu belirterek, ''Sizin sandığı göstermeniz bizi fevkalade memnun ediyor. Sandığın meşruiyetine inanmak lazım. Sandığı çağırmak lazım'' dedi. 
     
     AĞAR'DAN EBSO'YA ZİYARET 
     Ağar daha sonra, Ege Bölgesi Sanayi Odası'nı EBSO ziyaret ederek, Meclis Başkanı Ender Yorgancılar ve diğer yöneticilerle bir araya geldi. 
     Ağar ziyaret sırasında yaptığı açıklamada da, Türkiye'nin karşı karşıya bulunduğu sorunlardan birinin dış ödemeler dengesi ve cari açık olduğunu ifade eden Ağar, ''IMF programı uygulandıkça cari açık artıyor'' dedi. 
     İzmir ile ilgili ciddi çalışma içinde olduklarını anlatan Ağar, İzmir'in 2023'e giderken Türkiye'nin, İstanbul'dan sonra nüfus ve büyüklüğüyle Türkiye'nin ikinci büyük kenti olacağını kaydetti. Ağar, ''İzmir'in var olan liman kapasitesi büyütülmeli, yeni bir liman yapılmalı'' dedi. 
     Ender Yorgancılar ise sanayicilerin yatırım çalışmalarına büyük önem verdiklerini belirterek, İzmir'in ekonomik ve turizm potansiyelinin en iyi şekilde değerlendirilmesinin gereğini anlattı. 
     Ağar, daha sonra EGİAD'ın Hilton Oteli'nde verdiği yemeğe katıldı. 
     
</TEXT>
</DOC>
