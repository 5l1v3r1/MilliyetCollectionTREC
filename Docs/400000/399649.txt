<DOC>
<DOCNO> 399649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko47.html </URL>
<DATE> 2005/12/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Merkez Bankası döviz rezervi 47 milyar dolara dayandı... 
</HEADLINE>
<TEXT>

     Merkez Bankası'nın döviz rezervleri, 25 Kasım tarihi itibarı ile 47 milyar dolara dayandı. Merkez Bankası'nın döviz rezervi 18-25 Kasım tarihleri arasında 1 milyar 833 milyon dolar artarak yeni bir rekor olan 46 milyar 981 milyon dolara çıktı. 
     Merkez Bankası'nın verilerine göre, Türkiye'nin ''uluslararası rezervleri'' ise 2-11 Kasım tarihleri arasında 338 milyon dolar artarak, 11 Kasım itibarıyla 63 milyar 896 milyon dolara yükseldi. Uluslararası rezervler, 2 Kasım'da 63 milyar 558 milyon dolar idi. 
     Bankalar ve özel finans kurumlarının ÖFK toplam döviz rezervleri, 1 milyar 0 milyon dolar artarak 11 Kasım itibarıyla 20 milyar 280 milyon dolara çıktı. Bankalar ve ÖFK'ların toplam döviz rezervi 2 Kasım'da 18 milyar 750 milyon dolar olarak belirlenmişti. 
     
     REPO İŞLEMLERİ ARTTI 
     Bankaların müşterileriyle yaptığı repo işlemleri, 18-25 Kasım tarihleri arasında 35.2 milyon YTL artarak, 25 Kasım itibarıyla 1 milyar 631.4 milyon YTL oldu. Repo işlemleri 18 Kasım'da 1 milyar 594.2 milyon YTL idi. 
     Mali kuruluşlar arası repo işlemleri ise 25 Kasım itibarıyla 184.1 milyon YTL yükselerek, 8 milyar 748.9 milyon YTL'den 8 milyar 933.1 milyon YTL'ye çıktı. 
     
     3.8 MİLYAR DOLAR DIŞ BORÇ ÖDEMESİ 
     Türkiye, Kasım ayında toplam 3 milyar 760.26 milyon dolar dış borç ödemesi yaptı. 
     Ödemelerin 2 milyar 70.80 milyon doları Hazine, 62.37 milyon doları Merkez Bankası ve 87.05 milyon doları genel ve katma bütçeli idarelerin dokümantasyon, kitap bedeli, katılma payı, üyelik aidatı gibi ödemeler ile MSB ve savunma sanayi ödemeleri gibi kalemlerden oluştu. Aynı dönemde IMF'ye 1 milyar 540.04 milyon dolar ödeme gerçekleştirildi. 
     Bu arada, bu yıl başından itibaren bugüne kadar yapılan toplam dış borç ödemesi 24 milyar 414.78 milyon dolara ulaştı. 
     
     DÖVİZ MEVDUAT HESAPLARI 
     Bankalardaki toplam döviz mevduat hesapları, 18 Kasım itibarıyla 76 milyar 934 milyon dolar oldu. Toplam döviz mevduat hesapları 11 Kasım'da 76 milyar 995 milyon dolar idi. 
     Döviz tevdiat hesapları toplamı 18 Kasım itibarıyla 61 milyar 438 milyon dolara, yurtiçi döviz tevdiat hesapları 58 milyar 460 milyon dolara çıkarken, yurtdışı döviz tevdiat hesapları toplamı 2 milyar 978 milyon dolara indi. 
     
</TEXT>
</DOC>
