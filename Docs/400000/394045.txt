<DOC>
<DOCNO> 394045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun41.html </URL>
<DATE> 2005/11/11/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Savaş Suçları Mahkemesi'nden Sırbistan'a Mladiç'i teslim edin 
</HEADLINE>
<TEXT>

     Eski Yugoslavya için Hollanda'nın Lahey kentinde kurulan BM savaş suçları mahkemesi, Sırbistan Karadağ'a, Srebreniça katliamı zanlısı Ratko Mladiç'i yıl sonuna kadar teslim etmesini istedi. 
     Sırbistan televizyonunun haberine göre, Sırbistan Savunma Bakanı Zoran Stankoviç, bu talebin mahkeme başkanı Theodor Meron'dan geldiğine işaret ederek, ''Mladiç, belirlenen sürede teslim edilmezse, biz Avrupa-Atlantik bütünleşmesinden mahrum bırakılacağız. Yıl sonuna kadar bu yükümlülüğümüzü yerine getirmezsek vatandaşlarımız çok zor anlar yaşayacak'' dedi. 
     Meron'a ordudaki sert milliyetçi unsurların Mladiç'i koruduğu yönünde kanıt olmadığını söylediğini belirten Stankoviç, ''Orduda onu gizleyen bir kesim varsa bu bizim için iyi haber olmayacak. Aslında bu, orduda ne olup bittiğini bilmediğimiz anlamına geliyor, ordumuzun bir bölümünün bölündüğü bildiğimiz kadarıyla ve bize verilen raporları kontrol ettiğimiz kadarıyla doğru değil'' dedi. 
     Meron, Sırbistan Başbakanı Vojislav Kostunica'ya da ''uluslararası toplumun savaş suçu zanlılarının mahkemeye teslimi konusunda 'sonsuz ertelemeler' nedeniyle çok sabırsız olduğunu'' söyledi. 
     Mladiç'in ''sırdaşı'' olarak bilinen Stankoviç'in geçen ay Sırbistan Karadağ savunma bakanlığı görevine getirilmesi, Sırp hükümetinin kaçak durumdaki general Mladiç ile temasa geçmeye ve onu teslim olmaya ikna etmeye çalıştığı biçiminde yorumlanmıştı. 
     Sırbistan Karadağ'ın Lahey'deki mahkemeyle işbirliği yapması, bu ülkenin gelecek 10 yılda NATO ve AB üyesi olması konusunda hayati önem taşıyor. 
     Mladiç, Bosna Savaşı 1992-1995 sırasında Srebreniça'da 8 bin Boşnak'ın katledilmesi dahil onbinlerce Boşnak'ın ölümünden sorumlu tutuluyor. 
     Srebreniça katliamından sorumlu tutulan Bosnalı Sırp lider Radovan Karaciç de halen kaçak durumda bulunuyor. 
     
</TEXT>
</DOC>
