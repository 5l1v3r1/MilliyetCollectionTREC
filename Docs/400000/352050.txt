<DOC>
<DOCNO> 352050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/axsiy02.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konstantinopolis' inadı kızdırdı 
</HEADLINE>
<TEXT>


Türkiye - AB Karma Parlamento Komisyonu toplantısında Kıbrıslı Rum üye, İstanbul'a 'Konstantinopolis' diyerek Türk kadınlarının 'yoğun bakımda gibi' olduklarını öne sürünce tartışma çıktı 

Şükran Pakkan - İstanbul 


İstanbul'da önceki gün başlayan Türkiye - Avrupa Birliği Karma Parlamento Komisyonu 54. Toplantısı'nda, özellikle Yunan ve Güney Kıbrıslı komisyon üyelerinin çizdiği karanlık tablo tepki çekti. Türk tarafı, türban konusu gündeme getiren, Türk kadınının durumunu "yoğun bakımlık" olarak nitelendiren üyelere, tepki gösterdi. 
Mövenpick Otel'deki komisyon toplantısına katılan Hollanda Milletvekili ve Avrupa Parlamentosu'nun "Kadının Türkiye'deki Durumu" raporunun raportörü Emine Bozkurt, "Kadınlara saygı, Türkiye'nin AB üyeliği için ön koşuldur" dedi. 

'Kadınların durumu feci' 
Delegasyon üyeleri de toplantıya katılan Devlet Bakanı Nimet Çubukçu ve Bozkurt'a sorular yöneltti. Kıbrıslı Rum Marios Matsakis, Türkiye'deki kadınların durumunun 'yoğun bakımda oldukları hissi'ni verdiğini söyleyerek, "Hasta h l iyi olmaktan çok uzakta. Türkiye'de kadınların durumu çok feci. Türkiye'de zihniyetin değişmesi gerekiyor" dedi. 
Matsakis, konuşmasında da, İstanbul yerine "Konstantinopolis" dedi. Bazı delegeler de, "Türkiye'de AB'ye karşı direnç olduğu, kız çocuklarının yüzde 10'unun okula gönderildiği ve namus cinayetlerin örtbas edildiği"ne ilişkin görüşlerini aktardı. 
Türk delegasyon üyesi ve CHP Grup Başkan Vekili Haluk Koç, "Delegasyon üyesinin öncelikle bulunduğu şehrin adını doğru bilmesi gerekir. Şu anda İstanbul'dadır. Sanki çok uzakta, hakkında çok az şey bilinen bir ülkeden bahsediyorsunuz. Önyargılarla Türkiye'yi birtakım kıyafetlerin içine koymak yanlıştır" diye konuştu. 
CHP Milletvekili Onur Öymen ise "Türkiye'de kaç kız siyasal ve sosyal baskı nedeniyle türbanını çıkarmama baskısıyla karşı karşıyadır Bu kadınlar ya ailelerin ya çevrelerinden baskı görüyor" dedi. 

Çubukçu İslami model tartışılmıyor 

Toplantıda söz alan Devlet Bakanı Nimet Çubukçu, türban konusunda Türkiye'nin demokratik bir cumhuriyet modeli olduğunu ve İslami model tartışmasının olmadığını söyledi. Müslümanların, laikliğin kendi inançlarının garantisi olduğunu düşündüklerini belirten Çubukçu, şunları kaydetti 
"Türk kadının Batı'yı taklit ettiği söylenemez. Türkiye kendi tercihlerini yapmış bir ülkedir. Kızların yüzde 10'u okula gitseydi çok vahim bir tablo olurdu. Kızların ilköğretimde okullaşma oranı yüzde 95.7'dir. Toplumda ayrıca AB'ye karşı bir direnç söz konusu değil." 


</TEXT>
</DOC>
