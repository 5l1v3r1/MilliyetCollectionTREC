<DOC>
<DOCNO> 356386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur43.html </URL>
<DATE> 2005/06/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Aldırma Gönül" şarkısı yüzünden cinayet işlenmiş .. 
</HEADLINE>
<TEXT>

     Ankara’da bir barda türkü yüzünden işlendiği öne sürülen cinayetle ilgili davada, tutuklu 6 sanıktan 5’i tahliye edildi. 
     Or-An Şehri’ndeki bir barda işlenen cinayetle ilgili olarak 6’sı tutuklu 9 sanık hakkında açılan davanın ilk duruşması, Ankara 2. Ağır Ceza Mahkemesi’nde yapıldı. 
     Tutuklu sanık Onur Sevinç, savunmasında, Haymanalılar Yardımlaşma Derneği’nce düzenlenen etkinliğe katılan amcası Adnan Sevinç ve arkadaşlarını, barda ağırladığını söyledi. Gecenin ilerleyen saatlerinde "Aldırma Gönül" adlı parçayı istediğini, barda sahne alan şarkıcı Oktay Göktürk’ün de bu parçayı söylemeye başladığını anlatan Onur Sevinç, yan masada oturan maktul Ali Çelik’in, "Benim bulunduğum mekanda bu parça çalınamaz" diyerek, sahneye bardak fırlattığını ve sinkaflı sözler sarf ettiğini ileri sürdü. 
     Şarkıcı Göktürk’ün, "Ayıp ediyorsun" dediği sırada, maktul Çelik’in kendi masalarına doğru dönerek, sinkaflı sözler söylemeye başlaması üzerine aralarında kavga çıktığını ifade eden Sevinç, olaylar sırasında, kardeşi Orkun Sevinç’in başından yaralandığını, onu dışarı götürürken silah sesi duyduğunu ve geri döndüğünü öne sürdü. 
     Ali Çelik’in, amcası Adnan Sevinç ile Gökhan Beşkaya’yı vurduğunu ileri süren Sevinç, kendisinin de Gökhan’ın silahını alarak, maktul Çelik’i öldürdüğünü söyledi. 
     Orkun Sevinç, savunmasında, olayların, istediği şarkı çalınmayan müteahhit Ali Çelik’in, "Aldırma Gönül" adlı parçanın çalınmasına tepki göstererek, sahneye bardak fırlatması ve sinkaflı sözler sarf etmesi üzerine başladığını iddia etti. 
     Sevinç kardeşlerin savunmalarına paralel ifade veren diğer sanıklar da suçlamaları kabul etmeyerek, tahliye isteminde bulundu. 
     Tanıkların dinlenilmesinin ardından söz alan sanık avukatları, olayda "meşru müdafaa şartlarının oluştuğunu" öne sürerek, tahliye talep ettiler. 
     Mahkeme Heyeti, duruşmaya verilen aradan sonra, tutuklu sanıklar Recep Ölçer, Ercüment Tektürk, Erkan Öztürk, Orkun Sevinç, Ejder Gavgözler’in, delil durumu ve tutuklu kaldıkları süre dikkate alınarak tahliyelerine karar verdi. 
     Heyet, isnat edilen suçun niteliği, delil durumu ve tutuklu kaldığı süreyi dikkate alarak Onur Sevinç’in tahliye talebini reddetti. 
     Ankara Or-An Şehri’ndeki Türkçe Bar’da 23 Nisan’da meydana gelen olayda, Ali Çelik, Gökhan Beşkaya ve Adnan Sevinç hayatını kaybetmiş, 2 bar görevlisi yaralanmıştı. 
     İddianamede, 9 sanık hakkında, 765 sayılı Türk Ceza Kanunu’nun ’kasten adam öldürme" fiilini düzenleyen 448, "şahıslara karşı müessir fiiller" hükmünü içeren 456 2, "korku, panik ve kaygı yaratabilecek biçimde ateş etmeyi" kapsayan 264 7, "suça ilişkin delilleri saklama" fiiline yer verilen 296. maddeleri ile 6136 sayılı Ateşli Silahlar Kanunu’na muhalefet suçlarından, 2 yıl ile 40 yıl 6 aya kadar hapis cezaları isteniyor. 
     
</TEXT>
</DOC>
