<DOC>
<DOCNO> 374314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun06.html </URL>
<DATE> 2005/08/31/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Basayev'den Beslan'daki okul baskınına ilişkin yeni iddialar 
</HEADLINE>
<TEXT>

     Kuzey Osetya’nın Beslan kasabasında düzenlenen ve 330 kişinin ölümüyle sonuçlanan okul baskınının sorumluluğunu üstlenen Çeçen lider Şamil Basayev, Rus özel servislerinin, Çeçen militanların bölgeye kolayca girmelerine izin verdiklerini ve böylece Beslan’daki kanlı okul baskınını gerçekleştirdiklerini ileri sürdü. 
     Rusya’da "en çok arananlar" listesinin başında yer alan Basayev, www.kavkazcenter.com internet sitesine yaptığı açıklamada, asıl kimliğini gizleyen bir Rus özel servis görevlisinin, Çeçen savaşçıları Kuzey Osetya’nın başkenti Vladikavkaz’da bir saldırı düzenlemeye ikna etmek amacıyla gönderildiğini belirtti. 
     Ancak ajanın Çeçen savaşçılara durumu itiraf etmesi üzerine alternatif bir plan hazırladıklarını kaydeden Basayev, militanları Vladikavkaz kentinde tuzağa düşürmeyi planlayan Rus güvenlik servislerinin Çeçen direnişçilerin bölgeye kolayca girmesini sağladıklarını kaydetti. Basayev, bölgeye kolayca giren Çeçen savaşçıların Vladikavkaz kenti yerine Beslan kasabasına yönelerek kanlı okul baskınını gerçekleştirdiklerini ifade etti. 
     
</TEXT>
</DOC>
