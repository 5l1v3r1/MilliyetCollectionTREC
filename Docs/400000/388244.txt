<DOC>
<DOCNO> 388244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko16.html </URL>
<DATE> 2005/10/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Beyaz et sektörü destek bekliyor... 
</HEADLINE>
<TEXT>

     Şengül Önder AA 

Balıkesir'in Manyas İlçesi'ne bağlı Kızıksa Beldesi'nde ''Kuş gribi'' vakasının görülmesinin ardından satışları ve üretimleri önemli oranda düşen beyaz et sektörü, hükümetten destek bekliyor. 
     Banvit A.Ş. Genel Müdürü Ömer Görener, kuş gribinin sadece Türkiye'de değil tüm dünyada var olan bir hastalık olduğunu, kanatlı hayvanlar açısından ''Ölümcül'' nitelik taşıyan virüsün insanlara bulaşmasının ya da insanlar arasında salgın yapmasının söz konusu olmadığını söyledi. 
     Türkiye'de vakanın ortaya çıkmasından sonra ortaya atılan, ''Büyük salgın olursa, insanlar ölür'' şeklindeki düşünceler yüzünden yakın zamanda sektörde çalışan bir sürü insanın işsiz kalacağını savunan Görener, şöyle konuştu 
     ''Tamamen olasılıklar üzerine kurulu, sözde kuş gribi salgını sayesinde sektör oldukça önemli bir darbe aldı. Sadece bizim değil, bütün firmaların üretimleri neredeyse yarı yarıya inmiş durumda. Bu da tabi memlekete, yaratılan katma değere, çalıştırdığımız insanlara, mısır üreticisine, kısacası her şeye yansıyacak. Düğünlerde serseri kurşunla hayatları kayıp giden çocuklar vardır. Biz de şu anda aynı durumdayız. Bu yapılanları sektör hak etmedi. Tüketici, medya, üretici olarak hepimizin cahilliği yüzünden bu duruma geldik. Yani biz ülke olarak kendi kendimize gol attık. Kuş gribi krizi, sektörü yaklaşık olarak yüzde 50 daralttı. Bu krizin yansımalarının en az 1 yıl süreceğini düşünüyorum. Belki de 3 yıla yakın sürer. Sektörün bu yıl yaklaşık 1 milyon ton üretimi olacaktı. Onu gerçekleştiremeyeceğiz. Büyük ihtimalle seneye de sektörün toplam üretimi 500-600 ton olacaktır.'' 
     
     HÜKÜMETİN SEKTÖRE YAKLAŞIMI 

     Görener, kuş gribi vakası ortaya çıktığında ilk 1-2 gün etkisinin anlaşılmadığını, ancak üçüncü gün siparişlerinin yüzde 10'lara kadar düştüğünü anlattı. İlk günlerdeki gibi olmasa da hala insanların ''Kuş gribi bulaşır'' diye beyaz et yemekten sakındığını ifade eden Görener, Türkiye'de satılamayan ürünlerin saklanabileceği kapasitede bir tesisin bulunmadığını söyledi. Görener, hükümetin bu konuda çok duyarlı bir yaklaşım sergilediğine işaret ederek, şöyle devam etti 
     ''Hükümet bu meselenin üzerine çok hassas ve şeffaf bir şekilde gitti... Tarım ve Köyişleri Bakanı'nı ve Koruma Kontrol Genel Müdürlüğü ekibini kutluyorum. Tabii onların bu konuya müspet yaklaşmaları yetmiyor. Aynı zamanda bizlere bazı destekler verilmesi lazım. Bu destekler nedir Mesela bizi bir afet sektörü olarak seçebilirler ve bize mali destek yapabilirler, yapmaları da lazım. Yapmadıkları takdirde küçük şirketlerden başlamak üzere bazı şirketlerin ayakta kalamayacağını tahmin ediyorum. Bizlerin çok fazla katma değer yaratan ve çok işçi çalıştıran bir sektör olduğu dikkate alınırsa, bunun ne kadar önemli kayıp olduğu görülebilir. Diğer taraftan vergi, SSK, elektrik gibi harcamalarımızın ertelenmesi doğru olur.'' 
     
     ''MARKALI, AMBALAJLI ÜRÜNLERDEN KUŞKU DUYMAK YERSİZ'' 

     Görener, beyaz et sektöründe faaliyet gösteren firmaların üretimden pazarlamaya kadar her aşamada çok titiz davrandıklarını, kanatlı hayvanların en üst düzeyde bio güvenlik altında yetiştirildiğini vurguladı. 
     Bu kadar önlemin alındığı, çalışanların bile dezenfeksiyon işlemine tabi tutularak tesislere sokulduğu bir ortamda hastalık oluşamayacağını ifade eden Görener, şunları söyledi 
     ''İşi entegre olarak yapan şirketlerin kuş gribi diye bir derdi, sorunu yoktur. Zira yıllarca markasına yatırım yapan bir şirket, ürününe sahip çıkmak için her türlü önlemi almak zorundadır. Bu nedenle markalı, ambalajlı ürünlerden kuşku duymak yersiz. Biz tesisleri bilen insanlar olarak beyaz et yemekten, konuklarımıza beyaz et ikram etmekten vazgeçmedik. Vatandaşlarımız da gönül rahatlığıyla beyaz et yiyebilir.'' 
     
     ŞEKER PİLİÇ KUŞ GRİBİ'NİN MANEVİ TAHRİBATI DAHA BÜYÜK OLMUŞTUR 

     Öte yandan Şeker Piliç A.Ş. Yönetim Kurulu Başkan Yardımcısı Osman Bor, Balıkesir'in Manyas İlçesi'ne bağlı Kızıksa Beldesi'nde görülen "Kuş gribi"nin manevi tahribatının, maddi tahribatından büyük olduğunu söyledi. 
     Bor, "Kuş gribi"yle ilgili çok şeyin yazıldığını ve söylendiğini anımsatarak, tüketicilerin gereksiz endişeye sevk edildiğini ifade etti. 
     Kanatlı sektörünün, birçok sektörle ilişkili olduğuna işaret eden Bor, "Kuş gribinin manevi tahribatı maddi tahribatından daha büyük olmuştur. Bilinçli üretim yapan şirketimizde toplam 40 veteriner çalışmaktadır. Bunların tüm görevleri hayvanların beslenmeleri ve sağlıklarıdır. Bu kadar hijyen ve bio güvenliğin yoğun olduğu tesislerde kuş gribi vakasının yaşanması çok uzak bir ihtimaldir. Bu kadar ürkmenin, bu kadar korkmanın bence hiçbir anlamı yoktur" diye konuştu. 
     Bor, hastalığın ortaya çıkmasıyla birlikte, şirketin pazar payının yüzde 20 oranında daraldığına dikkat çekerek, "Şirket olarak biz bunu aldığımız tedbirler sonrasında atlattık. Buna rağmen pazardaki daralmaya bağlı olarak şirket bünyesinde işçi çıkarmadık. Ben işten çıkarıldım diyen bir kişi varsa gelsin onu hemen işe alayım" dedi. 
     Kanatlı sektörünün Rusya'ya ihracata hazırlandığı bir dönemin hemen öncesinde böyle bir sorunun yaşanmasının talihsizlik olduğunu ifade eden Bor, sektörün 1.5-2 hafta içinde eski günlerine döneceğine inandığını sözlerine ekledi. 
     
</TEXT>
</DOC>
