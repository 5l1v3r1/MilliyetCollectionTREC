<DOC>
<DOCNO> 361006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko13.html </URL>
<DATE> 2005/07/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Döviz rezervinde 40.1 milyar dolarlık rekor 
</HEADLINE>
<TEXT>

     Türkiye’nin tarihinin en büyük cari işlemler açığını vermesine rağmen, Hazine’nin uluslararası piyasalardan yaptığı borçlanmalar ve sıcak para girişi ve benzeri sermaye girişlerindeki artış Merkez Bankası’nın döviz rezervini geçen hafta ilk defa 40 milyar doların üzerine çıkardı. 
     ANKA’nın Merkez Bankası’ndan edindiği verilere göre döviz rezervi geçen hafta 526 milyon dolar artarak 8 Temmuz itibariyle 40 milyar 73 milyon dolara kadar yükseldi. 1 Temmuz itibariyle 39 milyar 547 milyon dolar olan döviz rezervinin geçen hafta bu ölçüde artmasında Hazine’nin haziranın son haftalarında yaptığı ancak hesaplara 6 Temmuz’da geçen 650 milyon Euro’luk yaklaşık 780 milyon dolar borçlanması belirleyici oldu. 
     Türkiye’nin bu yılın ilk beş aylık dönemindeki cari işlemler açığının 11.1 milyar dolara ulaşmasına rağmen Merkez Bankası’nın döviz rezervi yıl başından bu yana ise 4 milyar 67 milyon dolarlık artış kaydetti. Rezerv yıl başında 36 milyar 6 milyon dolar düzeyinde bulunuyordu. 
     Merkez Bankası’nın altın mevcutlarının 1 milyar 631 milyon dolarlık düzeyinde bir değişiklik yaşanmayan geçen hafta, döviz rezervi ve altın mevcutlarının birlikte oluşturduğu brüt rezerv ise yine 526 milyon dolarlık artışla 41 milyar 704 milyon dolara ulaştı ve rekor kırdı. 
     
     DÖVİZ FAZLASI 
     Merkez Bankası’nın dış varlıkları geçen hafta 9 milyon dolarlık artışla 43 milyar 863 milyon dolara, döviz yükümlülükleri de 395 milyon dolarlık artışla 34 milyar 596 milyon dolara yükseldi. Bu gelişme sonucunda 1 Temmuz itibariyle 8 milyar 728 milyon dolar olan Merkez Bankası’nın döviz pozisyonundaki fazla 8 milyar 872 milyon dolara çıktı. 
     Döviz pozisyonundaki fazla da yıl başından bu yana 6 milyar 142 milyon dolar büyüdü. Fazla yıl başında 23 milyar 730 milyon dolar düzeyinde bulunuyordu. 
     
</TEXT>
</DOC>
