<DOC>
<DOCNO> 370980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur14.html </URL>
<DATE> 2005/08/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Belediye, Formula 1 sahasındaki fuar çadırını kaldırttı 
</HEADLINE>
<TEXT>

     İstanbul Büyükşehir Belediyesi, Formula 1 Türkiye Grand Prix’si yarışlarının yapılacağı İstanbul Park sahasına bir firma tarafından fuar alanı oluşturmak amacıyla kurulan çadırı kaldırttı. 
     Büyükşehir Belediyesi’nden konuya ilişkin yapılan yazılı açıklamada, şöyle denildi 
     "Formula 1 yarışlarının yapılacağı İstanbul Park alanına bir firma tarafından yaklaşık 5 bin metrekare üzerine çadır kurularak fuar alanı oluşturulmak istenmiştir. 
     İşgal durumunda olan çadır, İstanbul Büyükşehir Belediye Başkanı Kadir Topbaş’ın talimatıyla ’izin alınmadığı, görsel ve çevre kirliliğine neden olduğu’ için zabıta ekipleri tarafından kaldırtılmıştır. 
     İstanbul Park alanına kurulan çadır ile ilgili olarak hiçbir resmi kuruluştan izin alınmamıştır. Bakanlık, Valilik, İstanbul Büyükşehir Belediyesi veya Akfırat Belediyesi, bu çadırın kurulmasına izin vermemiştir. Zabıta ekipleri, çadırı kuran kişilerle görüşerek kaldırılmasını sağlamıştır." 
     
</TEXT>
</DOC>
