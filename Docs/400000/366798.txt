<DOC>
<DOCNO> 366798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur27.html </URL>
<DATE> 2005/08/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Makbule'nin yakalandığı menenjitin aşısı yok" 
</HEADLINE>
<TEXT>

     Nesrin COŞKUN DHA 

İZMİR'de yaşadığı dramla Türkiye'yi ağlatan 8 aylık Makbule Başboğa'nın, kolları ve bacaklarının kesilmesinin nedeninin menenjit aşısı yapılmadığı’ olduğu iddialarına hem bebeğin tedavisini gerçekleştiren uzmanlar, hem de üniversite öğretim üyeleri karşı çıktı. Makbule bebeğin doktoru Enfeksiyon Hastalıkları Uzmanı Tülay Kavaklı, Makbule'nin hastalığı menenjit. Ancak Makbule'nin yakalandığı menenjit türünün aşısı yok. Bu bahsedilen HIB aşısının koruyacağı menenjit değil. Gündeme getirilen HIB aşısı yapılmış olsa bile Makbule bebek, bu bakterinin yaptığı ölümcül hastalığa neiseria menengitis yakalanmaktan kurtulamayacaktı'' dedi. 
     Makbule bebek, 2 ay önce tanısı konulan ve bugün elsiz ayaksız kalmasına yol açan hastalığı yüzünden günlerini hastane odalarında geçirirken, gündemde olan hikayesi yeni iddialarla boyutlandı. Makbule bebeğin, yakalandığı menenjit hastalığının aşıyla korunabilen bir hastalık olduğu, ancak bu hastalığa karşı geliştirilen HIB aşısının Sağlık Bakanlığı tarafından rutin aşılama programında yer verilmediğine ilişkin bazı uzmanlarca yapılan açıklamalar yankı buldu. 
     
     BU İDDİALAR AİLELERİ PANİĞE SÜRÜKLER'' 

     İzmir'deki uzmanlar, Ortaya atılan iddialar akıl karıştırdı. Anne ve babaları paniğe sürükleyebilir. Makbule bebeğin yakalandığı menenjit ile koruyucu olduğu söylenen HIB aşısının etkili olduğu menenjit aynı değil'' diyerek meslektaşlarının açıklamalarına tepki gösterdi. 
     Makbule bebeğe menenjit tanısı koyan doktorlardan Dr. Behçet Uz Çocuk Hastanesi İntaniye Kliniği Şef Yardımcısı Enfeksiyon Hastalıkları Uzmanı Dr. Tülay Kavaklı iddialara ilişkin şunları söyledi 
     Makbule Başboğa'nın hastalığı menengekoksemi dediğimiz Neiseria Menengitis bakterisinin yaptığı ölümcül seyreden bir hastalıktır. Bu bakterinin yaptığı menenjiti çocuklarda nadir görmekteyiz. Bu bakteriye karşı geliştirilmiş dörtlü etkili A,C,Y,W135 aşı mevcuttur. Ancak Makbule bebekte etkili olan B tipini içermemektedir. Etkili bir aşı değildir. Bu aşı da zaten 2 yaş üstünde uygulanabilir. Aşı erişkinlerde koruyucudur, ancak 2 yaşın altında koruyuculuğu ve güvenilirliği yoktur. Bugünku uygulamada ABD'de aşı programında yer almamaktadır. Meningokok hastalığı görünme sıklığının yüksek olduğu ülkelere yolculuk edenler için uygun olabilir. Askeri birliklerde uygulanmaktadır. Anatomik veya fonksiyonel dalak yokluğu olanlar veya kompleman eksikliği olanlar 2 yaşından sonra aşılanabilir. Biz de dalağı alınmış, bağışıklık sistemi bozuk çocuklara 2 yaşında sonra yapıyoruz.'' 
     
     GÜNDEME GETİRİLEN AŞI MAKBULE'Yİ KURTARAMAZ’ 

     Bugün gündeme getirilen aşının Hemofilis İnfluenza- B bakterisine karşı geliştirilen kısaca HIB diye bilinen bir aşı olduğunu kaydeden Dr. Tülay Kavaklı, HIB bakterisi 2 yaş altı çocuklarda menenjit, otit ortakulak iltihabı , bronkopnömoninin zatürre en sık etkenidir. Dolayısıyla bu aşı gelişmiş ülkelerde rutine girmiştir. Ülkemizde de mevcuttur, biz hastalarımıza anlatıyor ve satın alabilenlere yapıyoruz. Ancak rutin aşılama programında henüz yok. Görüldüğü gibi gündeme getirilen aşı HIB aşısı yapılmış olsa bile Makbule bu bakterini yaptığı ölümcül hastalığa neiseria menengitis yakalanmaktan kurtulamayacaktı. Bu farkın bilinmesi gerekir'' dedi. 
     
     BAKTERİNİN B TİPİNE AŞI YOK'' 

     Ege Üniversitesi Tıp Fakültesi Çocuk Sağlığı ve Hastalıkları Anabilim Dalı öğretim üyeleri Çocuk Nörolojisi Uzmanı Prof. Dr. Hasan Tekgül ile Çocuk Enfeksiyon Hastalıkları Uzmanı Dr. Fadıl Vardar, Makbule bebeğin yakalandığı menenjitten HIB aşısıyla kurtulabileceği iddialarının gerçeği yansıtmadığını ileri sürdü. Prof. Dr. Tekgül ve Dr. Vardar yaptıkları ortak açıklamada menenjitin salgın tipi aşılarına ilişkin şu görüşleri savundu 
     Menengokoksemi Neisseria, menengitidis adlı bakteri grubu tarafından oluşturulur. Bu bakteri grubunun A ve C suşlarına tiplerine ait aşılar mevcuttur ve askeri personel ile sağlık personeli aşılamalarında kullanılır. A C menengokok aşısı 2 yaşından sonra uygulanmaktadır. B tipine aşısı bulunmamaktadır. Türkiye’deki salgınlardan B tip sorumlu tutulmaktadır. Sözü edilen ve halkın menejit aşısı olarak bildiği HİB aşısı ise Hemophilus Influenza B bakterisine yönelik bir aşıdır. Bu aşı ABD ve Avrupa topluluğu aşılama programlarında yer almaktadır. Bu aşı ülkemizde de çocuk hekimleri tarafından önerilen ve uygulanan bir menenjit aşısıdır. Ancak henüz daha Sağlık Bakanlığı rutin aşılama şemasına girmemiştir. Yine ağır menenjit ve sekellere yol açan pnömokok ajanına yönelik bir başka aşı daha bulunmaktadır. Ancak 0- 2 yaş arasında uygulanan formu henüz ülkemizde yoktur. 2 yaştan büyük çocuklarda özel durumlarda uygulanan şekli bulunmaktadır.'' 
     
     Makbule bebek ve aşı gerçeği 

     1- Menenjite yol açan Neiseria Menengitis bakterisine karşı etkili aşı ancak 2 yaş üstünde uygulanabiliyor. Ancak Makbule'nin yakalandığı B tipinin zaten aşısı yok. 
     2- Çok nadir görülen bir hastalık. Bu yüzden ABD'nin de aşı programında yok. 
     3- Gündeme getirilen ve dünyada rutin olarak kulanıldığı belirtilen HIB aşısı ise Hemofilis İnflanza- B bakterisinin yol açtığı menenjite karşı etkili. 
     4- HIB aşısı Türkiye'de mevcut. 22.5 YTL olduğu belirtilen aşı Türkiye'de aşılama programında yok. Ancak doktorların uyarısıyla bu aşılar yaygın olarak yapılıyor. 
     
</TEXT>
</DOC>
