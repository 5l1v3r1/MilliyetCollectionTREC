<DOC>
<DOCNO> 396041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko14.html </URL>
<DATE> 2005/11/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
General Motors Zordayız ama iflas etmeyeceğiz 
</HEADLINE>
<TEXT>

     Sektördeki ağır rekabet yüzünden zor günler yaşayan dünyanın en büyük otomotiv üreticisi General Motors'un başkan ve üst yöneticisi Richard Wagoner, ''iflas etmeyeceklerini'' söyledi. 
     Wagoner, şirketin 325 bin çalışanına hitaben GM'nin İnternet sitesinde yayımlanan mektubunda, şirketin kayıplarının ''sürdürülemez'' boyutlarda olduğunu kabul etmekle birlikte iflas durumunun söz konusu olmadığını iddia etti. 
     Wagoner, ''İflas başvurusunda bulunma yönünde bir plan, niyet ya da strateji kesinlikle yok'' dedi. 
     
     ZOR GÜNLER 
     Dünyanın en büyük otomotiv üreticisi GM, bir çok yönden aldiğı darbeler sonucu bu yılın ilk ayında yaklaşık 4 milyar ABD Doları zarar ederken, borsada işlem gören hisse senetlerinin de yüzde 46 civarında değer yitirişine tanık oldu. 
     GM'nin zararında, çalışanlarının sağlık sigortaları ve üretim maliyetlerinin getirdiği yük önemli rol oynarken, iddialı büyük spor otomobillerinin satışlarının düşük kalması ve ABD pazarındaki payının önemli bir bölmümünü yabancı rakiplerine kaptırması da etkili oldu. 
     GM'nin baş tedarikçisi otomobil parçaları üreticisi Delphi'nin de iflas açıklaması şirketin dertlerine tuz biber ekti. 
     
</TEXT>
</DOC>
