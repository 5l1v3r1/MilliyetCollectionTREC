<DOC>
<DOCNO> 382933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo43.html </URL>
<DATE> 2005/09/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fenerbahçe kafilesi Konya'da... 
</HEADLINE>
<TEXT>

     Fenerbahçe kafilesi, yarın Konyaspor ile yapacağı maç için yönetici Mahmut Uslu'nun başkanlığında Konya'ya geldi. 
     Türk Hava Yolları'na ait uçakla saat 16.15'te Konya Atatürk Havaalanı'na inen Fenerbahçe kafilesi, Konya Fenerbahçeliler Derneği Başkanı Bülent Kaşdoğan ve dernek yöneticileri tarafından karşılandı. 
     Dernek başkanı Kaşdoğan, teknik direktör Cristoph Daum'a sarı- lacivert renklerdeki çiçeklerden oluşan bir buket verdi. Fenerbahçeli futbolcular ise havaalanı kapısında toplanan genç taraftarlarca yoğun tezahüratla karşılandı. 
     Otobüs ve ona eşlik eden araç konvoyuyla takımın kampa gireceği otele gelen futbolcular, burada sevgi gösterisinde bulunan taraftarlarla hatıra fotoğrafı çektirdi. 
     Otele yerleşen Fenerbahçe kafilesi, yarın akşam Konyaspor ile yapacağı maç için kampa girdi. 
     
</TEXT>
</DOC>
