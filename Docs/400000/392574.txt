<DOC>
<DOCNO> 392574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy05.html </URL>
<DATE> 2005/11/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Abdullah Gül'ün resmi sitesi muhalefete esin kaynağı oldu... 
</HEADLINE>
<TEXT>

     Dışişleri Bakanı Abdullah Gül’ün kişisel internet sitesi, muhalefete Başbakan Recep Tayyip Erdoğan’a karşı esin kaynağı oldu. 
     Abdullah Gül'ün resmi sitesinin ziyaretçi defterine iş başvurularının yağması muhafelefin de gündemine geldi. DYP’li Mahmut Nedim Bilgiç, muhalefeti "taş üstünde taş koymamakla" suçlayan Başbakan Erdoğan’a, Gül’ün "Türkiye İş Kurumu"na dönüşen sitesini ziyaret etmeyi önerdi. 
     Bakan Gül’ün en son "GülTV" ile gündeme gelen "www.abdullahgul.gen.tr" adresli sitesini, "Türkiye İş Kurumu"na benzeten DYP Genel Başkan Yardımcısı Mahmut Nedim Bilgiç, muhalefete yüklenen Başbakan Erdoğan’ı eleştirdi. 
     Bilgiç, ANKA’ya iktidarın üç yılı doldurduğunu belirtirken, "Ancak geçen süre içerisinde icraatları ortada olan hükümet ve onun sayın Başbakanı mesaisini ya yurt dışında gezmekle ya da yurt içinde gezerken geçmişe haksız isnatlarda bulunarak geçirmektedir" dedi. 
     Erdoğan’ın kendinden önce görev yapan iktidarları "taş üstüne taş koymamakla" suçladığını anımsatan Bilgiç, Erdoğan’a "Bu suçlamaları yaptığı illere giderken uçağının kalktığı hava alanları, makam aracının aşındırdığı karayolları, geçtiği köprüler ve haraç mezat satılan fabrikalar hiç mi bir şey hatırlatmamaktadır" diye sordu. 
     Bilgiç, üç yıl içerisinde iktidarın ülkeye tek bir çivi çakmadığı gibi "çakılı olanları da söktüğünü" savundu. 
     "Sayın Başbakan, maziyi eleştireceğine yönetimindeki Türkiye’de yaşanan insan manzaralarını görmek için fazla uzağa gitmesin" derken, Bakan Gül’ün internet sitesini ziyaret etmesini önerdi. 
     Bilgiç, şöyle dedi 
     "Sayın Gül’ün internette faaliyet gösteren ve Türkiye İş Kurumu’nu andıran kişisel web sitesini ziyaret etsin. 
     Etsin de sayın Gül’den umutsuzluk içinde iş isteyen, aş isteyen onlarca talebi içeren mesajları okusun ya da fırsat bulamıyorsa danışmanlarına okutsun." 

ANKA 
     
</TEXT>
</DOC>
