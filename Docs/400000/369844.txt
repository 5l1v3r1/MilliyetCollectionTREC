<DOC>
<DOCNO> 369844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/spo04.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un çilesi 0-0 
</HEADLINE>
<TEXT>


Bordo-Mavili takım, rakip sahada en son 1991-92 sezonunda yendiği Konyaspor'a yine diş geçiremedi. Yeşil- Beyazlı ekiple deplasmanda oynadığı son 3 maçtan beraberlikle ayrılan Karadeniz ekibi, 1 puan ile yetindi 


Trabzonspor, Konya'da yine gülemedi. Bordo - Mavili takım, tam 13 yıldır deplasmanda yenemediği rakibine üst üste 4. maçta da puan kaptırdı. 
8. dakikada Zafer Biryol, Jefferson'la karşı karşıya durumda aşırtma bir vuruş yaptı. Meşin yuvarlak üst ağlarda kaldı. 14'te Fatih ceza yayı üzerinden çok sert vurdu, kaleci Özden topu güçlükle çeldi. 36'da Zafer Biryol boş durumda topu Jefferson'a nişanladı. 59'da Yattara yerden ortaladı, Fatih'in şutu hedefi bulmadı. 74'te Gökdeniz sağdan ortasını yaptı, Jun'un kafayla verdiği pasa, Fatih yetişemeyince, defans tehlikeyi önledi. 83'te Tayfun çok uygun durumda olmasına rağmen kötü bir kafa vuruşuyla topu Jefferson'a teslim etti ve maç golsüz bitti. 

Maçın karnesi 
HAKEMLER Cüneyt Çakır, Kemal Yılmaz, Harun Taş 
KONYASPOR Özden 5 - Yasin 5 , Ömer 5 , El Saka 6 , Erhan Albayrak 6 - Batista 6 Dk.75 Eray 4 , Levent 5 , Zafer Demir 5 Dk.82 Erman , Murat Hacıoğlu 5 - Tayfun 5 , Zafer Biryol 4 Dk.75 Mustafa Er 
YEDEKLER Vasilij, Fatih, Volkan, Mustafa Er, Erman Ergin, Fırat, Eray 
TRABZONSPOR Jefferson 6 - Emrah 5 , Erdinç 5 , Eller 6 , Celaleddin 5 - Gökdeniz 5 , Szymkowiak 5 Dk.78 İbrahim Ege 4, Hüseyin 5 Dk.87 H.Üçüncü , Lee Yong 5 , Yattara 6 Dk.73 Jun 5 - Fatih Tekke 5 
YEDEKLER Tolga, Hasan Üçüncü, Adem Koçak, İ.Ege, Özgür, Volkan, Jun 
SARI KARTLAR E.Albayrak, Yattara 

Tehlike geçti 

Trabzonspor'da yönetim krizi aşıldı. Başkan Atay Aktuğ, Bordo - Mavili camia içinden yeni bir oluşum sinyali gelmediği için görevini sürdürme kararı aldı 

ÖMÜR AVCI DHA 

Karadeniz ekibinde sular duruldu. Anorthosis hüsranı ardından özellikle yabancı futbolcu transferinin geç yapılması nedeniyle eleştirilen Başkan Atay Aktuğ görevine devam etmeye karar verdi. 
Anorthosis maçından sonra bütün yönetim kurulu üyelerinden istifalarını alarak, Marmaris'e dinlenmeye giden Başkan Aktuğ'un, camia içinden yeni bir oluşum sinyali gelmediği için görevini sürdürmeye karar verdiği vurgulandı. Bordo - Mavili takımı, Konya'da da yalnız bırakmayan Aktuğ, bazı yönetici arkadaşlarıyla durum değerlendirmesi yaptı. 
Aktuğ'un, "Eleştiriliyoruz ama camiadan yeni oluşum için sinyal alamadım. Bu ortamda da kulübü bırakıp gitmek bize yakışmaz. Göreve devam etmeliyiz" dediği öğrenildi. Aktuğ'un, Trabzon'a dönüşte yönetimi toplayarak diğer idarecilerle de bu düşüncelerini paylaşacağı belirtildi. 

Erhan ucuz kurtuldu 

Konyasporlu Erhan Albayrak maçın 69. dakikasında taç çizgisi kenarında Yattara'ya kayarak tabanla girdi. Bu sert müdahale sonrası Yattara çılgına dönerken, saha içi bir anda karıştı. Yardımcısına danışan hakem Cüneyt Çakır, Erhan ve Yattara'ya sarı kart çıkardı. Hareketi kırmızı kartlık olan Erhan sarıyla sahada kalırken, Teknik Direktör Şenol Güneş, Yattara'yı kenara aldı. 

'Yeterli değiliz' 

Trabzonspor Teknik Direktörü Şenol Güneş, iki takımın yakaladığı pozisyonlara bakıldığında beraberliğin adaletli bir sonuç olduğunu söyledi. Bu sezon ilk kez seyircisi önünde oynayan Konyaspor'un maça iyi motive olduğuna dikkat çeken Güneş, "Biz maçın sonucunu 2 puan kayıp olarak görüyoruz. Futbolcularımın moral bozukluğu sürüyor. Bunun etkisiyle istediğimiz futbolu sahaya yansıtamadık. Şu anda yeterli değiliz. Bunu aşmak için çok çalışmamız gerekiyor" dedi. Konya'nın hocası Aykut Kocaman ise "15. dakikadan maçın sonuna kadar üstün oynadık. Kazanmak için her şeyi yaptık fakat sonuca gidemedik" diye konuştu. 


</TEXT>
</DOC>
