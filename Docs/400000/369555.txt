<DOC>
<DOCNO> 369555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo29.html </URL>
<DATE> 2005/08/13/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Daum "Maçın bizim için olumlu yönü, 2-0'dan durumu beraberliğe getirmek" 
</HEADLINE>
<TEXT>

     Fenerbahçe Teknik Direktörü Christoph Daum, 2-2 berabere kaldıkları Diyarbakırspor maçının ilk yarısında takımının oynadığı futbolun kendisini memnun etmediğini, ancak ikinci yarıyı genel anlamda olumlu bulduğunu söyledi. 
     Daum, maçtan sonra yaptığı basın toplantısında, takımı için Diyarbakırspor maçının olumlu yönünün, "Skoru 2-0’dan 2-2’ye getirmek ve maçın kaderini değiştirecek pozisyonlara girebilmek" olduğunu kaydetti. 
     Rakipleri karşısında çok fazla gol pozisyonuna girip, bunları değerlendiremediklerini anlatan Alman teknik adam, "İkinci yarıya farklı bir şekilde çıkmak üzere karar verdik ve çıktık. Ancak beraberlik golü yerine, kalemizde 2. golü gördük. Daha sonra baskımızı arttırıp, gollerimizi bulduk. Fakat bu baskı galibiyete yetmedi" diye konuştu. 
     Ligin 3. haftasında deplasmanda Çaykur Rizespor ile karşılaşacaklarını hatırlatan Daum, bundan sonra yapmaları gereken şeyin bu maça konsantre olmak olduğunu ifade ederek, "Düğümün bu maçta patlaması gerek. Böylelikle Fenerbahçe’yi layık olduğu şekilde temsil edebilelim" dedi. 
     Alman çalıştırıcı, "Fenerbahçe’de çözülmesi gereken düğüm nedir " şeklindeki soruyu, "Bunu takımımla konuşacağım, kamuoyuna açık yerlerde bunu tartışmam. Ne yapmam gerektiğinin farkındayım. 
     Oyuncularımla görüşüp, karşılığını Çaykur Rizespor maçında bekleyeceğim" şeklinde yanıtladı. 
     Daum, Anelka’yı ilk yarıda sakatlığı nüksettiği ve bunu kendilerine ilettiği için oyundan aldığını söyledi. 
     Alman teknik adam, karşılaşmanın seyircisiz oynanmasının takımının futbolunu olumsuz yönde etkilediğini de sözlerine ekledi. 
     Fenerbahçe, yarın sabah yapacağı antrenmanla Çaykur Rizespor maçı hazırlıklarına başlayacak. 
     
     TUNCAY, HAKEMLERDEN ÖZÜR DİLEDİ 
     Maçın uzatma dakikalarında yedek kulübesinde kırmızı kart gören Tuncay, maçtan sonra hakemlerden özür diledi. 
     Kırmızı kart gördükten sonra maçın bitmesini soyunma odaları tünelinin önünde bekleyen Tuncay, karşılaşmanın bitimiyle birlikte hakemlerin yanına giderek, 4 hakemden de özür diledi. 
     Öte yandan, taraftar olmadığı için sessiz bir atmosferde oynanan maçta tribünlerde Fenerbahçeli yöneticilerin tepkileri dikkat çekti. 
     Özellikle asbaşkan Mahmut Uslu’nun hakemlere gösterdiği tepkilerin yanı sıra sarı-lacivertli futbolcuları motive eden ifadeler kullandığı duyuldu. 
     Bu arada Fenerbahçe, daha önce 2002-2003 sezonunda Adanaspor ile Kadıköy’de seyircisiz oynadığı maçta da rakibiyle 1-1 berabere kalmıştı. 
     
</TEXT>
</DOC>
