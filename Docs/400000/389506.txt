<DOC>
<DOCNO> 389506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko39.html </URL>
<DATE> 2005/10/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sabancı Holding Çimento Grubu Başkanı Mortgage ile talep artacak 
</HEADLINE>
<TEXT>

     Sabancı Holding Çimento Grup Başkanı Erhan Kamışlı, önümüzdeki dönemde mortgage sistemiyle birlikte çimentoya olan talebin artacağını bildirdi. 
     Kamışlı, düzenlediği basın toplantısının ardından gazetecilerin sorularını yanıtlarken, TMSF ihalelerinde yeni aldıkları fabrikalarla grubun Türkiye'deki pazar payının yüzde 19-21 arasında olacağını, aldıkları fabrikaların pazar paylarına 3-4 puan getireceğini bildirdi. 
     Erhan Kamışlı, geçen yılın sonunda 3 milyon dolar olan kombine cironun bu yıl 620 milyon dolara ulaşacağını tahmin ettiklerini, 2006 için rakamların henüz çıkmadığını, ancak, mevcut tesislerle birlikte bu rakamın 700 milyon dolar olacağını kaydetti. 
     Akçansa'daki ortakları Heidelberg ile birlikte Şanlıurfa Çimento'nun ihalesine katıldıklarını anımsatan Kamışlı, şunları kaydetti 
     ''Ortağımız Güneydoğu'da bir yer istiyordu, biz de istiyorduk. Orada ayrı ayrı hareket ettik. Onlar dünyanın en büyük oyuncularından biri. Türkiye'de onların çok istekleri var. Biz de Güneydoğu'da kendimiz bir şeyler yapmak istedik. Onun için karşılıklı masalara oturduk, uğraştık, kısmet edilmiş, çünkü ekonomik seviyemizin üzerine çıktı.'' Bir kaç yıl içinde aldıkları iki fabrikaya 45-50 milyon dolarlık yatırım yapabileceklerini belirten Kamışlı, şirketlerinin halka açık olması nedeniyle aldıkları fabrikaları da bir bakıma halka açmış olduklarını söyledi. 
     Kamışlı, TMSF'nin çimento fabrikalarının satışıyla birlikte önümüzdeki yıllarda bölgesel rekabetin söz konusu olacağına işaret ederek, TMSF'nin tüm fabrikalarının kapasitelerinin altında olduğunu, verimlilik standartlarının çok altında bulunduğu için fabrikayı alanların yatırım yapacağını ve büyüteceğini, bunun da rekabete farklı boyutlar getireceğini söyledi. 
     Yabancı sermayenin sadece çimento değil bir çok konuda Türkiye'ye ilgisi olduğunu dile getiren Kamışlı, ''Bundan sonra girmeye devam edebilir. Ama çıkabilir de... Onlar da Türkiye'de bizim gördüğümüzden farklı bir şey görmüyor. Türkiye, 70 milyon nüfusu ve mortgage sisteminin yanı sıra konut, altyapı ihtiyaçları devam eden bir ülke, bu cazibe çerçevesinde yabancı sermaye gelecektir. Yabancı sermayenin gelmesi faydalı'' diye konuştu. 
     
     YENİ KAPASİTE 
     Erhan Kamışlı, çimento fiyatlarına ilişkin bir soru üzerine, önümüzdeki dönemde, Mortgage sistemiyle birlikte talebin artacağını belirterek, şunları kaydetti 
     ''Arz da artacaktır. 2006 yılında, 2005 yılında olmayan yeni kapasiteler var. Yaklaşık 3 milyon tona yakın yeni kapasite... Bu kapasitenin girmesi fiyatlarda yeni baskılar oluşturacaktır. Mevcut TMSF fabrikalarının el değiştirmesiyle birlikte bu fabrikalarda iyileşme, yenileme, büyütme yatırımları yapılacağı için rekabetteki boyutlar biraz değişiyor. Bunun için fiyatlarda, çok fazla yükselme olacağı konusunda benim soru işaretlerim var. Yükselmesi konusunda bir tahmin yapmam çok zor.'' Fiyatların yüksek olması nedeniyle Irak'ın hedeflendiğini, Ukrayna'dan Irak'a mal satmak için çok ciddi teklifler geldiğini anlatan Kamışlı, bu yıl çok talep olduğunu ancak, herkesin Irak'a yöneldiğini, Irak'ın sadece Güneydoğu Anadolu'dan değil, Ege'deki fabrikalardan da mal aldığını söyledi. 
     Kamışlı, ''Orta Anadolu, İç Anadolu, Marmara'dan bazı fabrikalar da mal sattı. Öyle olunca, birden fiyat dengeleri değişti. Bu, beraberinde fiyat artışları getirmiş olabilir'' diye konuştu. 
     TMSF çimento fabrikalarının alınmasıyla, fiyat arasında herhangi bir ilişkinin hiçbir zaman olamayacağını vurgulayan Kamışlı, dünyanın hiçbir yerinde, hiçbir sanayicinin ürününü dış pazarlara iç pazarlara sattığından daha yüksek fiyata satamayacağını bildirdi. 
     Kamışlı, konuşmasını şöyle sürdürdü 
     ''Eğer biz bugün, ihracat fiyatlarına bu malları satsaydık, burada olmazdık, bu fabrikaları kapatmıştık. Ayakta duramazdık, 3 bin çalışanımız olmazdı, bu vergileri veremezdik. İhracat, sanayi şirketlerinin sadece atıl kapasitelerini kullanmak içindir. Bizim ihracat fiyatlarımız tabii ki iç fiyatlardan düşük olacaktır. Vatanseverlik bize göre vergi vermektir. Ciddi bir arz problemi yaşandığı için biz ithalat da yaptık. Bunun için ciddi rakamlar da ödedik.'' Akçansa Genel Müdürü Mehmet Göçmen de fiyat konusunun çok speküle edildiğini belirterek, ''Çimento fiyatları arttı, vatandaş ev sahibi olamıyor'' şeklindeki iddialar konusunda da çimentonun inşaat sektörüne yapacağı etkinin yüzde 8-10'u geçmediğini söyledi. 
     Sektörün 1998 yılındaki çimento fiyatının yüzde 20 gerisinde olduğunu belirten Göçmen, 35 dolara ihracat da yaptıklarını bildirdi. Göçmen, Büyükçekmece'deki Akçansa Fabrikası'nı taşımayı ve büyütmeyi düşünmediklerini de sözlerine ekledi. 
     
</TEXT>
</DOC>
