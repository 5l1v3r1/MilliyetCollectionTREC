<DOC>
<DOCNO> 382196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun25.html </URL>
<DATE> 2005/09/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rehn Ek Protokol'deki gecikme müzakereleri engellemez 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Avrupa Parlamentosu genel kurulunun, Ek Protokolün onaylanmasını geciktirme kararının AB'nin Türkiye ile tam üyelik müzakerelerini 3 Ekim'de başlatmasına engel olmayacağını söyledi. 
     Avrupa Parlamentosu genel kurulu oturumundan sonra AA muhabirinin sorularını yanıtlayan Rehn, ''Bu durum yasal olarak müzakerelerin başlamasına engel teşkil etmez'' dedi. 
     Siyasi grupların dün akşam yapılan toplantılarda bu yönde karar aldığını ifade eden Rehn, ''Bu bir ret kararı değil, erteleme kararı'' diye konuştu. 
     Rehn, AP'nin ve TBMM'nin Ek Protokole en kısa zamanda onay vermesini beklediklerini söyledi. 
     
     REHN'İN MEKTUBU SIKINTIYA YOL AÇTI 
     Bu arada, AA muhabirinin edindiği bilgiye göre Rehn, AP Dışişleri Komisyonu Başkanı Elmar Brok'a, TBMM'de onaylanacak Ek Protokol ve Kıbrıs deklarasyonuna ilişkin mektup yazdı. 
     Brok'un daha önce kendisine gönderdiği mektuba yanıt veren Rehn, mektubunda, Ek Protokol ile Kıbrıs deklarasyonunun TBMM'de onaylanmasına ilişkin hükümetten bilgi isteyeceğini bildirdi. 
     Rehn'in Brok'a gönderdiği mektubun içeriğinin Türk Dışişleri Bakanlığı'nın tepkisine yol açtığı ve Bakanlığın mektuptaki ifadelere ilişkin memnuniyetsizliği Rehn'e ilettiği belirtildi. 
     Türk diplomatik kaynakları, Rehn'in 22 Eylül günü Brok'a gönderdiği mektubun Hıristiyan Demokratların Ek Protokolün onaylanmasının geciktirilmesine ilişkin taleplerini ''tetiklediği'' yorumunu yaptılar. 
     Öte yandan, AP Hıristiyan Demokrat Grubun Başkanı Hans Gert Pottering, basına yaptığı açıklamada, müzakerelerin askıya alınıp alınmamasına parlamentonun değil, hükümetlerin karar vereceğini belirterek, ''Avrupa Parlamentosu'nun kararını hükümetler değerlendirecek'' dedi. 
     
</TEXT>
</DOC>
