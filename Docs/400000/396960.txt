<DOC>
<DOCNO> 396960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun03.html </URL>
<DATE> 2005/11/22/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
"CIA uçakları, yaşadışı olarak Groenland üzerinde uçtu" 
</HEADLINE>
<TEXT>

     Danimarkalı bir milletvekili, Amerikan Merkezi Haberalma Teşkilatı'nın CIA , teröre destek verdikleri iddiasıyla yakaladığı kişileri sorgulamak üzere kullandığı düşünülen uçakların, yasadışı olarak Groenland üzerinden uçtuğunu belirtti. 
     Muhalefetteki Birlik Listesi partisinden Frank Aaen adındaki milletvekili, Danimarka Ulaştırma Bakanı'nın, bu konudaki sorusuna verdiği yazılı cevapta, bu olayı doğruladığını ve iki CIA uçağının Arktika'daki Danimarka hava sahasına birçok defa girdiğini söylediğini açıkladı. 
     Aaen, bakanın tarihini belirtmediği bu uçuşların, yasadışı olduğunu çünkü sadece sivil uçuşlara izin veren Chicago Sözleşmesi'ne aykırı olduğunu belirtti. 
     Milletvekili, bu uçaklardan birinin Bayard Foreign Marketing adlı şirkete ait, N379P kayıt numaralı Gulfstream olduğunu, bu uçağın Glasgow'dan Washington'a giderken iki kez Groenland üzerinden uçtuğunu kaydetti. 
     Aaen, yine bir Gulfstream olan ve Assembly Point Aviation şirketine ait ve sırayla N85V ve N379 kayıt numaralarını kullanan uçağın da Groenland üzerinden uçtuğunu, bu uçağın 2003'te Ebu Ömer olarak bilinen Usame Mustafa Hasan Nasr adlı Mısır vatandaşının, İtalya'nın Milano kentinde imamlık yaptığı sırada CIA tarafından kaçırılması ve Mısır'a götürülerek sorgulanması operasyonunda kullanıldığını öne sürdü. 
     Olayı soruşturan Milano savcılığı, operasyonu yaptığı ileri sürülen 13 CIA ajanı hakkında gıyabi tutuklama kararı çıkarmıştı. 
     Öte yandan, AB Dönem Başkanı İngiltere'nin Dışişleri Bakanı Jack Straw'ın, CIA'nın hapisaneleri ve uçaklarıyla ilgili AB adına Washington'dan açıklama isteyeceği bildirildi. 
     
</TEXT>
</DOC>
