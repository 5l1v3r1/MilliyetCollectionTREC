<DOC>
<DOCNO> 374724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko19.html </URL>
<DATE> 2005/09/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İhracat artışı sürüyor... 
</HEADLINE>
<TEXT>

     Türkiye'nin Ağustos ayı ihracatı, yüzde 16.65 artışla 5.5 milyar dolar olarak gerçekleşti. 
     Türkiye İhracatçılar Meclisi TİM , Ağustos ayı ihracat rakamlarını, Düzce'nin Akçakoca ilçesinde düzenlenen basın toplantısıyla açıkladı. 
     TİM verilerine göre, Ağustos ayı ihracatı 5 milyar 532 milyon 939 bin dolar olarak gerçekleşti. 
     Ağustos ayı ihracatı Temmuz ayı ihracatına göre ise yüzde 3.44 geriledi. Temmuz ayı ihracatı 5 milyar 730 milyon 259 bin dolar olmuştu. 
     Ocak-Ağustos dönemini kapsayan 8 ayda ise ihracat, yüzde 17.05 artışla 46 milyar 577 milyon 935 bin doları buldu. 
     Ağustos ayı itibarıyla son bir yıllık ihracat tutarı da yüzde 22.33 artışla 70 milyar 810 milyon 732 bin dolar oldu. 
     Geçen ay hazır giyim ve konfeksiyon sektörü, 2004 Ağustos ayına oranla yüzde 10.81 oranında artarak 1 milyar 140 milyon 680 bin dolarla ilk sırada yer aldı. 
     Ağustos ayında en fazla ihracat artışı, yüzde 79.72 ile zeytin ve zeytinyağında gerçekleşti. 
     Türkiye ihracatının yüzde 85.52'sini oluşturan sanayi sektörü ihracatı, 2004 Ağustos ayına göre yüzde 14.92 oranında artarak 4 milyar 731 milyon 712 bin dolar oldu. 
     Taşıt araçları ve yan sanayi ihracatı ise geçen yılın aynı dönemine göre yüzde 3.60 oranında artarak 722 milyon 534 bin dolar seviyesinde gerçekleşti. 
     
     TEMMUZ'A GÖRE BAZI SEKTÖRLERDE GERİLEME 

     Ağustos ayı ihracatında geçen yılın aynı ayına göre hiçbir sektör ve ürün grubunda gerileme olmazken, Temmuz ayına oranla aylık bazda bazı sektörlerde düşüş yaşandı. 
     Verilere göre, sanayi sektörü ihracatında aylık bazda yüzde 4.42 oranında bir azalma oldu. Temmuz'a göre en fazla düşüş yüzde 32.96 ile fındık ve mamullerinde yaşanırken, bunu yüzde 32.45 ile taşıt araçları ve yan sanayi, yüzde 15.44 ile zeytin ve zeytinyağı, yüzde 7.18 ile sanayi mamulleri ve yüzde 2.16 ile madencilik sektörü izledi. 
     
</TEXT>
</DOC>
