<DOC>
<DOCNO> 390239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur20.html </URL>
<DATE> 2005/10/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
20 yıl sigara içenin vücudunda 7 kilo katran birikiyor 
</HEADLINE>
<TEXT>

     Fırat Üniversitesi FÜ Fen Edebiyat Fakültesi Kimya Bölümü öğretim üyesi Prof. Dr. Mustafa Arslan, günde bir paket sigara içen kişinin röntgen çektirmekle eşdeğer miktarda radyoaktif muameleye maruz kaldığını söyledi. 
     Prof. Dr. Arslan, FÜ’de düzenlenen "Sigara Dumanının Kimyasal Yapısı" konulu konferansta, Türkiye’de 30 milyon insanın sigara içtiğini, 6 milyon alkol bağımlısı olduğunu belirterek, son 5 yılda 11-19 yaş arasında yaklaşık 5 milyon kişinin sigara kullanmaya 
     başladığını bildirdi. 
     Sigaranın ucunda 850-900 santigrat dereceye ulaşan sıcaklık olduğunu ifade eden Arslan, bu yıl yapılan bir araştırmada sigaranın içinde 4700 madde bulunduğunu, bilinmeyenlerle bu rakamın 100 bini geçeceğinin tahmin edildiğini belirtti. 
     Sigarada bulunan maddeler hakkında bilgi veren Prof. Dr. Arslan, şunları kaydetti 
     "Sigarada katı halde kömür, naftalin, ağır metaller ve radyoaktif elementler bulunuyor. Sigaradaki Polonyum 201 ve Radyum gibi elementler nedeniyle günde bir paket sigara içen kişi, günde bir kez röntgen çektirmiş kadar radyoaktif işleme maruz kalıyor. İçerdiği sıvı maddeler nedeniyle 20 yıl günde bir paket sigara içen kişinin vücudunda 7 kilogram katran birikiyor." Prof. Dr. Arslan, sigaranın neden olduğu hastalıklar aracılığıyla hayatını kaybedenlerin trafik, terör, iş kazası gibi nedenlere göre 5 kat fazla olduğunu vurguladı. 
     Sigarayı bırakanlara bol miktarda su içmelerini tavsiye eden Prof. 
     Dr. Arslan, yapılan araştırmalara göre, en sık sigara içen meslek gruplarının, şoförler, polisler, gazeteciler, öğretmenler, artistler, doktorlar, imam ve müezzinler olduğunu söyledi. 
     Prof. Dr. Arslan, kendi kendine karar vererek sigarayı bırakma oranının yüzde 8 ila 15 iken, uzman bir hekim desteğiyle 8-20 haftada bu rakamın yüzde 25 ile 60’a yükseldiğini kaydetti. 
     Yapılan araştırmalarda, sigarayı bir kerede bırakmayı deneyenlerin azaltarak bırakmayı deneyenlere göre daha başarılı olduklarını ifade eden Prof. Dr. Arslan, şöyle devam etti 
     "Sigarayı bırakmadan önce kendinize güvenin, daha önce zor ama başarılı olduğunuz işleri aklınıza getirin. Sigarayı bırakmakla kazanacaklarınızı bir kağıda yazın, sigara içen arkadaşlarınız ve ortamlardan uzak durun, sigarayı hatırlatan her türlü unsurdan kaçının, bir doktora danışın, sigara ikram edildiğinde ’kullanmıyorum’ cevabını verin, bol miktarda su için. 
     Su, zararlı maddelerin vücuttan atılmasını en fazla kolaylaştıran maddedir. Ayrıca sigara bırakıldığında ortaya çıkacak kilo alma riskini azaltır." 
     
</TEXT>
</DOC>
