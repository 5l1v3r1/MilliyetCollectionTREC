<DOC>
<DOCNO> 379587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun05.html </URL>
<DATE> 2005/09/19/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Clinton'dan Bush yönetimine eleştiriler... 
</HEADLINE>
<TEXT>

     ABD’nin eski başkanı Bill Clinton, beklenmedik bir çıkış yaparak ABD Başkanı George W. Bush’un Katrina kasırga felaketindeki tutumu, Irak Savaşı ve Amerikan bütçe açığı konularında yönetime sert eleştirilerde bulundu. 
     "Eski ABD başkanlarının, kendilerinden sonraki başkanları eleştirmekten kaçınması geleneğini" bozan Clinton, Bush yönetiminin Irak’ı, daha BM gözlemcileri işini tamamlamadan, kitle imha silahlarına ilişkin kanıt bulunmadığı ve acele davranmak için bir sebep olmadığı halde "kendi başına" işgal ettiğini söyledi. 
     ABC televizyonunda "This Week" programında konuşan Clinton, Irak Savaşı’nın, ABD’nin dikkatini terörizme karşı savaştan saptırdığını ve terörizme karşı savaşta diğer ülkelerden gelecek desteğe zarar verdiğini bilirdi. Clinton, Irak’ta yeni anayasa oluşturma yönündeki çabaları da "kahramanca, ancak şu ana kadar başarısız" sözüyle değerlendirdi. 
     Katrina felaketinde New Orleans’ın yetkililer tarafından zamanında boşaltılamayışını eleştiren Clinton, sadece kenti boşaltma uyarısıyla yetinildiğini ve arabası olanlar bölgeden kaçarken, fakir, yaşlı, hasta insanların geride kaldığını söyledi. Clinton, "eğer bu işi doğru yapmayı hakikaten isteseydik, bu insanları bölgeden çıkarmak için otobüslerin sıra sıra dizilmesi gerekirdi" dedi. 
     Clinton, Güney Asya’yı vuran tsunami felaketinde olduğu gibi Başkan Bush tarafından, yardım çabalarını organize eden kampanyanın başında bulunuyor. ABD’nin eski başkanlarından baba George Bush da Clinton ile birlikte bu kampanyayı yürütüyor. 
     Clinton, Katrina felaketinde yöneltilen eleştiriler üzerine görevinden istifa eden Federal Acil Durum Yönetimi Ajansı’nın FEMA başı Michael Brown’a doğrudan yüklendi ve Brown’ın, felaketlere ilişkin hiçbir deneyimi olmayan "siyasi bir atama" olduğu eleştirisini yaparak yine Bush’a dokundurdu. Kendi başkanlığı döneminde FEMA’nın başında bulunan James Lee Witt’i örnek gösteren Clinton, Witt’in daima önceden bölgeyi ziyaret etme alışkanlığının bulunduğunu ve fakir insanların bulunduğu bir ortamda yetiştiği için olaylara daha farklı yaklaştığını söyledi. 
     Irak Savaşı, kasırganın yaralarını sarma çabaları ve Amerikan nüfusunun sadece yüzde 1’ini oluşturan en zenginlere faydası dokunan vergi kesintisi politikaları yüzünden Amerikan bütçesindeki açığın korkunç boyutlara ulaştığını belirten Clinton, "Amerikalılar şunu anlamalı. Yılın her günü hükümetimiz Irak, Afganistan, Katrina ve vergi kesintilerini finanse edebilmek için başka ülkelere piyasalarda borçlanıyor. Biz bunu daha önce hiç yapmamıştık. Cumhuriyetimizin tarihinde hiçbir zaman bir askeri çatışmayı finanse etmek için başka yerden borç para almamıştık" dedi. 
     Bill Clinton, "Japonya, Çin, İngiltere, Suudi Arabistan ve Kore’ye, vergi kesintilerini, bu çatışmaları ve Katrina’nın yarattığı açığı karşılamak amacıyla bize borç vermeleri için bağımlıyız. Olacak şey değil..." diye konuştu. 
     
</TEXT>
</DOC>
