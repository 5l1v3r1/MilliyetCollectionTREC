<DOC>
<DOCNO> 360882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/axgun02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacıların dosyası Irak'ta 
</HEADLINE>
<TEXT>


Adalet Bakanlığı yetkilileri, Milliyet'in haberini doğruladı ve Irak'ta yakalanan Sadettin Akdaş ile Burhan Kuş'un Türkiye'ye iade edilmelerine ilişkin dosyanın Irak'ta olduğunu söyledi 

ANKARA Milliyet 

İstanbul'da 15-20 Kasım 2003'te 58 kişinin yaşamına mal olan bombalı saldırıların Irak'ta yakalanan 2 sanığının iadelerine ilişkin dosyanın bu ülkeye gönderildiği bildirildi. 
Milliyet'in "Amerika iade edecek mi " başlığıyla dün manşetinden duyurduğu haber, Adalet Bakanlığı ve diğer resmi makamlarca doğrulandı. Irak'ta yakalanan 2 kişinin medyaya çelişik yansıyan isimlerini Milliyet'te yayımlanan biçimiyle kesinleştiren Adalet Bakanlığı yetkilileri, Sadettin Akdaş ile Burhan Kuş'un, yargılanmalarını sağlamak üzere Türkiye'ye iade edilmelerine ilişkin dosyanın Irak'ta olduğunu söylediler. 
Bakanlık kaynaklarından alınan bilgilere göre, Irak'taki ABD güçleri, şubat ayında, Arap isimleri kullanan 6-7 kişiyi gözaltına aldı. Tutuklanarak Iraklı mahk mlara kötü muamele görüntüleriyle dünya kamuoyuna yansıyan Ebu Gıreyb Hapishanesi'ne konulan kişilerden ikisinin İstanbul'daki saldırıların kilit isimleri arasında gösterilen Kuş ve Akdaş olduğu saptandı. 
Bunun üzerine Adalet Bakanlığı "her iki zanlının yargılanmaları için Türkiye'ye iade edilmeleri" talebini içeren dosyayı mayıs ayında Dışişleri Bakanlığı kanalıyla Irak makamlarına iletti. Irak Dışişleri yetkilileri de Adalet Bakanlığı'ndan gelen iade istemini, Irak Yüksek Mahkemesi'ne 15 Haziran'da teslim ettiler. Yüksek Mahkeme, dosyayı henüz ele almadı. 

Karar bekleniyor 
Bakanlık yetkilileri, mahkemenin kararının beklendiğini belirterek şunları söyledi "Irak Yüksek Mahkemesi, öncelikle bu kişilerin Irak'ta herhangi bir suç işleyip işlemediklerini araştıracak. İşledilerse bu suçlardan Irak'ta yargılama yapılıp yapılmayacağına karar verecek. Türkiye'nin iade istemi, bu aşamalardan sonra Yüksek Mahkeme tarafından karara bağlanacak." 

Erdoğan Cevap gelmedi 
Başbakan Erdoğan, dün CNN Türk'teki "Eğrisi Doğrusu" programında, Akdaş ve Kuş için 15 Haziran'da yetkili yerlere başvuru yaptıklarını ancak henüz bir cevap alamadıklarını söyledi. Dışişleri Bakanlığı Sözcüsü Namık Tan ise, iade dosyalarının 13 Haziran'da Irak Dışişleri Bakanlığı'na iletildiğini açıkladı. 

Özel ekip hazırlandı 
Milliyet'in aldığı bilgiye göre, Emniyet Genel Müdürlüğü, ABD istihbarat birimleriyle, ortak çalışma başlattı. Oluşturulan özel ekip de, iadenin sağlanması veya yapılacak davet üzerine Irak'a giderek 2 sanığın sorgulanması için görev almayı beklemeye başladı. 
Öte yandan ABD'nin yeni Bağdat Büyükelçisi Halilzad, Akdaş ve Kuş'un Irak'ta tutuklu olduğu haberlerini doğrulamadı, "Buna ilişkin verebileceğim bir bilgi yok" dedi. 

Aileleri Türkiye'ye iadelerini istiyor 

ÜMRAN AVCI İstanbul 
İstanbul'daki 15 ve 20 Kasım'daki intihar saldırılarına ilişkin fezleke firarisi olarak aranan Sadettin Akdaş ve Burhan Kuş'un ABD'nin elinde olduğu haberinin ardından, aileleri de Türkiye'ye iade edilmelerini istiyor. 
Ömer Akdaş Sadettin Akdaş'ın abisi "Kuş, dayımın oğlu. Bu olaylarda suçu yok. Ziyaret etmeyi düşünüyoruz ama güvenlik açısından gidemiyoruz. Türkiye'ye iade edilmesini ve burada yargılanmasını istiyoruz."Celal Kuş Burhan Kuş'un babası "Oğlumun iadesi için dilekçe verdim. Takipte olduklarını belirten yanıt geldi. Türkiye'ye getirilmesini istiyoruz. Geçtiğimiz günlerde Iraklı bir bakkal sahibi aradı. Ebu Gıreyb'de bir yakınını ziyaret etmiş, Burhan'ı da görmüş. Hayatta olduğunu öğrendik."Avukat İlhami Sayan "Tutuklu ve hükümlü değiller, savaş esiri değiller, tedbir amacıyla alınmış değiller, Irak vatandaşı da değiller. Yönetimin, 'Burada oluş amacınız terörizmdir. Araplar kendi toprakları için direniyorlar, siz niye buradasınız ' şeklinde tavrı var. Oradaki statüsüz duruşları buradan daha kötü." 


</TEXT>
</DOC>
