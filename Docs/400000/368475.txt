<DOC>
<DOCNO> 368475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas14.html </URL>
<DATE> 2005/08/09/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Süpermen'in eşi akciğer kanseri... 
</HEADLINE>
<TEXT>

     Süpermen filmlerinin unutulmaz aktörü Christopher Reeve'in eşi Dana Reeve, akciğer kanseri olduğunu açıkladı. 
     Reeve 44 , yaptığı kısa açıklamada, ''Kısa bir süre önce akciğer kanseri teşhisi konuldu ve şu anda tedavi görüyorum. Mükemmel bir doktor heyetim var ve tedavim konusunda iyimseriz'' dedi. 
     Teşhis ve tedavi sürecinde özel hayatının gizliliğine saygı gösteren dostlarına ve arkadaşlarına teşekkür eden Reeve, ''Şimdi eskisinden daha çok Chris'in benimle birlikte olduğunu hissediyorum'' dedi. 
     Dana'nın başkanı olduğu Christopher Reeve Vakfı'nın bir sözcüsü ise, Dana Reeve'nin sigara tiryakisi olmadığını açıkladı. 
     Dana Reeve, eşi Christopher Reeve 1995'de attan düşüp felç olduktan sonra kocasına bakmak için oyunculuk kariyerini bıraktığı için büyük takdir toplamıştı. 
     Christopher Reeve, geçen yıl ekim ayında kalp krizi sonucu ölmüştü. 
     
</TEXT>
</DOC>
