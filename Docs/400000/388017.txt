<DOC>
<DOCNO> 388017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo20.html </URL>
<DATE> 2005/10/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Galatasaray'da Ümit sakatlanarak idmanı yarıda bıraktı... 
</HEADLINE>
<TEXT>

     Galatasaray, Denizlispor ile cumartesi günü evinde yapacağı Turkcell Süper Ligi maçının hazırlıklarını sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, Ümit Karan belinden sakatlandı. 
     Isınma hareketlerinin ardından yapılacak çift kale maç öncesinde kaleye şut çeken Ümit, bir anda belinde ağrı hissetti. Bir süre saha kenarında belinden tedavi gören Ümit, ağrıları geçmeyince acılar içinde çalışmayı bıraktı. 
     
     ILIC VE ERGÜN İLK 11'DE 

     Sarı-kırmızılı ekibin yaptığı çift kale maçta ise Gerets, Iliç ve Ergün'ü as takımda oynattı. 
     İdmanın başında Ümit'i as takımda oynatmayı planlayan ve Necati'ye yedekler arasında yer veren Belçikalı teknik adam, Ümit'in sakatlanmasının ardından Necati'yi as takıma aldı. 
     Gerets, as takımda Orhan'ın yerine de Ergün'e as takımda şans verdi. 
     
     ASLAR YENİLDİ 

     Antrenmanda as takım yedek takıma 2-1 yenilirken, Gerets futbolcularına uyarılarda bulundu. 
     As takımın golünü Hasan Şaş kaydederken, yedek takımın golleri Hasan Kabze ve Ayhan'dan geldi. Gerets, as takımı çevresine toplayarak oyundan memnuniyetsizliğini dile getirdi. 
     Gerets'in hakemlik yaptığı maçta Hasan Şaş ve Hakan Şükür, kendilerine yapılan faullerin verilmememesini öne sürerek uzun süre itirazlarda bulundular. 
     Çalışmaya sakatlıkları bulunan Sabri ve Suat katılmazken, kaleci Aykut uzun bir süre sonra idmana çıktı. Sakatlığı düzelen Orhan da çalışmaya katıldı. 
     
     ZİHİNSEL ÖZÜRLÜLER İDMANDA 

     İstanbul Özürlüler Merkezi öğrencileri Galatasaray antrenmanını izlediler. 
     Çalışma öncesinde futbolcular ve teknik heyetle hatıra fotoğrafı çektiren özürlüler, daha sonra Gerets'e kendi yaptıkları bir tepsiyi hediye ettiler. 
     Özürlüler, zaman zaman futbolcular için tezahüratta bulundular. 
     Galatasaray'ın öğleden sonra yapacağı antrenman iptal edilirken, sarı-kırmızılılar Denizlispor maçının hazırlıklarını yarın sabah yapacağı idmanla sürdürecek. 
     
     BİLETLER SATIŞTA 

     Galatasaray'ın, Denizlispor ile yapacağı maçın biletleri Biletix gişelerinden satışa sunuldu. 
     Maç biletlerinin tribünlere göre satış fiyatları şöyle 
     VIP 100 YTL. 
     Numaralı üst 80 YTL. 
     Kapalı üst 60 YTL. 
     Kapalı alt 40 YTL. 
     Yeni açık üst 20 YTL. 
     Yeni açık alt 15 YTL. 
     Eski açık 20 YTL. 
     
     DENİZLİSPOR MAÇINA KADAR ÜMİT'İN TEDAVİSİ SÜRECEK 

     Ligde hafta sonunda kendi sahasında Denizlispor ile karşılaşacak Galatasaray'da, sabahki antrenmanda belinden sakatlanan Ümit Karan'ın tedavisine başlandı. 
     Sarı-kırmızılı takımın sabah yaptığı antrenmanda, ısınma hareketlerinin ardından yapılan çift kale maç öncesinde kaleye şut çeken ve belinden sakatlanan Ümit'in tedavisinin Denizlispor ile yapılacak maça kadar süreceği açıklandı. 
     Kulüp doktoru Mehmet Çevik, Denizlispor maçına kadar Ümit'in tedavisini sürdüreceklerini söyledi. 
     Çevik, Ümit'in belinde kasılma sonucunda bir spazm meydana geldiğini ve bu spazmın açılmasını bekleyeceklerini belirterek, "Bu spazm bir günde de üç günde de açılabilir. Ümit'in tedavisine başladık. Spazmın geçmesini bekliyoruz" diye konuştu. 

     
</TEXT>
</DOC>
