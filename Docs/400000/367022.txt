<DOC>
<DOCNO> 367022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko33.html </URL>
<DATE> 2005/08/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ford Otosan ihracat gelirini yüzde 69 artırdı... 
</HEADLINE>
<TEXT>

     Ford Otosan Genel Müdürü Turgay Durak, bu yılın ilk yarısında yüzde 15.5 olan pazar paylarını yüzde 16.5'e çıkararak pazar liderliklerini sürdürdüklerini bildirdi. 
     Ford Otosan'dan 2005 yılı ilk 6 aylık mali sonuçlara ilişkin yapılan açıklamada, şirketin vergi öncesi karının 132 milyon avro olarak gerçekleştiği bildirildi. 
     Ford Otosan Genel Müdürü Turgay Durak, iç pazarda hurda otomobil ÖTV indirimi uygulamasının kaldırılması gibi nedenlerle yüzde 13 oranında daralma yaşandığına işaret ederek, ''Bu daralmaya rağmen Ford Otosan olarak yüzde 15.5 olan pazar payımızı yüzde 16.5'e çıkardık ve pazar liderliğimizi sürdürdük'' dedi. 
     Durak, Avrupa'ya yapılan ihracat artışına paralel olarak üretim miktarını da 2004 yılının ilk yarısına göre yüzde 31 oranında artırarak 121 bin 343 adete çıkardıklarını ve yüzde 100 kapasite oranıyla çalıştıklarını kaydetti. 
     2005 yılı ilk 6 ayı itibariyle toplam gelirin geçen yılın aynı dönemine göre 442 milyon avro artarak 1 milyar 815 milyon avroya ulaştığını belirten Durak, bunun yüzde 55'inin ihracat gelirlerinden oluştuğunu bildirdi. 
     
     ''YIL SONUNDA 291 BİN ADET ARAÇ SATMAYI HEDEFLİYORUZ'' 
     Turgay Durak, toplam ciroda ihracat geliri payının geçen yılın aynı döneminde yüzde 42 olduğunu hatırlatarak, şirketin ihracat gelirini 2005 yılının ilk yarısında geçen yıla göre yüzde 69 oranında artırarak 986 milyon avro'a ulaştırdığını, iç pazar satışlarından elde edilen gelirin ise yüzde 5 artarak 829 milyon avro olduğunu kaydetti. 
     Ford Otosan'ın 2004 yılında Türkiye otomotiv pazarında 114 bin 805 adet perakende araç satışıyla 2002'den beri sürdürdüğü liderliğini devam ettirdiğine işaret eden Durak, toplam 206 bin 704 araç üretimi ve 140 bin 529 adetlik ihracat ile birlikte 2004 yılında 3 farklı rekora imza attıklarını hatırlattı. 
     Durak, 2005 yılında da Ford Otosan'ın hedefinin bu rekorları daha yukarılara taşımak olduğunu dile getirerek, ''Yıl sonu itibariyle 132 bin adetlik yurt içi satışla iç pazarda liderliğimizi devam ettirmeyi, ayrıca 159 bini ihracat olmak üzere toplamda 291 bin adetle, geçen seneden 36 bin adet fazla araç satmayı ve yüzde 100 kapasite kullanımı ile 240 bin araç üretimi yapmayı hedefliyoruz'' dedi. 
     
</TEXT>
</DOC>
