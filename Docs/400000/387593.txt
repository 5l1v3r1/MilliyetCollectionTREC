<DOC>
<DOCNO> 387593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun28.html </URL>
<DATE> 2005/10/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rehn Avrupa Birliği'nin Türkiye'ye ihtiyacı var 
</HEADLINE>
<TEXT>

     Avrupa Birliği Komisyonu'nun genişlemeden sorumlu üyesi Olli Rehn, Ankara'nın tam üyeliğinin ekonomi ve İslam dünyasıyla ilişkiler açısından büyük önem taşıdığını belirterek, ''AB'nin Türkiye'ye ihtiyacı var. Türkiye, Doğuya açılan köprümüzdür'' dedi. 
     Rehn, İtalya'daki La Repubblica gazetesinde yayımlanan demecinde, dinsel farklılık gerekçesiyle Türkiye'nin üyeliğinden endişe edilmesinin yersiz olduğunu kaydetti. 
     Olli Rehn, AB kamuoyundaki bu endişenin varlığından söz eden bir soruya verdiği yanıtta, Ankara'nın tam üyeliğinin hangi açılardan önemli olduğunu şöyle özetledi 
     ''Ekonomik açıdan rakamların söylediği net Türkiye Asya ritmiyle büyüyor. Geçen yılki büyüme oranı yüzde 9'un üzerindeydi Diğer aday Romanya'nın büyüme oranı da yüzde 8'in üzerinde . Her şey, bunun bu şekilde devam edeceğini gösteriyor. Bu hız bağlamında, Avrupa hedefi de eşsiz bir teşvik unsuru konumunda. 
     Önemli bir başka konu daha var Müzakerelerin başlatılması haberinin Müslüman ülkelerdeki halklar ve medya tarafından ne denli heyecanla karşılandığına bakın. Yeni Avrupa'nın bir Hıristiyan kulübü olmadığı da kanıtlandı. Türkiye, çatışmanın sıkça telaffuz edildiği bir dönemde, uygarlıklar arasında bir köprü konumuna gelmiştir. Kapıyı onların yüzüne kapatsaydık neler olurdu siz tahayyül edin.'' Rehn, 3 Ekim'de Türkiye ile tam üyelik müzakerelerinin başlatılmış olmasının yerinde bir karar olduğunu belirterek, ''Türkler, kendi ülkelerinde yaptıkları reformlarla yükümlülüklerini yerine getirmişlerdi. Müzakereleri başlatarak biz de üzerimize düşeni yerine getirdik'' dedi. 
     AB'de Türkiye'nin üyeliği konusunda belirli açılardan kaygı duyulmasının ise normal ve meşru olduğunu ifade eden Rehn, şöyle konuştu 
     ''Bu nedenledir ki bizler, bir dizi ihtiyati önlemler ve 'yedek frenler' öngördük. Mesela insan hakları konusunda müzakereler hoşumuza gitmeyecek biçimde sarpa saracak olursa frene basabiliriz. Geçiş dönemi uzun olacak. Herhalukarda Türk vatandaşları 2020'den önce Avrupa'da serbestçe dolaşamayacak. Zaten o tarihte ülke de bize yaklaşma konusunda pek çok yol kat etmiş olacak.'' 
     
</TEXT>
</DOC>
