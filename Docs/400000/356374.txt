<DOC>
<DOCNO> 356374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur30.html </URL>
<DATE> 2005/06/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Otellerin toplu iş sözleşmelerinde anlaşma... 
</HEADLINE>
<TEXT>

     DİSK’e bağlı Oleyis Sendikası’nın, Dedeman otelleri ile Mersin Hilton’da çalışan işçiler adına yürüttüğü toplu iş sözleşmelerinde anlaşma sağlandı. 
     Oleyis’ten yapılan yazılı açıklamaya göre, sendikanın, Ankara, İstanbul, Antalya ve Nevşehir Dedeman otellerinde çalışan işçiler adına 6 aydır devam eden toplu iş sözleşmesi görüşmeleri anlaşmayla sonuçlandı. 
     Toplu iş sözleşmesine göre, işçi ücretlerine birinci yılın ilk 6 ayı için yüzde 5, ikinci 6 ayı için yüzde 11, üçüncü ve dördüncü 6 aylar için ise hedef enflasyon oranında zam yapılması kararlaştırıldı. 
     Sosyal yardım zammı da İstanbul için net 60, Ankara ve Antalya için net 55, Nevşehir için ise net 40 YTL olarak belirlendi. 
     
     MERSİN HİLTON’DAKİ ANLAŞMA 
     Öte yandan, Oleyis’in, Mersin Hilton’da çalışan işçiler adına yürüttüğü toplu iş sözleşmesi görüşmeleri de anlaşmayla noktalandı. 
     Toplu iş sözleşmesine göre, işçi ücretlerine birinci yıl için yüzde 8.5, ikinci yıl için ise hedef enflasyon oranında ücret zammı yapılacak. Ayrıca sosyal haklar da yüzde 10 oranında artırılacak. 
     
</TEXT>
</DOC>
