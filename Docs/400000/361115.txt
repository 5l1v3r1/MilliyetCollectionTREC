<DOC>
<DOCNO> 361115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo39.html </URL>
<DATE> 2005/07/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Trabzonspor Birinci sınıf 3 Brezilyalı'ya sahip olacağız 
</HEADLINE>
<TEXT>

     Trabzonspor Kulübü Asbaşkanı Ömer Sarı, sezon başlarken birinci sınıf 3 Brezilyalı oyuncuya sahip olacaklarını söyledi. 
     Sarı, Brezilya'nın Cruzio takımından kaleci Jefferson Oliveira Galvao ile Flumeninse takımın stoper oyuncusu Fabiano Eller Dos Santos'u renklerine kattıklarını ve son olarak da Flamengo Kulübü'nün 22 yaşındaki genç oyuncusu Obina'yı transfer etmek istediklerini belirterek, ''3 birinci sınıf Brezilyalı oyuncuya sahip olacağız'' dedi. 
     Jefferson'un transferiyle kiralık oynadığı Botafogo Kulübü'nün karıştığını ve taraftarların kulüplerine tepki gösterdiğini dile getiren Sarı, ''Botafogo'nun teknik direktörü bu futbolcuyu aldıktan bir maç sonra istifa etti. Şimdi Flumeninse teknik direktörü de Fabiano'nun transferinden dolayı oldukça kızgın'' dedi. 
     
     FLUMENİNSE KIZGINLIĞI 
     Sarı, Brezilya gazetelerinde bugün Flumeninse teknik direktörü Abel Braga'nın açıklamalarının yer aldığını ve bu transferden dolayı kızgınlığını dile getirdiğini söyledi. 
     Braga'nın Brezilya'daki futbol yasalarında değişikliğe gidilmesi gerektiği biçiminde gazetelere demeç verdiğini ifade eden Sarı, ''Bu oyuncuyu transfer yasasındaki bir boşluktan yararlanarak az bir ücrete aldık'' dedi. 
     Sarı, Braga'nın tepkisini, ''Fabiano, çok ucuza gitti. Yarın öbür gün 20-30 milyon avroya Avrupa'ya gidecek oyuncuyu kanunlardaki boşluklardan yararlanarak 3 kuruşluk cezayı ödeyerek aldılar. Fabiona, gittiğinden sonra defans çökecek'' diye dile getirdiğini kaydetti. 
     Sarı, Jefferson'un da oynamaya başladığında herkese kendisini göstereceğini kaydederek, ''Jefferson ve Fabiano iyi transferler olduklarını gösterecekler. Biz bu futbolcuları sezon ortasından beri takip ettiriyorduk. Bu transferde Lemi Çelik'in de payı büyük oldu. Kendisine transferlerden dolayı teşekkür ediyoruz'' dedi. 
     Fabiano'nun herhangi bir sakatlığının bulunmadığını ifade eden Sarı, bu futbolcunun bölge liginde şampiyon olan takımında yer aldığını ve forma giydiğini kaydetti. 
     Sarı, Fabiona'nın Brezilya'nın en iyi 5 santrforu içinden biri olduğunu ve zaman zaman milli takıma çağrıldığını da belirtti. 
     
     SIRADA OBİNA 
     Trabzonspor'un forvet oyuncusu konusunda Flamengo takımın santrfor oyuncusu Obina'nın transfer görüşmelerine bugün başlayacağı bildirildi. 
     Obina'nın sözleşmesinde bonservisine 3,5 milyon dolar verildiği zaman futbolcunun serbest kalacağı yönünde bir maddenin bulunduğunu, Trabzonspor Kulübü'nün Flamengo Kulübü ile görüşerek bu sorunu daha düşük bir ücrete çözmeye çalışacağı kaydedildi. 
     Brezilya'da kalan Sarı'nın bu transferi her an gerçekleştirebileceği ve transferden sonra futbolcuyla Türkiye'ye dönmeyi planladığı öğrenildi. 
     
     FABİANO'NUN İMZA GÜNÜ 
     Trabzonspor, Brezilya'da 3 yıllık ön protokol imzaladığı Fabiano Eller Dos Santos ile basın huzurunda yarın sözleşme imzalayacak. 
     Bu gece kulüp yönetim kurulu üyesi Murat Bozoğlu ile birlikte Trabzon'a gelecek olan Brezilyalı oyuncunun, yarın sabah sağlık kontrolünden geçtikten sonra Mehmet Ali Yılmaz Tesisleri'nde kendisini 3 yıllığına bordo-mavili takımın renklerine bağlayan sözleşmeyi imzalayacağı açıklandı. 
     
</TEXT>
</DOC>
