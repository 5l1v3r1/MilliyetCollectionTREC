<DOC>
<DOCNO> 369966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy07.html </URL>
<DATE> 2005/08/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankara'dan İsrail'in kararlılığına ve Filistin'in yapıcı tutumuna takdir 
</HEADLINE>
<TEXT>

     Türkiye, karşılaşılan tüm iç ve dış zorluklara rağmen İsrail’in Gazze Şeridi’nden çekilme planını yaşama geçirmek konusundaki kararlılığı ile Filistin hükümetinin yapıcı tutumunu takdirle karşıladığını belirterek, barış çabalarına desteğini sürdüreceğini bildirdi. 
     Dışişleri Bakanlığı’ndan yapılan açıklamada, İsrail’in Gazze Şeridi’nin tamamı ve Batı Şeria’nın bir bölümünden tek taraflı çekilme planının uygulanmasına bugün başlandığı hatırlatılarak, bu gelişmenin tarafları ihtilafın nihai çözümü için Yol Haritası temelinde müzakereleri başlatmaya sevk edecek bir barış dinamiği yaratmasının beklendiği kaydedildi. 
     İsrail-Filistin ihtilafının çözümü yolunda 2004 yılının son aylarında yakalanan olumlu ivmenin, çekilme planının, İsrail ve Filistin makamlarının eşgüdümü içinde ve Yol Haritası kapsamında başarılı bir şekilde uygulanmasıyla daha da pekişmesinin temenni edildiği açıklamada, uluslararası toplumun bu yolda taraflara sağlayacağı desteğin söz konusu dinamiğin oluşmasını kolaylaştırarak, hızlandıracağına dikkat çekildi. 
     Açıklamada, Türkiye’nin Ortadoğu Barış Sürecini başlangıcından bu yana güçlü bir şekilde desteklediği ve ihtilafın tüm taraflarıyla geliştirdiği özel ilişkilerini çözüm çabalarını kuvvetlendirmek amacıyla kullandığı belirtilerek, Türkiye’nin geri çekilme planının uygulanması aşamasında ve ertesinde başlayacak yeni dönemde de uluslararası toplumun çabalarıyla uyumlu bir şekilde taraflara gereken desteği sağlamaya hazır olduğu bildirildi. 
     Dışişleri açıklamasında şunlar belirtildi 
     "Birbiriyle yan yana, barış ve güvenlik içinde ve uluslararası kabul görmüş sınırlarda yaşayacak iki devletli çözüm vizyonuna karşı çıkan radikal çevreler, bu vizyonun hayata geçirilmesi için önemli bir adım teşkil eden geri çekilme planının uygulanmasına engel olmak veya uygulama ertesinde oluşacak olumlu ortamı zehirlemek amacıyla geçmişte yaptıkları gibi yeniden şiddete başvurmak isteyebileceklerdir. Bu bağlamda tarafların bugüne kadar korudukları itidalli ve sağduyulu tutumu sürdürmeleri önem taşımaktadır." Açıklamada, İsrail’in çekilmesi ertesinde, Filistin halkının yaşam koşullarını iyileştirecek ve başta Gazze Şeridi olmak üzere, tüm Filistin bölgelerinin yeniden imarını temin edecek tedbirlerin hızlı bir şekilde alınmasının uluslararası toplumun gündeminde öncelikli bir yere sahip olması gerektiğine işaret edilerek, İsrail’in bu tedbirlerin alınmasını kolaylaştırması, Filistin tarafının ise bölgede güvenliğin sağlanmasına özel bir önem atfetmesinin önem taşıdığı kaydedildi. 
     Açıklamada, Türkiye’nin çekilme sonrasında Filistin’in yeniden imarı için Ortadoğu Dörtlüsü Özel Temsilcisi James Wolfensohn öncülüğünde yürütülen çabalara destek verdiği hatırlatılarak, Türk özel sektörünün Türkiye Odalar ve Borsalar Birliği’nin TOBB 
     girişimiyle oluşturulan Ankara Forumu çerçevesinde gerek bu çabalara katkı sağlamakta, gerekse yeni işbirliği imkanları yaratarak taraflar arasındaki güvenin arttırılmasına hizmet ettiği bildirildi. Ankara bu çerçevede, Filistin’le ekonomik işbirliğini artırma yolundaki çalışmalarını yoğunlaştırarak, Türk özel sektörünün bu yöndeki faaliyetlerini teşvik edeceğini de belirtti. Açıklamada son olarak şunlar kaydedildi "Türkiye, karşılaşılan tüm iç ve dış zorluklara rağmen çekilme planının yaşama geçirilmesi yolunda İsrail hükümetinin sergilediği kararlılığı ve Filistin hükümetinin, bölgede kalıcı barış ve istikrarın tesisi için önemli bir adım teşkil edebilecek bu planın başarılı bir şekilde uygulanmasını teminen bugüne kadar sergilediği yapıcı tutumu takdirle karşılamaktadır." 
     
</TEXT>
</DOC>
