<DOC>
<DOCNO> 383981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur17.html </URL>
<DATE> 2005/10/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TÜPRAŞ rafinerisinde gaz sızıntısı 
</HEADLINE>
<TEXT>

     Türkiye Petrol Rafinerileri A.Ş. Yarımca Rafinerisi’nde, LPG sızıntısı oldu. LPG sızıntısının yerinin belirlendiği ve önlenmesi amacıyla çalışmaların sürdüğü bildirildi. 
     AA muhabirinin edindiği bilgiye göre, LPG sızıntısı emarelerinin görülmesi üzerine rafineri sahasında başlatılan araştırmalar sonucu, sızıntının TÜPRAŞ ile HABAŞ arasındaki LPG boru hattında olduğu belirlendi. 
     Ekipler, sızıntının meydana geldiği hatta onarım çalışmasını sürdürürken, rafineri sahasına araç giriş-çıkışı durduruldu. 
     Bölgedeki dolum tesislerine gelen tankerlerin, TEM Otoyolu’nun çıkışında durdurularak D-100 karayoluna yönlendirilmesi nedeniyle otoyol bağlantı yolunda trafik sıkışıklığı yaşanıyor. 
     Türkiye Petrol Rafinerileri AŞ’de TÜPRAŞ meydana gelen LPG sızıntısıyla ilgili tüm önlemlerin alındığı ve tehlike arz edecek durumun olmadığı bildirildi. 
     TÜPRAŞ Basın Müşavirliği’nden yapılan yazılı açıklamada, saat 12.30 sıralarında HABAŞ şirketine ikmal sağlayan LPG hattının rafineri 
     çıkışından sonra, demiryolu menfez geçiş bölgesinde HABAŞ’a ait kısımda hat yarılması meydana geldiği belirtildi. 
     Yarılma nedeniyle oluşan LPG kaçağının, hatta su basılarak kesildiği ve önlem olarak demiryolu ile rafineriye ulaşımı sağlayan Petrol Caddesi’nin trafiğe kapatıldığı ifade edilen açıklamada, olayın kontrol altına alındığı ve tehlike arz edecek durumun mevcut olmadığı kaydedildi. 
     Açıklamada ayrıca, rafineride normal işleyişin sürdüğü, sadece LPC satışlarının geçici olarak durdurulduğu bildirildi. 
     
</TEXT>
</DOC>
