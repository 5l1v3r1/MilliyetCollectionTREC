<DOC>
<DOCNO> 393636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/spor/spo03.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan'da fırtına koptu 
</HEADLINE>
<TEXT>


Galatasaray Yönetimi, Divan Kurulu'nda topa tutuldu. Başkan Özhan Canaydın, "Kulüp sokağa düşürüldü" diyen Duygun Yarsuvat'la sert şekilde tartıştı. Oğuz İmregün, "Kulübün malları ipotek altında. Durum sanılandan vahim" dedi 


Galatasaray Lisesi Tevfik Fikret Salonu'nda düzenlenen Divan Kurulu toplantısında fırtına koptu. Başkan Özhan Canaydın Ergun Gürsoy, Refik Arkan, Cengiz Özyalçın ve Fatih Gökşen'le birlikte toplantıya katılırken, Divan üyeleri, yöneticileri eleştiri yağmuruna tuttu. Güncel olaylar bölümünde söz alan Prof.Dr.Oğuz İmregün, banka borçları yüzünden kulübün büyük kriz içinde olduğunu söyledi. İmregün, "Galatasaray'ın varlıkları gidiyor. Durum sanılandan vahim. Allah göstermesin demeyin. O günler geldi. Kulübün varlıkları bankalara olan borçlardan dolayı ipotek altında. Ancak bu gerçeğin farkında değilmiş gibi konuşuluyor. Riva arazisini satmazsak, zaten bankalar icra yoluyla satacak. Bu haldeyiz" dedi. 
Kurulun eski başkanlarından Duygun Yarsuvat da yönetimi sert bir dille eleştirdi. Riva'ya yapılması düşünülen inşaat için gerekli yetkinin bir sonraki yönetime verilmesini isteyen Yarsuvat, "Biz daha önce de yönetime yetki verdik ama yetki becerikli yönetimlere verilir. Ne oldu Seyrantepe Galatasaray, değerleriyle ileri gitmişti ancak sokağa düşürüldü" diye konuştu. Konuşması sırasında Başkan Canaydın'la gergin geçen diyaloglarda bulunan Yarsuvat, "Sizi başarılı bir yönetim olarak görmüyorum" ifadesini kullandı. 

Canaydın sert çıktı 
Başkan Özhan Canaydın, kendisine yöneltilen ağır eleştirilere tepki gösterdi. Öncelikle Riva arazisi konusuna değinen Canaydın, "Orası ne benim, ne de bu yönetimin projesi. Galatasaray'ın projesidir. 14 aylık bir süreçte, yüzde 16 olan imar iznini yüzde 20'ye çıkardık. Riva, kar paylaşımı ile bir organizasyon içinde olacak. Satılmayacak ve kat karşılığı verilmeyecek. Bitim safhasına kadar da artan değer bizim menfaatimize devam edecek" diye konuştu. 
Ünal Aysal'ın elindeki Sportif A.Ş. hisselerinin 4-5 sene içinde tamamen kulübe geçeceğini vurgulayan Canaydın, Seyrantepe için yapılan eleştirilere de yanıt verdi. Başkan, "Seyrantepe Projesi, yoktan var edilmiş bir projedir. Üst kullanım tapusu 30 sene kulübümüzündür. Bunun yanı sıra yer tapusunu almaya çalışıyoruz. Eğer bunu yaparsak, Riva'dan daha değerli bir tapuya sahip olacağız" ifadesini kullandı. 

Muhalefete yüklendi 
Duygun Yarsuvat'ın, "Galatasaray sokağa düşürüldü" sözleri için, "Beni çok üzdü. Bu lafı hakaret olarak görüyorum ve üzüntülerimi ifade ediyorum" yorumunu yapan Özhan Canaydın, tribün protestolarından muhalefeti sorumlu tuttu. Tepkileri içine attığını belirten Başkan Canaydın, "Çok dolarsam konuşacağım. Bazı genel kurul üyelerimizin teşvik ettiğini, mali katkı sağlayarak pankartlar hazırlattıklarını, insanları provoke ettiklerini görüyorum. Başkanına hakaret ettiren, Galatasaray'a katkısı olmayanların, 3.5 senede hiçbir şey yapamadığımızı söylemelerini üzülerek dinliyorum. Giderken huzurlu olacağım. Elimden geldiğince bir şeyler yaptım. Camiayı memnun edememiş olabilirim, ama inanın, en az sizler kadar Galatasaraylıyım. Tüm gücümle çalışıyorum, çalışacağım. Galatasaray için hayırlısı ne ise o olacak" diye konuştu. 

Aslan diş geçiremedi 2-2 

UĞRAŞ ÖZYURT 

Galatasaray, Çaykur Rize ile gelecek hafta deplasmanda oynayacağı maçın hazırlıklarını yoğun bir tempoda sürdürüyor. Teknik Direktör Eric Gerets yönetiminde sabah 1 saat süren hafif bir antrenman yapan sarı - kırmızılı takım, akşam da Beylerbeyi ile hazırlık maçı oynadı. Beylerbeyi ilk yarıyı Yusuf'un golüyle önde kapattı. Ümit Karan ikinci devrede penaltıdan skoru eşitlerken, Cihan ağları sallayıp sarı - kırmızılı takımı öne geçirdi. Suat'ın kendi kalesine attığı gol 2-2'lik skoru belirledi. Maçta sakatlık geçiren genç futbolcu Zafer karşılaşmayı tamamlayamadı. 

'Saidou gidebilir' 

AYHAN ŞENSOY 

Galatasaraylı Saidou'nun menajeri Abdullah Kılınç, tecrübeli futbolcunun alacakları konusunda sarı - kırmızılı kulüple problem yaşadığını belirterek istediği zaman takımdan ayrılabileceğini iddia etti. Kılınç, "Saidou, çoğu zaman günü geçtikten sonra parasını alıyor. Bu tabi tüm futbolcular için geçerli. Saidou'ya şu an Avrupa'dan ciddi teklifler var. Bunu yöneticilere ilettim. Saidou sözleşmesinde bulunan maddelere göre istediği zaman takımdan ayrılabilir" dedi. Menajer Kılınç, Tomas ve Song'un yaşadığı sorunların da maddi konulardan kaynaklandığını söyledi. 



</TEXT>
</DOC>
