<DOC>
<DOCNO> 359303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko06.html </URL>
<DATE> 2005/07/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Borsa, yurtdışındaki gelişmeleri izliyor 
</HEADLINE>
<TEXT>

     CNNTÜRK 

      İngiltere'deki patlamaların damgasını vurduğu borsa, ilk andaki şoku atlattıktan sonra dünü 27 bin 700 sınırından tamamladı. 
     Bugün İngiltere'deki gelişmelerin izlenmeye devam edeceğini aktaran uzmanlar, yükseliş hareketinin devamı için 27 bin 800-900 bandının geçilmesi gerektiğine işaret ediyorlar. 
     Borsada dün art arda yaşanan olumsuz gelişmelere karşın kapanış önceki günkü seviyelere oldukça yakın bir bölgeden gerçekleşti. 
     Açılışta rekor kıran petrol fiyatları ve uluslararası borsalardaki düşüşlerin yanında IMF ile birinci gözden geçirmenin ertelendiği yönünde gelen haberler piyasada kısa süreli bir satış baskısına neden oldu. Endekste yön daha sonra yukarı dönerken, İngiltere'deki patlamalar ise borsanın 27 bin sınırına kadar gerilmesine neden oldu. 
     27 bin desteğinin çalıştığı borsada ikinci seans boyunca görülen kademeli alımlar da endeksin tekrar 27 bin 700 bölgesine çıkmasını sağladı. 
     
     27 bin 800-900 bandı önemli 
     Bugün için 27 bin 800-900 bandının önemine dikkat çeken uzmanlar, endeksin bir süredir geçemediği bu bölgeyi tekrar deneyebileceğine işaret ediyorlar. 
     Uzmanlar, bu seviyenin geçilmesi halinde ise endeksin 28 bin 400 tarihi zirveyi hedefleyeceğini belirtiyorlar. Borsada satışların gelmesi halinde de 27 bin 300 ve 27 bin desteklerinin çalışması bekleniyor. 
     
     Neler izlenecek 
     Bugün için piyasada İngiltere'den gelecek haberlerin yanında, uluslararası piyasalardaki gelişmeler, petrol fiyatları ve ABD'de açıklanacak olan tarım dışı istihdam rakalmarı izlenecek. 
     Ayrıca bugün yapılacak Para Politikası Kurulu toplantısının ardından gözler Merkez Bankası'nın pazartesi günü açıklayacağı kısa vadeli faizlerle ilgili kararına çevrilecek. 
     
     Yutdışında durum 
     Londra'da dün düzenlenen saldırıların küresel güvenlik kaygılarını artırması üzerine önce gerileyen Wall Street daha sonra toparlandı ve günü yükselişle tamamladı. Asya borsaları da ABD piyasasını izleyerek yukarı yönlü hareket etti. 
     Wall Street'in Dow Jones Sanayi Endeksi, haftanın dördüncü işlem gününü binde 3.1 artışla 10 bin 302 puandan, Nasdaq Bileşik Endeksi de binde 3.4 artışla 2 bin 76 puandan noktaladı. 
     Londra'daki saldırıların ardından dün sert şekilde değer kaybeden sterlin de, dolar karşısında 19 ayın en düşük düzeylerine yakın seyrediyor. Sterlin, Londra piyasasında 1.7374 dolar ile aralık 2003'ten bu yana en düşük düzeyini gördü. 
     
     Petrol tekrar yükselişte 
     Öte yandan varil başına 62.10 dolar ile rekor kıran ABD hafif ham petrolü de dün, Londra patlamalarının etkisiyle gelen satışlarla yaklaşık yüzde 8 gerileyerek 57.20 dolara kadar indi. 
     Bu saldırının ABD'de meydana gelen 11 Eylül saldırılarındakine benzer şekilde petrol talebinde azalmaya neden olabileceği kaygıları, olayın ekonomik etkisinin düşük kalacağı beklentileriyle hafifledi. 
     Petrol şu sıralar 61.03 seviyelerinde bulunuyor. 
     
</TEXT>
</DOC>
