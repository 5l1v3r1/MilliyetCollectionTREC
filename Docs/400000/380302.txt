<DOC>
<DOCNO> 380302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo01.html </URL>
<DATE> 2005/09/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beşiktaş'ta Feyyaz Uçar dönüyor... 
</HEADLINE>
<TEXT>

     Beşiktaş’ta menacerlik sisteminin yeniden uygulanması benimsenirken, yapılan görüşmede 100. yılda şampiyonluğa ulaşan takımda antrenör olan Feyyaz Uçar ile mutabakat sağlandı. 
     
     Sorguya çekildi 
     Siyah-Beyazlı takımdaki krizi çözmek için harekete geçen yönetim, toplantı üstüne toplantı yapıyor. Önceki gün teknik direktör Rıza Çalımbay ile görüşen başkan Yıldırım Demirören, dün de genç hocayı yöneticilerin karşısına çıkardı ve üç saat süren toplantıda herkesin içinden geçeni Çalımbay’a direkt olarak söylemesini istedi. Yöneticiler Sergen’in niçin oynatılmadığını, Ali Tandoğan ve Youla’nın neden hala form tutamadığını, Pancu, Ahmed Hassan ve İbrahim Üzülmez’in istikrarsızlığını, takımın belli bir sistemle oynayamayışının nedenlerini sordukları genç teknik adama, camiadan kendisi için istifa baskısı aldıklarını ilettiler. 
     
     Antrenmanı izledi 
     Soruların hepsine cevap veren Rıza Çalımbay, takımdaki en büyük eksikliğin maç sonuna kadar iyi konsantre olamamak olduğunu kaydetti. Genç hoca, içinde bulundukları durumun nedeni olarak as oyuncuların sakat, cezalı ve formsuz oluşlarıyla yeni transferlerin uyum sürelerinin beklenenden uzun sürmesini gösterdi. Toplantıda bazı yöneticiler takımla hoca arasında diyaloğun yeniden kurulması için menacerlik sistemine geçilmesini önerdi. Menacerlik için Feyyaz Uçar ismi ön plana çıkarken, Kartal’ın dün akşam Ümraniye’de yaptığı idmanı izleyen, başkan Demirören ve Çalımbay ile biraraya gelen Uçar ile bu konuda ön görüşme yapıldı ve mutabakat sağlandı. 
     
     Engin görev istedi 
     Lucescu döneminde Beşiktaş’ta antrenörlük yapan, Denizlispor’da da Çalımbay’ın yardımcısı olan Uçar, sezona Malatyaspor’un hocası olarak başladı, ancak 4. haftada istifa etti. Bu arada Sinan Engin’in de başkandan menacer olarak tekrar görev istediği öğrenildi. Öte yandan Çalımbay, kendisi tarafından kadro dışı bırakılacağı ileri sürülen Sergen, İbrahim Üzülmez, Pancu ve Çağdaş için böyle bir düşüncesi olmadığını açıkladı. Genç teknik adam, ancak bu oyuncuların yanı sıra Youla, İbrahim Akın, Tümer, Ali Tandoğan, Ali Güneş ve gereksiz yere cezalı duruma düşen Okan ile görüşeceğini, sonuç alamadığı taktirde kadro dışı bırakmayı gündeme getireceğini söyledi. 
     
</TEXT>
</DOC>
