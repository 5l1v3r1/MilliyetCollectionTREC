<DOC>
<DOCNO> 350925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/aspo.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözünaydın Fenerbahçe 
</HEADLINE>
<TEXT>


UEFA, LIVERPOOL'UN ÖN ELEME OYNAMASINA KARAR VERDİ 


UEFA dün yaptığı toplantının ardından Şampiyonlar Ligi Şampiyonu Liverpool'un 1. ön eleme turundan başlamasına karar verdi. 
14 kişilik İcra Kurulu'nun toplantısından sonra yapılan açıklamada, 25 Mayıs'ta İstanbul'daki final maçında Milan'ı yenerek kupaya uzanan Liverpool'un bu unvanını koruması için Avrupa Şampiyonlar Ligi'ne katılmasına karar verildiği bildirildi. Ülke kontenjanları nedeniyle uzun süredir tartışma yaratan lige katılım koşullarının sonuca bağlanmasıyla Fenerbahçe'nin Şampiyonlar Ligi'ne direkt katılması kesinleşti. 
Bu arada toplantı sırasında tartışmaların yaşandığı da öğrenildi. Birçok üyenin Liverpool'un direkt girmesi için baskı uyguladığı, ancak Asbaşkan Şenes Erzik'in buna engel olduğu belirtildi. Erzik konuyla ilgili olarak, "Bu, Fenerbahçe'nin meselesi değil, Türkiye'nin meselesiydi. Kim şampiyon olsaydı yine sonuna kadar hakkımızı arardık" dedi. 
UEFA'nın aldığı bu karar doğrultusunda Avrupa Şampiyonlar Ligi'nde şampiyon olan takımlar, kendi liglerinde katılım için yeterli puanı toplamamış olsalar bile bir sonraki sezon lige katılabilecekler. İngiltere Ligi'ni 5. sırada tamamlayan Liverpool, bu yıl kupayı kazanmasına karşın gelecek yıl yapılacak Şampiyonlar Ligi mücadelesine ülke kontenjanı nedeniyle katılamayacaktı. Ligde 1. ön eleme turu maçları 12 - 13 ve 19 - 20 Temmuz tarihleri arasında yapılacak ve bu turun kuraları, 24 Haziran'da çekilecek. 

İŞTE RAKİPLER 
Real Madrid 
Milan 
Barcelona 
Bayern Münih 
Arsenal 
Porto 
Olympiakos 
Schalke 
Sparta Prag 
Lille 
Juventus 
PSV 
Lyon 
Chelsea 

3. ön elemeden gelmesi muhtemel takımlar 
Manc. United 
Inter 
Monaco 
Ajax 
Club Brugge 
Panathinaikos 
Villarreal 
Sporting Lizbon 


</TEXT>
</DOC>
