<DOC>
<DOCNO> 352586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy04.html </URL>
<DATE> 2005/06/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tantan, Medyum Memiş'ten erken seçim taktiği aldı 
</HEADLINE>
<TEXT>

     Perihan Çakıroğlu Referans Gazetesi 

Başbakan Erdoğan, "Erken seçim gündemimizde yok" dese de muhalefet partileri, seçime hazırlanıyor. Yurt Partisi Genel Başkanı Sadettin Tantan, medyumlara bile gidiyor. Esentepe'de salı günü Medyum Memiş'le yemek yiyen Tantan, medyumdan öğütler aldı. 
     Başbakan Recep Tayyip Erdoğan, her ne kadar "Erken seçim gündemizde yok" dese de, muhalefet partileri, olası bir seçim için hazırlıklara çoktan başladı. 
     CHP Genel Başkanı Deniz Baykal bu işareti, 2007'deki cumhurbaşkanlığı seçimini gerekçe göstererek verdi ve manevralara başladı. Erdoğan'ın cumhurbaşkanı seçilmesini eşi Emine Erdoğan'ın "türbanlı" olması nedeniyle "Türban Çankaya'ya çıkar" diyerek engellemeye çalışan Baykal, olası bir erken seçimi de gerekli gördüğünü ve tarihinin en geç 2007 ilkbaharı olarak gösterdi. CHP'de bu yönde başlayan hazırlıklar sürüyor. 
     ANAP Genel Başkanı Erkan Mumcu, sürekli yaptığı gezilerde, AKP hükümetiyle AB sürecinin yürümeyeceği mesajı veriyor ve en kısa zamanda "erken seçim"e gidilmesi gereğini her yerde söylüyor. 
     DYP Genel Başkanı Mehmet Ağar da hazırlıklarını gelecek yıl başında erken seçime gidilmesi yönünde yapıyor. Yurt gezilerinde ağzından "erken seçim" sözcüğü eksik olmuyor. 
     MHP Genel Başkanı Devlet Bahçeli, partide eski otoritesini yeniden sağlamaya çalışırken, hesaplarını da olası bir "erken seçim" e endeksliyor. 
     Erken seçim üzerine çalışan en son lider ise Yurt Partisi Genel Başkanı Sadettin Tantan oldu. Tantan'ın çalışmaları, pek öyle öteki muhalefet partisi liderlerine benzemiyor. İşi çok sıkı tutan Tantan, medyumlardan da görüş alıyor. 
     
     Medyum Memiş'le yemek yedi 

     57'inci hükümetin İçişleri Bakanı Tantan, Genel Başkanı Mesut Yılmaz'la köprüleri attıktan sonra ANAP'tan ayrılıp Yurt Partisi'ni kurmuştu. Eski ünlü polis şefi ve İstanbul'un eski Emniyet Müdürü Tantan, Yurt Partisi ile çıktığı yolda 3 Kasım genel seçimlerinde umduğunu bulamamıştı. 
     Tantan, şimdi olası bir erken seçimde başarılı olabilmek için her yolu deniyor ve medyumlardan da medet umuyor. 
     İki gün önce salı günü Esentepe'deki "Maci" restoranda Tantan'ı, Medyum Memiş'le yemek yerken görenler, "Sadettin Bey, Memiş'ten feyz alıyor" diye yorumladılar. 
     
     Peki, Tantan, Memiş'le neler konuştu 

     Anlatılanlara göre yardımcısıyla birlikte Medyum Memiş'le Tantan, siyasi gidişatı masaya yatırmış. Hükümetin durumu, MHP'deki kötü gidiş ve Mustafa Sarıgül'ün CHP'de yaptığı çıkışın zamanlaması enine boyuna ele alınmış yemekte. Memiş'e, "Peki hocam bizim ne yapmamız gerekiyor " diye soru soran Tantan'a, Memiş, şu cevabı vermiş "Sizin yüksek sesli insanlara ihtiyacınız var. Sizi iyi anlatacak, geniş kitlelere ulaşacak insanları aranıza katmalısınız. Eğer böyle yaparsanız siyaset merdivenlerini hızla tırmanırsınız." Tantan, bu önerileri can kulağıyla dinlemiş ve Medyum Memiş'e, çaresizlikle şu yanıtı vermiş "Ama yüksek sesli adamların hepsi bir yerde." Yemeğe tanık olanların anlatımı böyle. Anlaşılan, "Tantan partisine yüksek sesli adamlar" transfer etmek için harekete geçecek. 
     
</TEXT>
</DOC>
