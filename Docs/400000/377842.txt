<DOC>
<DOCNO> 377842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur04.html </URL>
<DATE> 2005/09/12/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Triatlon'da yüzücülerin boğulması hakkında soruşturma başlatıldı 
</HEADLINE>
<TEXT>

     Kahta Cumhuriyet Savcılığı, GAP Su Sporları Şöleni kapsamında Adıyaman’ın Kahta İlçesi’nde yapılan triatlon yarışı sırasında Atatürk Barajı’nda meydana gelen boğulma olayıyla ilgili soruşturma başlattı. 
     Yetkililer, olayın meydana geldiği Atatürk Barajı’nda Cumhuriyet Savcısı’nın incelemede bulunduğunu, olayla ilgili olarak organizasyonda yer alan Gençlik ve Spor Genel Müdürlüğü yetkilileri ile Triatlon Federasyonu yetkililerinin ifadelerine başvurulacağını belirttiler. 
     
     VALİ IŞIK’IN AÇIKLAMASI 

     Bu arada, Adıyaman Valisi Halil Işık, AA muhabirine yaptığı açıklamada, olayda Adıyaman Valiliği’nin bir kusurunun veya ihmalinin bulunmadığını söyledi. 
     Triatlon yarışının Triatlon Federasyonun ile Gençlik ve Spor İl Müdürlüğü yetkililerinin işbirliğiyle organize edildiğini kaydeden Işık, şöyle konuştu 
     "Triatlon Federasyonun yetkilileri dün yarışların gerçekleştirileceği parkurlarda incelemelerde bulundu. Daha sonra bize yazı yazarak, ’belirlenen parkurlarda yarışmanın gerçekleştirilmesi için hiçbir engel olmadığını’ bildirdiler. 
     Biz de yarışma günü yani bugün etkinliğin gerçekleştirildiği alanda güvenlik önlemleri aldık, doktor, sağlık personeli ve ambulans görevlendirdik. Yarışmanın organizasyonu Triatlon Federasyonu’na ait ve biz sadece ilimizde yapılması dolayısıyla bize iletilen talepleri karşıladık. Adıyaman Valisi olarak bu konuda bir kusurumuzun veya ihmalimizin olmadığını düşünüyorum. " Işık, otopsileri tamamlanan Menderes Çoban ve Ali Esmer’in suda boğulma nedeniyle öldüklerinin belirlendiğini, olaydan büyük üzüntü duyduğunu belirterek, "Aldığım ilk bilgilere göre çocuklardan biri suya atladığı an çırpınmaya başlıyor ve yardım istiyor o sırada kargaşa yaşanıyor ve diğer yüzücüler yetkililerin dikkatlerinin çekilmesine çalışıyorlar. Bu sıra boğulan arkadaşını kurtarmak isteyen diğer çocuk da ne yazık ki suda boğularak yaşamını yitiriyor" diye konuştu. 
     
     OLAY NASIL OLDU 

     GAP Spor Şenlikleri kapsamında Adıyaman'ın Kahta İlçesi'nde yapılan triatlon yarışması sırasında, lisanslı milli sporcu olduğu belirtilen Ali Esmer ve Menderes Çoban Atatürk Barajı Gölü'nde kayboldu. Yüzücülerin cesetleri birkaç saat sonra bulundu. Sporcuların suda paniğe kapıldıkları ve boğuldukları öğrenildi. 
     Ali Esmer ve Menderes Çoban'ın yüzme yarışması için girdikleri gölden çıkamadıklarının belirlenmesi üzerine dalgıç timlerinin başlattığı çalışma sonucunda, önce Menderes Çoban'ın cesedi bulundu. Akşam saatlerinde de Ali Esmer'in cesedine ulaşıldı. 
     ." 
     
     "PANİĞE KAPILDILAR" 

     Şanlıurfa Gençlik ve Spor Müdürü Şeref Şelli, Adıyaman'daki etkinliklerin son gününde triatlon yarışlarının yapıldığı Atatürk Barajı Gölü'nde bazı sporcuların paniğe kapılması üzerine 2 sporcunun kaybolduğunu söyledi. 
     Bunun üzerine suya atlayan kurtarma ekiplerinin sporculardan bir kısmını kurtardığını, ancak Tokat'tan yarışmalara katılan Ali Esmer ile Mersin'den gelen Menderes Çoban'ın kaybolduğunun fark edildiğini aktaran Şelli, Adıyaman'daki su altı kurtarma ekipleri, Şalıurfa Emniyet Müdürlüğü ve Atatürk Barajı kurtarma ekiplerinin bölgeye sevk edildiğini kaydetti. 
     Birkaç saatlik çalışma sonucu ilk olarak Menderes Çoban'ın cesedine ulaşıdığını bildiren Şelli, şunları söyledi 
     "Birkaç dakika önce de triatlon müsabakaları sırasında Atatürk Barajı'nda kaybolan ikinci sporcu Ali Esmer'in cesedi sudan çıkarıldı. 11 yıldan beri hiçbir üzücü olayın yaşanmadığı etkinliklerde, böylesine üzücü bir olayın yaşanması gerçekten büyük talihsizlik. Ancak zaman zaman böylesi sportif kazalar olabiliyor. Sporcuların ailelerine başsağlığı diliyorum." 
     
     "YARIŞ, HER TÜRLÜ TEDBİRİ ALINDIKTAN SONRA BAŞLATILMIŞTIR" 

     Triatlon Federasyonu Başkanı Korhan Kılıçoğlu, GAP Şenlikleri’nde 2 sporcunun yaşamını yitirmesiyle ilgili yaptığı açıklamada, yarışın, gerekli her türlü sağlık ve emniyet tedbiri alındıktan sonra başlatıldığını söyledi. 
     Yarışmalar sırasında 8 sporcunun tehlike atlattığını ve tüm müdahalelere rağmen 2 sporcunun hayatını kaybetmesinden dolayı büyük üzüntü içinde olduklarını ifade eden Kılıçoğlu, şunları söyledi "Yarışma öncesinde ve esnasında gerek Adıyaman Valiliği, gerek Gençlik ve Spor il Müdürlüğü, Kahta kaymakamlığı ve gerekse de yarış öncesi gerekli hazırlıkları yapmak üzere Kahta’ya giden federasyon yetkilileri, her türlü sağlık ve emniyet tedbirlerini aldıktan sonra yarışı başlatmıştır. 
     Lisanslı ve iyi yüzme bilen 8 sporcumuzun aynı anda tehlike geçirmesi, suda olağanüstü bir durumun yaşandığı kanaatini uyandırmaktadır. Bu konudaki araştırmalar sürdürülmektedir." 
     
</TEXT>
</DOC>
