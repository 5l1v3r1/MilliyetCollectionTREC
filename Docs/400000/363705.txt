<DOC>
<DOCNO> 363705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur07.html </URL>
<DATE> 2005/07/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Eniştesini satırla keserek öldürdü 
</HEADLINE>
<TEXT>

     
     Soner KOCAER ANTALYA, DHA 
     
ANTALYA'da, bir süre önce cezaevinden çıkan Mehmet Coşkun isimli sabıkalı, yanında misafir kaldığı eniştesi Halil Fikret Karavural'ı satırla keserek öldürdü. 
     Adam öldürmek' suçundan 2000 yılında mahkum olarak cezaevine giren 43 yaşındaki Mehmet Coşkun, bir ay önce tahliye oldu. İş bulamayan Coşkun, Güzeloluk Mahallesi 1859 Sokak'taki bir evde oturan 78 yaşındaki eniştesi Halil Fikret Karavural'ın yanında misafir olarak kalmaya başladı. 
     Bugün akşam saatlerinde eniştesiyle mahalle arasında karşılaşan Coşkun, bilinmeyen bir nedenle tartıştığı çiftçi Karavural'ı satırla kovalamaya başladı. Seralar arasında yakaladığı yaşlı adamın başı ve boğazını satırla kesen Mehmet Coşkun, çevrede kendisine engel olmak isteyen vatandaşlara da saldırdı. Vatandaşlar, eniştesi Karavural'ı satırla keserek öldüren Çoşkun'u etkisiz hale getirerek olay yerine çağırılan polis ekiplerine teslim etti. 
     Aldığı darbeler sonucu sokak ortasında kanlar içerisinde kalan Halil Fikret Karavural, olay yerinde yaşamını yitirdi. Polis, olayla ilgili soruşturma başlatırken, Mehmet Coşkun ifadesi alınmak üzere Asayiş Şube Müdürlüğü Cinayet Büro Amirliği'ne götürüldü. 
     Karavural'ın cesedi ise olay yerinde Cumhuriyet Savcısı'nın yaptığı incelemenin ardından otopsi yapılmak üzere Antalya Devlet Hastanesi morguna konuldu. Karavural'ın cesedinde yapılan ilk incelemede vücudunda 14 satır darbesi olduğu belirlendi. 
     
</TEXT>
</DOC>
