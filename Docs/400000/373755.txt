<DOC>
<DOCNO> 373755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun38.html </URL>
<DATE> 2005/08/29/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Milletvekiline şantaj yapan gazeteci gözaltında... 
</HEADLINE>
<TEXT>

     Gürcistan'da özel bir televizyon kanalında program yapan araştırmacı gazeteci Şalva Ramişvili, bir milletvekiline şantaj yaptığı iddiasıyla gözaltına alındı. 
     Ramişvili, çıkarıldığı mahkemede verdiği ifadede, milletvekili Koba Bekauri ile ilgili yaptığı belgesel film çalışmasının engellenmek istendiğini iddia etti. 
     Bekauri'ye şantaj yapmadığını ifade eden Ramişvili, belgesel film çalışmasına son vermesi halinde bir arkadaşı aracılığıyla kendisine 150 bin dolar para teklif edildiğini öne sürdü. 
     Ramişvili, Bekauri tarafından para teklif edildiğini belgelemek istediğini, ancak bunu başaramadığını belirterek, düzenlenen komplo sonucu oyuna getirildiği iddiasında bulundu. 
     Milletvekili Bekauri ise açıklamasında, Ramişvili'nin kendisini sürekli tehdit ettiğini, bu nedenle polise başvurduğunu belirterek, yasadışı hiçbir harekette bulunmadığını söyledi. 
     Bir Yahudi işadamından kredi aldığını ifade eden Bekauri, bu parayı yatırım amaçlı kullandığını kaydetti. 
     Ramişvili'nin sorgulamasına devam edildiği belirtildi. 
     
</TEXT>
</DOC>
