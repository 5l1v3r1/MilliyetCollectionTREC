<DOC>
<DOCNO> 388329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo20.html </URL>
<DATE> 2005/10/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Göztepe Başkanı istifa etti 
</HEADLINE>
<TEXT>

     Üçüncü Futbol Ligi 3. Grup'ta mücadele eden Göztepe'de, kulüp başkanı İskender Tuğsuz, görevinden istifa ettiğini açıkladı. 
     Tuğsuz, düzenlediği basın toplantısında, geçen hafta yapılan Afyonkarahisar maçı sonrası takım oyuncularının ''çirkin davranışlarda'' bulunduğunu belirterek, bu futbolcularla birlikte olmak istemediğini kaydetti. 
     Futbolcuların, ''80 yıllık bir takımın başkanlık makamına eşi benzeri görülmemiş bir saldırıda bulunduğunu'' ileri süren Tuğsuz, ''Kulübe terbiyesizlik yapan futbolcularla beraber olamayacağım için kulüp başkanlığından ve Göztepe A.Ş Başkanlığı'ndan istifa ediyorum. 19.5 yaş ortalamasına sahip bir takımın oyuncağı olamayız. Hiç kimse kişiliklerini kazanamamış çocukların diline düşmez'' dedi. 
     Tuğsuz, Göztepe Yönetim Kurulu'nun aldığı kararla takım oyuncularından Serhat, Aydın ve Celal'i süresiz kadro dışı bıraktığını ve bu oyuncuların sözleşmeleri sona erene kadar hiçbir takıma satılmayacağını, Afyonkarahisar maçı kadrosunda yer alan 18 futbolcuya da 10'ar bin YTL ceza verildiğini belirtti. 
     Dernek yönetim kurulu üyelerinin yeni bir yol çizmek için çalışmaları sürdürdüğünü kaydeden Tuğsuz, başkan kim olursa olsun maddi ve manevi destek vereceğini ifade etti. 
     
     ''ELİMDEN GELENİ YAPTIM'' 
     Göztepe Spor Kulübü'ne 2 yıl 3 ay başkan olarak elinden gelen hizmeti yaptığını, ancak kulübün ''camia olamaması'' nedeniyle sürekli önüne engeller konulduğunu savunan Tuğsuz, ''Göztepe yüzünden kendi ismimi bile lekelediğimi düşünüyorum'' dedi. 
     Tuğsuz, Göztepe'yi borçsuz hale getirmek için TMSF ile yürüttüğü görüşmelere devam edeceğini, Gürsel Aksel Stadı'nın suni çimlendirme çalışmalarının sonuçlandırıldığını ve Altay Kulübü'nün de desteğiyle antrenman sahası sorununu çözdüklerini söyledi. 
     Futbolcuların para alamadıkları yönündeki eleştirilerinin haksız olduğunu dile getiren Tuğsuz, basın mensuplarına, futbolculara ödenen paralara ilişkin makbuzları gösterdi. 
     Öte yandan, teknik direktör Altan Çetindağ'ın sezon sonuna kadar olan alacaklarının ödendiği de belirtildi. 
     Göztepe takımı oyuncuları, Afyonkarahisar maçı sonrası yönetimi istifaya çağırmıştı. 
     
</TEXT>
</DOC>
