<DOC>
<DOCNO> 378644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko19.html </URL>
<DATE> 2005/09/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Koç CEO'su Özaydınlı Yapı Kredi'nin devrinde son aşamaya gelindi 
</HEADLINE>
<TEXT>

     Koç Holding Üst Yöneticisi Bülend Özaydınlı, Yapı ve Kredi Bankası'nın yüzde 57.4 oranındaki hisselerinin Koçbank tarafından satın alınması işleminin gerçekleştirilmesinde son aşamaya gelindiğini belirterek, hisse devrinin bu ay sonunda tamamlanmasını planladıklarını bildirdi. 
     Özaydınlı, Koç Topluluğu'nun 6 ayının değerlendirilmesi ve son gelişmelere ilişkin bilgilendirme toplantısında yaptığı konuşmada, 2002 yılında Koç Topluluğu'na yeni bir stratejik yön çizdiklerini ve uzun soluklu bir plan oluşturduklarını, kendilerine iddialı hedefler koyduklarını anımsattı. 
     Stratejilerinin ana hedefinin sermaye maliyetinin üzerinde bir karlılık ortamında yılda ortalama yüzde 14 oranında büyüyerek Avrupa'nın lider şirketleri arasında yer almak olduğuna işaret eden Özaydınlı, 2003 ve 2004 yıllarında, olumlu makroekonomik gelişmelerin de etkisi ile planladıkları hedefleri fazlasıyla gerçekleştirdiklerini, konsolide cirolarının sabit Türk Lirası bazında iki yılda toplam yüzde 50'nin üzerinde artış gösterdiğini, bu gelişmenin sonucunda, Dünyanın en büyük 500 şirketi sıralamasına tek Türk şirketi olarak 389. sıradan girme başarısını gösterdiklerini anlattı. 
     Bülend Özaydınlı, şöyle devam etti 
     ''Hızlı büyümemiz bundan sonra da devam edecektir. Büyümenin, yani öngördüğümüz karlılık ortamında ciro artışı sağlamanın bir yolu, organik büyüme olarak tanımladığımız, mevcut işlerimizi geliştirmek, bir diğeri ise yeni şirketler satın almaktır. Sizlerin de yakından izlediğiniz üzere, bu yıl içerisinde, şu ana kadar üç büyük satın alma konusunda olumlu sonuç aldık. 
     Bunlardan birincisi Yapı Kredi Bankası'nın yüzde 57.4 oranındaki hisselerinin Koçbank tarafından satın alınmasıdır. Bu işlemin gerçekleştirilmesinde son aşamaya gelinmiş olup, hisse devrinin bu ay sonunda tamamlanmasını planlamaktayız. 
     İki bankanın hisse devri sonrasında gerçekleşecek entegrasyonu ile ilgili hazırlık çalışmaları ileri bir aşamaya gelmiştir. YKB Grubu'ndan yetkililerin de katılımı ile birlikte uzun süredir kapsamlı bir çalışma yapılmaktadır. Birleşmenin 2006'nın ikinci çeyreğinde gerçekleşmesi hedeflenmektedir.'' 
     
     ''BANKACILIKTA EN ÖN SAFLARDA YER ALACAĞIZ'' 

     Finans grubunun Yapı Kredi grubu çalışanlarının da katılması ile daha güçleneceğini, onların deneyimlerinden de yararlanarak Türk bankacılık sektörünün daha sağlıklı bir konuma gelmesi için çaba göstereceğini kaydeden Özaydınlı, ''Bu operasyonun başarı ile gerçekleştirilmesi sonucunda, bir çok sektörde olduğu gibi stratejik önceliklerimiz içerisinde yer alan bankacılık sektöründe de en ön saflarda yer alacağız'' dedi. 
     Yapı ve Kredi Bankası'nın Koç Topluluğu şirketleri arasına katılımı ile finans sektöründe 36 milyar YTL toplam aktif büyüklüğüne, 15 milyar YTL kredi hacmine ve ülke çapında 575 noktada hizmet veren bir şube ağına ulaşılacağını ve Türk bankacılık sektöründe ilk sıralarda yer alınılacağını belirten Özaydınlı, tüketiciye en yakın olmayı hedefleyen Koç Topluluğu açısından kritik olan bir çok alt segmentte de sektörün lideri konumuna gelmiş olacaklarını vurguladı. 
     Kredi kartları, yatırım fonları, hisse senedi işlemleri, sağlık ve bireysel emeklilik sigortalarında birinci, tüketici kredileri ve hayat sigortasında ikinci büyük kuruluş haline geleceklerini, diğer taraftan zaten lider oldukları leasing ve faktoring alanlarında, bu konumlarının YKB iştiraklerinin de katılımı ile açık ara pekişeceğini kaydeden Özaydınlı, şöyle devam etti 
     ''Yapı ve Kredi Bankası'nın grubumuza katılımı, basit bir hisse değişimi olarak algılanmamalı, Bankanın fiyat-büyüklük ilişkisi basit karşılaştırmalar ile değerlendirmeye kalkışılmamalıdır. Hisse alımı için Koçbank'ın ödeyeceği nakit ile YKB'nin bazı varlıklarının satışından sağlanan gelirin bankaya girişi sağlanacak, hareketsiz konumda olan kredilerin bankaya nakit olarak dönmesinde değerlendirilecek ve bankanın sermaye yeterlilik oranının sağlıklı düzeylere çıkması sağlanacaktır. 
     Bu anlamda halka açık konumda olan YKB'nin ortakları, mali yapısı daha güçlü ve daha etkin bir bankanın ortakları olacaklardır. Bu satın alma sadece Türk bankacılık sektöründe rahatlamaya yol açmakla kalmayacak aynı zamanda, belirsizliğin de ortadan kalkmasını sağlayarak Türk bankacılık sistemine olan güvenin artmasına neden olacaktır.'' 
     
     EMEKLİ SANDIĞI 

     YKB'nin köklü geçmişinde emekli olmuş çalışanlarının büyük payı olduğunu bildiklerini ve çalışanlar için oluşturulan emekli sandığının da çalışanlar ve emeklilere ciddi güvenceler sağladığının ve onlar için öneminin bilincinde olduklarını dile getiren Bülend Özaydınlı, ''Ancak hatırlamak gerekir ki çalışanlara ve emeklilere sağlanan ilave olanaklar sadece kurumların sağlıklı mali yapılara sahip olmaları halinde bir anlam ifade eder. Aksi takdirde kazanılmış gibi görünen haklar gerçekte elde edilemez'' dedi. 
     Sadece Türkiye sosyal güvenlik sistemlerine değil, Avrupa sosyal güvenlik sistemlerine de bakıldığında emekli sayısı çalışan sayısını geçtiğinde sistemin iflasa giderek yükleri taşıyamaz konuma geldiğinin görüldüğüne işaret eden Özaydınlı, bir süre sonra önlem alınmaz ise sistemlerin edimlerini hiç yerine getirememesinin kaçınılmaz olduğunu, bu durumun emekli sayısı çalışan sayısının üzerine çıkmış olan birçok köklü banka için de geçerli olduğuna dikkat çekti. 
     Koç Holding Üst Yöneticisi Özaydınlı, devamla şunları söyledi 
     ''Düşüncemiz, bekleyip duruma seyirci kalmak yerine, sistemi sağlıklı konuma getirmenin doğru yaklaşım olacağı yönündedir. Nitekim Meclis'te yeniden görüşülecek olan Bankalar Yasası'nın ilgili maddesi de sistemi sağlığa kavuşturmak için gerekli bir düzenlemeyi işaret etmektedir. 
     Tasarının özü, banka emekli sandıklarının sosyal sigortalara devir edilmesi ile birlikte ilerde ortaya çıkacak yükün bugünden hesaplanarak Hazine'ye ödemesini sağlamaktır. Böylece devlete de bir yük gelmesi söz konusu olmaksızın emeklilerin gelecekleri güvence altına alınmış olacaktır. Hem çalışan ve hem de emeklilerin lehine olan bu taslağın kısa süre içinde yasalaşması bankalar için olduğu kadar, emekliler için de büyük önem taşımaktadır. Öyle sanıyorum ki kamuoyunda banka emeklilerinin haklarının geri alınması şeklinde yansıtılan bu yasa taslağının faydalarının tüm boyutları ile kamuoyuna anlatılması sağlanacaktır.'' 

     
</TEXT>
</DOC>
