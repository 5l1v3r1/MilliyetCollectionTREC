<DOC>
<DOCNO> 359527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/gun09.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müfettişlerin selameti için' 
</HEADLINE>
<TEXT>



İzmir Valisi Yusuf Ziya Göksu, görevle ilgili olmayan haberlerden dolayı kendisiyle ilgili Türkiye'de ilk defa mülkiye müfettişleri talep ettiğini belirterek, "Müfettişlerin çalışmalarının selameti için emekliliğimi istedim" dedi. Halis Toprak'ın kredi kartıyla alınan uçak biletleriyle İngiltere'ye gitmesinin ortaya çıkmasıyla emeklilik kararı alan Göksu, veda ziyaretlerini dün de sürdürdü. Tarihi Kemeraltı Esnaf Derneği'ne giden Göksu, verilemeyecek hesabının olmadığını, rahatlıkla halkın içinde dolaşabildiğini söyledi. Göksu, Anadolu Ajansı Bölge Müdürlüğü'nü ziyaretinde de şöyle konuştu "Dostlarıma güvendim. Isparta'dan Merkez Valiliği'ne giderken de güzel dostluklarım olmuştu, dostlarım beni yalnız bırakmamışlardı. İzmir'de 2.5 yıl görev yapmanın onurunu yaşayacağım. Son günlerde gördüğüm sevgi selini unutamam. İnsanları ayakta tutan sevgidir. İzmirlilere teşekkür ederim." 


</TEXT>
</DOC>
