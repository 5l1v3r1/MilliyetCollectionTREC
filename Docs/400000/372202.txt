<DOC>
<DOCNO> 372202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo06.html </URL>
<DATE> 2005/08/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ribery Türkiye'deki günlerini mumla arıyor 
</HEADLINE>
<TEXT>

     Galatasaray’ı yüzüstü bırakıp Marsilya’ya kaçan Ribery, eski günlerini mumla arıyor. 4 maçta 1 puan alabilen Marsilya ligde 19. sırada. 
     
     Hızı birden kesildi 

     Galatasaray camiasının kendisinden büyük beklentileri olduğu bir dönemde, adeta kaçarcasına Türkiye’den ayrılan ve Marsilya’ya imza atan Franck Ribery, Türkiye’deki günlerini mumla aratıyor. Marsilya formasını giydiği günden bu yana eski performansına ulaşamayan genç futbolcu, henüz takımına beklenen katkıyı yapamadı. Ribery’ye imza attıran Marsilya’da da işler umulduğu gibi gitmiyor. Dört haftası geride kalan Fransa Ligi’nde, Mavi-Beyazlı ekip henüz galibiyet alamadı. 
     
     Resmen dibe vurdular 

     Sadece tek puan toplayabilen Marsilya, 20 takımın yer aldığı Fransa Ligi’nde 19. sırada bulunuyor. Marsilya’nın Inter Toto Kupası’ndaki durumu da hiç iç açıcı değil. Önce Young Boys’u, ardından Lazio’yu eleyen Fransız ekibi, Deportivo La Coruna’ya takılacağa benziyor. İlk maçta rakibine 3-2 mağlup olan Mavi-Beyazlılar, Fransa’daki mücadelede İspanyollar’ı deviremezse, Avrupa macerasını noktalayacak. Fransız basını da Marsilya’nın yeni sezona hayal kırıklığıyla başladığı görüşünde. 

     
</TEXT>
</DOC>
