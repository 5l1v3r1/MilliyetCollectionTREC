<DOC>
<DOCNO> 394124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy20.html </URL>
<DATE> 2005/11/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ağar Ateş altından beni aradılar çünkü ortada o kadar adam yok 
</HEADLINE>
<TEXT>

     DYP Genel Başkanı Mehmet Ağar, Şırnak'taki olaylar sırasında ateş altında kalan polis memurunun kendisini aramasını eleştirenlere tepki göstererek, ''Birileri 'Ateş altında kalan polis memuru o kadar adam varken neden Mehmet Ağar'ı aramış' diyor. Demek ki adam yok ortada, o yüzden aramış'' dedi. 
     Mehmet Ağar, partisinin Muğla teşkilatınca kent merkezinde düzenlenen ''Kırat Sağlanıyor'' mitingine katılarak vatandaşlara hitap etti. 
     Ağar, Muğla mitingi ile ilgili olarak Ankara'da yaptıkları toplantı sırasında Şemdinli'de görev yapan bir polis memurunun kendisini ateş altındayken aradığını hatırlatarak, şunları söyledi 
     ''Başkanlık divanı üyeleri ile oturuyoruz. Sekreterim beni bir polis memurunun aradığını ve çok acil olarak görüşmek istediğini söyledi. Sekreterden telefonu bağlamasını istedim. Telefondaki polis memuru, 'Biz ateş altındayız. Bizi öldürecekler, çatışıyoruz' dedi. Neyse, kendisine moral verdik. Hemen Hakkari'deki yetkili emniyet müdürü arkadaşıma haber verdim. O da olaydan bilgisi olduğunu ve gerekenin yapıldığını söyledi. 
     Yarım saat sonra haber aldık. Ekipler olay yerine ulaşmış. Bizi arayan polis ve arkadaşları sağ salim kurtulmuşlar. Birileri bugün söylüyor Ben de şimdi buradan sizlerin yanında, Muğla meydanında cevap veriyorum. Diyor ki 'O kadar adam varken neden Mehmet Ağar'ı aramış'. Eeee...Demek ki o kadar adam yok ortada o yüzden aramış. Türkiye'nin ne zaman başı derde girse Mehmet Ağar, kurşunlara kendini siper etmiş. Birileri gibi masanın altına girip saklanmadık. Başkaları gibi korkmadık. Korkusuzca olayların üzerine gittik.'' 
     
</TEXT>
</DOC>
