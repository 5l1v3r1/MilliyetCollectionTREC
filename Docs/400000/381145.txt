<DOC>
<DOCNO> 381145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun39.html </URL>
<DATE> 2005/09/24/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
UAEK Yönetim Kurulu toplantısı sona erdi... 
</HEADLINE>
<TEXT>

     İran’ın Uluslararası Atom Enerjisi Ajansı UAEK nezdindeki Daimi Temsilcisi Büyükelçi Muhammed Mehdi Ahunzade, "Yakıt çevrimi dahil, nükleer enerjinin barışçıl amaçlarla kullanılması faaliyetlerini durdurmayacaklarını" söyledi. 
     Ahunzade, UAEK Yönetim Kurulu’nun son oturumunda yaptığı konuşmada, İran Cumhurbaşkanı Ahmedinecad’ın BM Genel Kurulu’nda yaptığı konuşmaya işaret ederek UAEK işbirliği yapmayı sürdüreceklerini belirtti, "AB ve diğer tüm ülkelerle görüşmeye hazır olduklarını" bildirdi. 
     AB üyesi ülkelerle "iyi niyetli görüşmelere" hazır olduklarını ifade eden Ahunzade, "Biz görüşmelere karşı değiliz, ancak tehditlerle görüşme yürümez. Biz iyi niyetli tüm görüşmelere hazırız" diye konuştu. 
     İran Daimi Temsilcisi Büyükelçi Ahunzade’nin, UAEK toplantısında, İran’ın nükleer dosyasına ilişkin AB grubunun "yumuşatılmış karar tasarısının" oylanmasından sonra yaptığı konuşmayı, Batılı diplomatik kaynaklar "sert olmayan, olumlu bir konuşma" olarak değerlendirdi. 
     Büyükelçi Ahunzade’nin konuşmasında, "yakıt çevrimi dahil" ifadesinin altını çizmesini diplomatik kaynaklar, "İran’ın, AB ve UAEK tarafından sık sık tartışma konusu olan uranyum zenginleştirme faaliyetlerini de durdurmayacağı anlamına geldiğini" belirttiler. 
     
</TEXT>
</DOC>
