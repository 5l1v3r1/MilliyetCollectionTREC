<DOC>
<DOCNO> 393943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/gun03.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorum'da kişiye özel imar planı 
</HEADLINE>
<TEXT>


Çorum Belediye Meclisi'nin karar tutanaklarında çok sayıda "kişiye özel imar planı" değişikliği olduğu, CHP'li üyelerin bunlara itiraz ettiği ortaya çıktı 

AYDIN HASAN Çorum 

AKP yönetimindeki Çorum Belediyesi'nde rüşvet iddiaları ve kasa operasyonuna neden olan "inşaatlarda kat artırımı" kararlarının şahsa özel ve Çorum Belediye Meclisi toplantılarında tek tek alındığı ortaya çıktı. Belediye meclisinin karar tutanaklarında çok sayıda kişiye özel imar planı değişikliği yer aldı. 
Milliyet'in elde ettiği kararlara ilişkin dosyada 17 kat artırım ruhsatı bulunuyor. Belediye meclisinin CHP'li üyeleri kararlardan 15'ine karşı çıktı. Toplantı tutanaklarına göre, CHP'lilerin imar değişikliklerine koyduğu şerhlerin gerekçeleri şöyle 

Toplantı tutanakları 
3 Şubat 2005 Sıklık mevkiinde yapılan plan değişikliği kısım kısım meclis önüne getirildi. Şahsi çıkarlarla plan değişikliğine gidildi, aynı mevkiideki diğer gayrimenkul sahiplerinin de yazılı talepleri olmasına rağmen gerekçesiz olarak reddedildi. Alınan kararlardan diğer gayrimenkul sahipleri de yararlanmalı. 
6 Mayıs 2005 Gündem konusu olan bölgede konut ve işyeri ihtiyacı yok. Kat yüksekliğinin artmasıyla yoğunluğun artması şehir plancılığına ve İmar Kanunu'na aykırılık teşkil etmektedir. 
2 Haziran 2005 Çalışmalar kısım kısım meclis gündemine gelmektedir. Çorum halkının genelde bu tip talepleri yoğunluktadır. Bu nedenle kat artışı konusunda imar komisyonunun toplu bir çalışma yaparak bu çalışmayı meclis gündemine getirmesi daha doğru olur. 
1 Temmuz 2005 Münferit şekilde bir veya iki kişinin talebi üzerine kat artışına gidilmesi yerine toplu olarak sorunlu bölgelerde kat yüksekliğinin düzenlenmesini uygun görüyoruz. Gündeme gelen münferit çalışmayı kabul etmiyoruz. 

AKP'liler rüşvet izi sürüyor 
AKP Genel Merkezi'nce Çorum Belediyesi'nde meydana geldiği iddia edilen rüşvet olaylarıyla ilgili iddiaları araştırmak üzere Çorum'a gönderilen Yozgat Milletvekili Bekir Bozdağ ile Bursa Milletvekili Sedat Kızılcıklı, AKP il yönetimi ve belediye meclis üyeleriyle görüştü. 
Bozdağ ve Kızılcıklı, ilk olarak Vali Hüseyin Poroy daha sonra da Belediye Başkanı Turan Atlamaz'la, bir araya geldi. 

'Miting masrafını karşıladılar' 

Çorum CHP İl Başkanı Gürsel Yıldırım da kat artırımı, benzin istasyonu ve gayri sıhhi müesseselerle ilgili sağlık bandı uygulamalarından rüşvet alındığını söyleyerek, şunları iddia etti "Bu yolla 1.5 milyon YTL civarında fon oluşturdular. Para, AKP İl Başkanlığı, belediye ve kendilerine yakın dernekler arasında dağıtıldı. Başbakan'ın 30 Eylül'deki ziyareti öncesinde bazı firmalardan 10 bin YTL istediler. Miting masraflarını buradan karşıladılar. Atlamaz, paraların iftar çadırının masraflarının karşılanması için toplandığını söylüyor. Çadırın aylık maliyeti olan 70 bin YTL hayırseverlerce karşılandı." 



</TEXT>
</DOC>
