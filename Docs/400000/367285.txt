<DOC>
<DOCNO> 367285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun15.html </URL>
<DATE> 2005/08/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rumsfeld Asker sayısında ikilemdeyiz 
</HEADLINE>
<TEXT>

     ABD Savunma Bakanı Donald Rumsfeld, ABD'nin, Irak'ta bulundurduğu asker sayısı konusunda ikilemde olduğunu söyledi. 
     Rumsfeld, Los Angeles'da yaptığı açıklamada, Irak'ta yeterli sayıda asker bulundurmazlarsa siyasi sürecin sekteye uğrayacağını, çok asker bulundururlarsa bir ''işgal kuvveti gibi'' görüneceklerini belirtti. 
     Amerikalı bakan, amaçlarının, Irak güvenlik kuvvetleri geliştikçe ve siyasi süreç ilerledikçe ülkede bulundurdukları asker sayısında indirime gitmek olduğunu ifade etti. 
     Rumsfeld, ''Iraklıların ancak bağımsız bir millet oldukları fikrine sahip çıkmaları durumunda siyasi sürecin başarıya ulaşacağını'' da sözlerine ekledi. 
     
     ÇİN DAHA AÇIK POLİTİKA İZLEMELİ 
     Rumsfeld, Çin'in, eğer büyüme sürecini hızlandırmak istiyorsa daha açık bir politika izlemesi gerektiğini söyledi. 
     ''Para ürkektir. Yatırım ve karın olmadığı yere gitmek istemez'' diyen ABD Savunma Bakanı, Çin'in ''açık olmayan'' komünist siyasetini eleştirdi. 
     Rumsfeld, komünist rejim hakkında, ''Bu, dini özgürlüğü, basın özgürlüğünü, bize yararlı olan birçok özgürlüğü baskı altına alan bir sistem, artık bitti'' ifadesini kullandı. Savunma Bakanı Rumsfeld, Çin'in siyasi olarak dış dünyaya açılmasının, ekonomisine olumlu yansıyacağını da söyledi. 
     
</TEXT>
</DOC>
