<DOC>
<DOCNO> 391648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/civaoglu.html </URL>
<DATE> 2005/11/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Cam fanus 
</HEADLINE>
<TEXT>


Lider yaratmak için toplumların nasıl büyülenerek sürüler haline getirildiklerini anlatan bir kitap okuyorum. 
Beyaz Saray Psikiyatrı Prof. Vamık D. Volkan'dan şu satırlarla başlayayım "O konuştukça Tanrı'nın pelerini hışırdıyormuşçasına bir etki oluşturuyordu..." 
Bu satırlar, "Hitler'in sesindeki gücü tanımlamak için" Alman basınında yer almış. Alman halkının bilinçaltına, Hitler ile Tanrı arasında ilişki mesajı veriliyordu böylece... 
Berlin'deki her büyük sanat mağazası vitrininde "Hitler'in başında hareyle çevrelenen portresi" yer alıyordu. 
Sadece İsa'nın ve diğer Azizlerin başları üzerinde görülen bu hare, fotoğraflarda Hitler'in de başını Tanrı'nın kutsadığı taç gibi süslemekteydi. 
Hitler de "on emir"in projeksiyonunu kendi dönemine taşıyan kişisel imajlarla yansıtıyordu topluma. 
Örneğin... 
Eylül 1937'de yapılan Nürnberg Rallisi'nde Hitler'in fotoğrafının altında Yuhanna İncili'nin başlangıç dizesi yazıyordu 
"Önce söz vardı..." 
Konuşmaları böylece kutsanmış oluyordu. 
Altıncı emir ise şöyle saptırılmıştı 
"Öldürmeyeceksin, fakat çöreğin bozuk parçası olan Yahudileri, eşcinselleri, çingeneleri ve fiziksel ya da zihinsel yetersizliği olanları öldürmelisin." 
Hitler'i tanrısallaştıran beyin takımı yandaşlar, bu emir doğrultusunda öldürmüşler, işkence etmişler, sonra da görünüşte normal, sevgi dolu bireyler olarak ailelerinin yanına dönmüşlerdir. 
.................................. 
Başını Tanrı'nın kutsadığı hare süslemeden önce "Führer" miti nasıl yaratılmıştı 
Üç örnek.... 
Propaganda nazırı Göbbels, "Hitler hakkında espri yapılmasını" yasaklamıştı. 
Hitler'in bir sanatçı olmaya çalıştığı günlerde yaptığı yağlıboya resimler ve suluboya çalışmalar toplatılmıştı. 
Göbbels'in başında bulunduğu propaganda grubundan izin alınmaksızın Hitler'in yazmış olduğu "KAVGAM" kitabından alıntı yapılması yasaklanmıştı. 
Amaç, Hitler'in nükte yoluyla, resimlerine sanatsal yaklaşımla, kitabına ebedi ve bilimsel bakışla "eleştiri" yapılmasını önlemekti. Tanrı katında olan Hitler eleştirilmezdi. 
................................ 
Hitler cam fanus içinde bir yalnız kral haline getirilmişti. Fanus içindeki Führer imgesi iyiliksever bir tanrı, çocukların ve hayvanların dostu, vejetaryen, doğa şığı, lekesiz ve temiz kutsal varlıktı. 
................................. 
Cam fanus içindeki kutsal varlık, Almanları Birinci Dünya Savaşı sonrası imzaladıkları Versailles Anlaşması ile sürüklendikleri aşağılanma duygusundan kurtaracaktı. Nasyonal sosyalizm bu kurtuluş için tıpkı din gibi bir inanç biçimiydi. 
Cam fanus içindeki "yalnız kral"a kimse yaklaşmamalıydı. 
Cam fanusun dokularını Hitler'in en yakın yandaşları oluşturmuştu. 
Hitler'e yaklaşmak isteyen onlara çarpardı. 
Onlar da Hitler'i taklit ederek kendilerini "küçük tanrılar" haline getirmişlerdi. 
Hitler'in özsaygılarını sürdürmek için onu gözleriyle, yürekleriyle ve sözleriyle alkışlıyorlardı. Liderin özbenliğinin güvende olduğu ve sarsılmayacağı inancının korunmasına sürekli yardımcı oldular. Bu özsaygı ve özgüven hiç kırılmamalıydı. 
................................. 
Psikiyatr yorumlarıyla tarihi yeniden okumak ve psikolojik nedenleriyle algılamak, bugünlere dersler sunuyor. 
Görülüyor ki, liderlerin egolarını şişiren bilinen deyimiyle "çevre..." 
Ama... "Çevresini" seçen ise liderin kendisi... 
"Neden - sonuç" ilişkisinde, hangisi "asli", hangisi "ferri" suçlu 
Vamık Volkan'ın psikoloji merceği bu ayrıntıya girmemiş. 
Sonuç.... 
Ne olursa olsun "Kurban" değişmiyor 
"Toplum ve insanlık"... 



</TEXT>
</DOC>
