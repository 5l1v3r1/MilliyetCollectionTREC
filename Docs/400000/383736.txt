<DOC>
<DOCNO> 383736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/magazin/mag01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu 'okulda' her hoca ünlü 
</HEADLINE>
<TEXT>


Bahçeşehir Üniversitesi Sinan Çetin Plato Uygulama Merkezi'nin son hocası Hülya Avşar oldu 

BİRSEN ALTUNTAŞ 

Sinemaya birçok genç yetenek kazandıran Sinan Çetin, şimdi de, Cihangir'de 'Bahçeşehir Üniversitesi Plato Uygulama Merkezi'ni açmaya hazırlanıyor. 
Mustafa Erdoğan ile işbirliğine gittiklerini belirten Çetin'in merkezindeki ünlü hocalar arasına, son olarak Hülya Avşar da katıldı. Avşar'ın ikinci dönemde Oyunculuk Bölüm Başkanlığı yapacağını söyleyen Çetin, okullarını şöyle anlattı 
"Aynı binada 2 okul olacak. Bahçeşehir Üniversitesi ile oluşturacağımız sinema okulu ve Mustafa Erdoğan'ın hocalarını seçeceği, müfredatını hazırlayacağı dans okulu. Artık dışarıdan stajyer almak yerine kendi okulumuzdan yetişen gençlere film ve reklam çekimlerimizde görev vereceğiz." 

Filmini çek, mezun ol 
Gülse Birsel, Kadir Çöpdemir, İbrahim Tatlıses gibi isimlerin destek vereceği okulun uygulamaya dönük eğitim vereceğini belirten Çetin, şöyle konuştu 
"Öğrenciler set görecek. Bu, öğrencilerin başka yerlerde kolay kolay yakalayamayacakları bir fırsat. Ayrıca, Türkiye'de hiçbir yerde verilmeyen dersler görecekler. Hülya Avşar kendi ekibini kurarak oyuncu yetiştirecek. Bir öğrenci, filmini çekip montajını yaparak okuldan mezun olacak. Başarılı üç öğrenci Washington'daki George Maison Üniversitesi bünyesinde faaliyet gösteren Institute for Human Studies'in yaz programına gönderilecek. Ayrıca, mezun olan öğrencilere Milli Eğitim Bakanlığı'ndan sertifika verilecek." 



</TEXT>
</DOC>
