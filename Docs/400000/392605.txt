<DOC>
<DOCNO> 392605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur08.html </URL>
<DATE> 2005/11/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
E-5 ve TEM otoyollarına saksı çiçeği... 
</HEADLINE>
<TEXT>

     Sergül Keskin Yolcu 

İstanbul Büyükşehir Belediyesi İBB Park ve Bahçeler Müdürü M. İhsan Şimşek, İstanbul'un en önemli iki aksı olan E-5 ve TEM Otoyolu'nun orta refüjlerindeki korkuluklara asılan kilometrelerce uzunluktaki saksılara çiçek dikileceğini bildirdi. 
     Şimşek, AA muhabirine yaptığı açıklamada, kentte 1994 yılından beri büyük bir ağaçlandırma çalışması başlatıldığını ve düzenlenen kampanyalarla bugüne kadar otoyollar da dahil kent geneline yaklaşık 1 milyon ağaç dikimi yapıldığını söyledi. 
     Bu projenin geliştirilerek devam ettiğini belirten Şimşek, görev alanı İstanbul'un il sınırlarına kadar genişleyen Büyükşehir Belediyesi'nin, E-5 ve TEM Otoyolu, protokol yolları ve kavşaklarını yeniden düzelterek daha temiz ve yeşil hale getirmek için yeni bir proje başlattıklarını kaydetti. 
     Şimşek, projenin birinci etabını oluşturan ağaçlandırma çalışması için 3 ayrı ihale düzenlendiğini ve bunlardan ikisinin tamamlandığını, üçüncüsünün ise bu ay içinde yapılacağını belirterek, şu bilgileri verdi 
     ''Buna göre, her iki otoyolunun kenarlarına bir yıl içinde 200 bin adet çiçek açan 8-10 yaş arasında yetişmiş fidan dikeceğiz. Dikimi yapan firma bir yıl süreyle bakımını yapacak ve 2 yıl sonra tutmuş olan ağaçların teslimini alacağız. Ana protokol yolları da dahil ağaçların dikileceği yerlerin tespiti yapıldı. İki ay içinde 23 tür çiçek açan dekoratif ağacın dikimi başlayacak. Farklı aylarda çiçek açan ağaçlar bir arada dikilerek, birinin çiçek açma dönemi bittiğinde diğeri başlayacak ve böylece insanlar sürekli bir güzellik görecek.'' Orta refüjlerdeki boş alanlara ağaç dikimi mümkün olmadığı için de bu alanlarda farlı bir uygulama yapacaklarını belirten Şimşek, ''Her iki yolun orta refüjlerinde korkuluklara asılan, binlerce kilometre uzunluğunda ve içinden damlama su çekecek saksılarda çiçek ve sürekli yeşil kalan bitkiler dikilecek. Çiçek dikimleri de baharla birlikte başlayacak'' dedi. 
     
     ''TOPLAM MALİYET 40 TRİLYON LİRA'' 
     Bütün dünyada ana aksların çok güzel olduğunu ve kente gelen tüm insanların ilk aşamada bu aksları gördüğünü belirten Şimşek, ''Amacımız kente gelen yerli ve yabancı turistlerin ilk aşamada gördükleri bu ulaşım akslarını hem görüntü olarak güzel hale getirmek, hem de trafikte insanların zevk almalarını sağlamak. İstanbul'a gelenlere, peyzaj, çiçek ve yeşil anlamında 'İstanbul'a girdik' dedirtmeyi düşünüyoruz'' diye konuştu. 
     Şimşek, aksların arka taraflarındaki çalışmaların da ilçe belediyeleri tarafından yapılması gerektiğini, böylece kentin kenarlara doğru güzelleşeceğini söyledi. 
     Bu projenin, ağaçlandırma bedelinin 30 trilyon, çiçek ve peyzaj uygulamalarının da 10 trilyon olmak üzere toplam 40 trilyon liralık bir proje olduğunu ifade eden Şimşek, ''Maliyeti yüksek olsa da bu çalışmanın kente katkısı daha büyük olacak. Artık 'fidan dikelim büyüsün' diyecek kadar vaktimiz yok. Kent büyük organizasyonlara ev sahipliği yapıyor. Bu nedenle peyzaj çalışmaları çok önemli. 2 yıllık bir çalışmayla E-5 ve TEM'in büyük kısmını halletmiş olacağız'' dedi. 
     
</TEXT>
</DOC>
