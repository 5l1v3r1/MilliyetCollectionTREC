<DOC>
<DOCNO> 375621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/guncel/axgun01.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik alıyor yargı iade ediyor 
</HEADLINE>
<TEXT>


MEB'de de görevden almalar yaşandığı, Bakan Çelik'in CHP'li Ünlütepe'nin önergesine verdiği yanıtla ortaya çıktı. Görevden alınan 517 öğretmen ve bürokrattan 316'sı yargı kararıyla görevine döndü. 

BAHAR ATAKAN Ankara 

Milli Eğitim Bakanı Hüseyin Çelik'in çeşitli nedenlerle görevinden aldığı 517 öğretmen ve bürokrattan 316'sı yargı kararıyla görevine geri döndü. Çelik'in 2.5 yıl içinde merkez teşkilatından 282, taşra teşkilatında da 235 öğretmen ve bürokratı görevinden aldığı ortaya çıktı. 
Çelik'in, CHP'li Halil Ünlütepe'nin soru önergesine yanıtı, MEB'de görevden almalarda yaşananları gözler önüne serdi. Çelik, bakanlığı döneminde "usulsüz" olarak görevden alınan personel bulunmadığını belirtti. 
Çelik, merkez teşkilatında çeşitli nedenlerle haklarında soruşturma açılan 24 kişi ile merkeze bağlı okullarda çalışan öğretmenlerden 258'inin görevinden alındığını açıkladı. Görevden alınan merkez personelinden 17'sinin, öğretmenlerden ise 161'inin yargı kararı gereği görevine iade edildiği bildirildi. Bu rakamlara göre, merkez teşkilatında görevden alınan 282 kişiden 178'i açtığı davayı kazanarak görevine döndü. 

Usulsüz atama yok 
Çelik'in yanıtında, taşra teşkilatında 235 kişinin görevden alındığı, bu bürokratlardan 138'inin mahkeme kararı ile göreve iade edildiği belirtildi. Görevden alınanlar arasında yargı kararı uygulanmayan personel bulunmadığını kaydeden Çelik, "Yargı kararı gereği görevine iade edilenlerden maddi tazminat ödenen bulunmamaktadır. Bakanlığımızca yapılan atamalar kamuoyunun huzurunda yapılmakta olup yasalara ve diğer mevzuat hükümlerine aykırı, usulsüz yapılan herhangi bir atama işlemi bulunmamaktadır" dedi. 


</TEXT>
</DOC>
