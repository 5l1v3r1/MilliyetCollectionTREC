<DOC>
<DOCNO> 370246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko15.html </URL>
<DATE> 2005/08/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İflasın eşiğinden döndü, ilk 500'e girdi... 
</HEADLINE>
<TEXT>

     İlkay Gürsel AA 

Konya'da kurulu Altınapa Un Fabrikası, iflasın eşiğindeyken yapılan yatırımlarla, 3 yıl içinde sektörünün en iyisi haline geldi. 
     Fabrika sahibi Nurettin Demirpolat, 2001 ekonomik krizinin etkilerinin halen devam ettiği 2002 yılında, iflasın eşiğine gelmiş durumdaki Altınapa Un Fabrikası'nı satın aldıklarını söyledi. 
     Fabrikayı bugünkü haline getirebilmek için çok çalıştıklarını belirten Demirpolat, ''Un sektörüne girişim, bu fabrikayı almakla oldu. Fabrikanın ederi kadar bir yatırım yaparak yeni bir laboratuvar kurduk. Daha önce birkaç saat çalışan fabrikayı 24 saat çalışır hale getirdik'' dedi. 
     Satın aldıklarında potansiyelinin oldukça altında üretim yapan, neredeyse atıl durumdaki fabrikanın kapasitesini artırdıklarını anlatan Demirpolat, fabrikanın şu anda günde 500 ton un ürettiğini bildirdi. 
     İç piyasanın yanı sıra yurtdışına da un sattıklarını vurgulayan Demirpolat, şunları kaydetti 
     ''Irak, Libya ve Afrika ülkelerine giderek, ABD, İtalya ve Fransa'nın da girdiği un ihalelerinden başarıyla çıktık. Böylece ürettiğimizi ihraç etmeye başladık. Irak, yıllık 1 milyon ton una ihtiyaç duyuyor bunun için açılan ihaleden bir pay alabiliyoruz. Diğer rakipler oldukça güçlü. Ancak un sektörünün bu kadar sıkıntıda olduğu bir dönemde, yaptığımız ihracat, sektörü oldukça rahatlattı. Ayrıca Irak pazarına da girmiş olduk. Şu anda yılda 300 bin ton un ihraç ediyoruz. Bu unu sadece kendi fabrikamızda üretmedik. Konya'da kapasitesinin altında çalışan 60 kadar un fabrikasını da harekete geçirdik. Şu anda bu fabrikalar bizim için fason un üretiyor. Böylece hem onlar canlandı hem de biz ihracatımızı artırdık.'' Türkiye'ye kazandırdıkları yıllık 60 milyon dolarla, sektöründe en çok döviz girdisi sağlayan fabrika olmayı başardıklarını anlatan Demirpolat, ''Fabrikamız, 3 yıllık bir geçmişe sahip olmasına rağmen İstanbul Sanayi Odası'nın yaptığı araştırmaya göre, Türkiye'nin en başarılı firmaları listesinde 484'üncü oldu. Hedefimiz Türkiye'de birinci olmak ve dünyanın en başarılı 500 firması arasına girebilmek'' diye konuştu. 

     
</TEXT>
</DOC>
