<DOC>
<DOCNO> 387610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun45.html </URL>
<DATE> 2005/10/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Mısır, Suriye-ABD arasında arabuluculuğa soyundu 
</HEADLINE>
<TEXT>

     Mısır Dışişleri Bakanı Ahmed Ebul Geyt, ABD ile Suriye arasındaki gerginliği gidermeye çalıştıklarını söyledi. 
     Dışişleri Bakanı Ebul Geyt, gazetecilere yaptığı açıklamada, Mısır'ın, Suriye-ABD gerginliğini gidermek ve gerginliğin artmasını önlemek için çabalarının sürekli ve aktif olduğunu bildirdi. 
     Bölgede en son görmek istedikleri şeyin başka bir gerginlik noktası olduğunu belirten Ebul Geyt, Mısır'ın bu konudaki girişimleriyle ilgili detaylı bilgi vermedi. 
     BM'nin, Lübnan'ın eski Başbakanı Refik Hariri suikastıyla ilgili raporunu gelecek salı açıklaması bekleniyor. Hariri'nin geçen Şubat'ta öldürülmesinin sorumlusu olarak, Suriye ya da Suriye yanlısı Lübnanlılar gösterilmişti. 
     ABD, Hariri suikastını protesto etmek için Suriye'deki büyükelçisini geri çağırmıştı. Suriye, bu suikastta rolü olduğu iddialarını yalanlamış, ancak BM müfettişleri Suriye yanlısı 4 Lübnanlı generali olayın şüphelileri olarak göstermişti. 
     
</TEXT>
</DOC>
