<DOC>
<DOCNO> 369128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gunz1.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKZİP VE DÜZELTME 
</HEADLINE>
<TEXT>



Milliyet gazetesinin 05.06.2005 tarihli nüshasının 1. sayfasında manşetten verilen "REİS'İN HAYRANLARI" ve devamlı 28. sayfasında "HEPSİ REİS'E HAYRAN" başlığıyla yer alan ve Lube AYAR tarafından yazılan haberde, müvekkilim Oktay KAYNARCA'nın yapmamış olduğu ve gerçeğe aykırı olan bir telefon konuşması yapılmış gibi gösterilerek müvekkilimin kişilik hakları ağır bir şekilde ihlal edilmiş ve müvekkilim zan altında bırakılmıştır. 
Gerek yazılı ve gerekse görsel basının işlevini yerine getirirken, özellikle yayının gerçek olmasına ve yayında kamu yararı bulunmasına dikkat etmesi genel bir Basın - Yayın ilkesi ve ayrıca hukuksal bir zorunluluktur. 
Müvekkilim Oktay KAYNARCA'nın habere konu olan şahısla BÖYLE BİR TELEFON KONUŞMASI yapmadığı gibi bu kişiyle herhangi bir ticari ilişkisi de bulunmamaktadır. Olay yargıya intikal ettiğinden önümüzdeki günlerde bu haberin nereden kaynaklandığı ve böyle bir telefon konuşması varsa kimler arasında geçtiği zaten ortaya çıkacaktır. Biz bunun bir isim benzerliği sonucunda bir muhabir arkadaşımızın araştırma zahmeti içine girmeden, müvekkilimin canlandırmış olduğu ve sadece bir rolden ibaret olan bir karakteri müvekkilimin şahsıyla özdeşleştirmek yanılgısı içine girmesinden kaynaklandığını değerlendiriyoruz. 
Müvekkilimin, özellikle bu yıl "Uyuşturucu ile Mücadele" ve "Eğitime Katkı Kampanyaları" çerçevesinde yürüttüğü ve daha da yürüteceği faaliyetleri gündeme getirmeyip, yeterince araştırma yapılmadan yazılan ve aslı astarı olmayan bir habere konu yapılmasını da hala anlamış değiliz. 
Yapmamış olduğu bir telefon konuşmasının başka şeyleri de çağrıştıracak bir şekilde verilmesi nedeniyle müvekkilimin mağdur olduğunu ve kişilik haklarının ağır bir şekilde ihlal edildiğini kamuoyuna saygıyla bildiririz. 

Oktay KAYNARCA 
Vekili Av. Ramazan BULUT 


</TEXT>
</DOC>
