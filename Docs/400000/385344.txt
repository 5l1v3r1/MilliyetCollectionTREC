<DOC>
<DOCNO> 385344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonyas06.html </URL>
<DATE> 2005/10/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İftarda içilen sigara vücudu nasıl etkiliyor 
</HEADLINE>
<TEXT>

     Sigarayla Savaşanlar Vakfı Başkanı Ubeyd Korbey, iftarda tam doymadan içilen sigaranın, kalp hızını ve tansiyonu artırdığını, damarlarda daralmalara, kanın pıhtılaşmasına ve sinir sisteminin zarar görmesine yol açtığını belirtti. 
     Korbey, sigara yüzünden Türkiye'de yılda yaklaşık 110 bin kişinin öldüğünü, binlerce kişinin de iyileşmesi güç hastalıklara yakalandığını ve özürlü olarak yaşamını sürdürdüğünü söyledi. 
     Yapılan tüm uyarılar ve zararları yolundaki bilgilendirme çalışmalarına karşın sigara kullanımının arttığını ifade eden Korbey, sigaranın ramazan ayında diğer dönemlere oranla daha büyük riskler oluşturduğunu anlattı. 
     Böcek zehiri kadar etkili nikotin ile egzoz gazı olan karbonmonoksit içeren sigara dumanının, vücuda ciddi oranda zarar verdiğini ifade eden Korbey, şunları kaydetti 
     ''Oruç açıldığında hücreler yoğun oksijene ihtiyaç duyuyor. Bu dönemde oruç tutan tiryaki, birkaç lokmadan sonra yaktığı sigarayla hücrelere oksijen yerine zehir gönderiyor. Henüz tam doymadan yakılan sigara, kan basıncını, kalp hızını, tansiyonu, kalp kasının kasılmasını ve oksijen tüketimini artırıyor. Kanın oksijen taşıma yeteneğini azaltan sigara, damarların daralmasına, sinir sisteminin zarar görmesine, kanın pıhtılaşmasına yol açabiliyor. Yoğun zehirle karşılaşan, başta beyinde olmak üzere, vücuttaki hücreler ölüyor, organlar ciddi oranda zarar görüyor.'' Tiryakilerin bu zararlı sonuçları, baş dönmesi, gözlerin kararması ve titremeyle hissettiğini belirten Korbey, pasif içicilerin de benzer durumlarla karşılaşabildiğini bildirdi. 
     İftarda ardı ardına içilen sigaranın, beyin kanaması, kalp krizi ve felç riskini 10 kat artırdığını vurgulayan Korbey, damarlarda daralmalara yol açan sigaranın zamanla erkeklerde iktidarsızlığa, kadınlarda kısırlığa neden olabildiğini kaydetti. 
     Sigaranın vereceği hasarı azaltmak için tiryakilerden sabırlı olmalarını isteyen Korbey, ''Tam doyduktan ve yemekten en az 20 dakika geçtikten sonra sigara içilmelidir. Ayrıca ardı ardına sigara yakılmamalıdır'' dedi. 
     
</TEXT>
</DOC>
