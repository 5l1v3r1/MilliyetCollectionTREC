<DOC>
<DOCNO> 361569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo09.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlam' geliyorlar 
</HEADLINE>
<TEXT>


Sarı - Kırmızılı ekibin Teknik Direktörü Ertuğrul Sağlam taraftarlara umut saçtı. Genç hoca, "Üst sıralara oynayan, futboluyla konuşulan, iddialı bir ekip ortaya çıkarmaya çalışıyoruz. Camia sabır göstersin yeter" ifadesini kullandı 

ÖZEL RÖPORTAJ TUNÇ KAYACI 


Kayserispor Teknik Direktörü Ertuğrul Sağlam, Sarı - Kırmızılı takımın yeni sezonda üst sıraları hedefleyeceğini söyledi. Geçen sezon Samsunspor'da görev yapan genç hoca, Kızılcahamam'daki hazırlık çalışmalarının yararlı geçtiğini belirtti. 
Yeni sezonda 4-4-2 sistemiyle mücadele edeceklerini kaydeden Sağlam, "Mevcut kadrodaki oyuncuların sisteme uyumlarını kamp döneminde gördüm. Geçen sezonki kadrodan 11 futbolcu gitti. Yerlerine 5 yeni futbolcu alındı. Elimizde genç yetenekler bulunuyor. Geçen yıl bunların bir kısmını kamuoyu tanıdı. Ancak alternatifli bir ekip oluşturmak için yeni transferlere ihtiyacımız olacak. Geç kalmış gibi görünebiliriz ama panik yapmıyoruz. Kendimizden eminiz. Çünkü yönetimin bu konuda büyük bir desteği var" dedi. 
Ertuğrul Sağlam kadrosunda değerli oyuncular bulunduğunu belirterek, "Bulgar Milli Takımı kalecisi Ivankov'u aldık. Diğer transferler Yordanov, Fatih Ceylan ve Muhammet Yoldaş herkesin takdir ettiği isimler. Mehmet Topuz, Ali Turan gibi önemli oyuncular da kadromuzda yer alıyor. Ama içeride geçen yıldan maç eksiği olan önemli isimler de var. Başta Balili, Gökhan Ünal ve Pesir'i sayabilirim" diye konuştu. 
Kayserispor'un büyük hedefler peşinde koşması gerektiğini de vurgulayan Ertuğrul Sağlam şöyle devam etti "Üst sıralara oynayan, futboluyla konuşulan bir takım ortaya çıkarmaya çalışıyoruz. Hedef kümede kalmak olsaydı bu kadroya yapılacak takviyeler konusunda ısrarcı davranmaya gerek yoktu. Taraftarımız bize biraz zaman tanımalı. Onların gönlünde üst sıralara oynayan ve küme düşme tehlikesi yaşamayan bir Kayserispor olduğunu biliyorum. Bu bilinçle çok iyi bir ekip oluşturuyoruz. İçleri rahat olsun" diye konuştu. 

Skoko Ada'ya uçtu 

Gençlerbirliği'nden ayrılmayı kafasına koyan yıldız futbolcu İngiltere Premier Ligi'nin yeni ekibi Wigan'la anlaştı. Kulüpler arasındaki pazarlıklar devam ediyor 

NECMİ KEPÇETUTAN 

Josip Skoko yeni sezonda İngiltere'de top koşturacak. Gençlerbirliği'nden ayrılmak isteyen Avustralyalı futbolcu, Premier Lig'e bu sezon yükselen Wigan Athletic Kulübü ile yaptığı görüşmeler sonunda her konuda anlaşmaya vardı. 
İngiliz ekibinin, Skoko için 500 bin sterlini gözden çıkardığı ve transferin bitme aşamasına geldiği bildirildi. 
Başkan İlhan Cavcav sözleşmesi süren Skoko'yu 500 bin sterlin karşılığında bırakmayı kabul ederken, kendi transferinde iki kulüp arasında iletişimi sağlayan başarılı futbolcu taksit talebinde bulundu. Bu sorunun bugün büyük ihtimalle aşılacağı kaydedildi. 
Bu arada Kırmızı - Siyahlı kulüp, Teknik Direktör Ziya Doğan'ın kadroya almadığı Tunuslu Sami Gtari'yi Diyarbakırspor'a verdi. Gençlerbirliği, bu transfer için 250 bin dolar alacak. 

Denizli'de operasyon 

FERAH IŞIK 

Bolu kampını tamamlayan Yeşil - Siyahlı takımda Teknik Direktör Giray Bulak kadroda indirime gitti. Bulak, Kızılcahamam'da yapacakları kampa 9 oyuncuyu götürmeyeceğini açıkladı. Alp, Yaser, kaleci Soner, Hüseyin Ateş, Hasan Ali, Ozan, Berk, Muhammet ve Hasan Durmaz'ı gözden çıkaran tecrübeli hoca, Sultan Yıldız hakkındaki kesin kararını henüz vermediğini belirtti. İstanbulspor'un ısrarla istediği Alp'in satış listesine konulacağı, öteki oyuncuların da kiralık olarak gönderileceği ifade edildi. 

Zirve gibi seminer 

MHK'nın Abant'ta düzenleyeceği uluslararası hakem seminerine Devlet Bakanı Şahin, Adalet Bakanı Çiçek ve İçişleri Bakanı Aksu da davet edildi 

Devletin zirvesi hakem seminerinde buluşacak. Merkez Hakem Kurulu tarafından 29 Temmuz - 4 Ağustos tarihleri arasında Abant'ta düzenlenecek uluslararası hakem seminerine Başbakan Yardımcısı ve Devlet Bakanı Mehmet Ali Şahin, Adalet Bakanı Cemil Çiçek ve İçişleri bakanı Abdülkadir Aksu ile Süper Lig'de mücadele edecek kulüplerin valileri ve il emniyet müdürleri davet edildi. 
İlk defa bu çapta geniş kapsamlı bir seminer düzenlendiğini belirten MHK raportörü Osman Avcı, Süper Lig takımlarının yönetici, teknik direktör ve takım kaptanlarının da seminere geleceklerini söyledi. 7'si FIFA kokartlı olmak üzere 91 üst klasman hakemi ve yardımcı hakeminin katılacağı seminerde UEFA asbaşkanı Şenes Erzik, UEFA Hakem Kurulu Başkanı Volker Roth, UEFA Hakem Kurulu Üyesi Bergamo ile Milli Takımlar Başdanışmanı Fatih Terim de birer konuşma yapacak. 
Toplam 6 gün sürecek kampın çok yoğun geçeceğini belirten Osman Avcı, "Katılımı geniş kapsamlı tuttuk. Özellikle ilk gün, 3 bakanımızın, statlarda yaşanan gerginliği azaltmak için konuşmalar yapmaları ve önemli mesajlar vermeleri bekleniyor" açıklamasını yaptı. 

Makinwa gönderildi 

Kamp çalışmalarını Avusturya'da sürdüren Vestel Manisaspor'da bir süredir denenen Nijeryalı oyuncu Henry Makinwa sınıfı geçemedi. Futbol Şube Sorumlusu Semih Vardarer, hazırlık maçlarında forma şansı verilen Makinwa'nın, Teknik Direktör Levent Eriş'in raporu doğrultusunda gönderildiğini açıkladı. İdari Menajer Mustafa Turgat ise yaptığı açıklamada, Avusturya kampının çok iyi geçtiğini belirtti. 
Transferde de başarı sağlandığını anlatan Turgat, "Şu ana kadar 5 nokta transferi yaptık. Zafer, Serkan, Fabio, Meduna ve Petr'in takıma büyük güç katacağına inanıyorum. Avrupa'da temaslarımız devam ediyor. İki yabancı oyuncu daha almak istiyoruz. Kamptaki atmosfer çok olumlu" dedi. 

Mersin'de imza şov 

İkinci Lig A Kategorisi'nin güçlü ekibi Mersin İdmanyurdu, iç ve dış transferde toplam 7 futbolcuyla sözleşme imzaladı. Geçen sezon Kırmızı - Lacivertli ekipte forma giyen, Sezer Güner ve Altay Can ile 1'er yıllık, dış transferde ise Kayserispor'dan Serkan Damla, Aydınspor'dan Serkan Meriç, Ispartaspor'dan Gökhan Çavuş, Kasımpaşaspor'dan Levent Erdoğdu ve Ankara Tarım Kredispor'dan Ercan Güneri ile ikişer yıllık sözleşme imzalandı. 

Bursa'da ilk etap tamam 

Yeşil - Beyazlı takım, Vakıfköy Orhan Özselek Tesisleri'nde sabah yaptığı antrenmanla yeni sezonun ilk etap çalışmalarını noktalarken Teknik Direktör Raşit Çetiner, futbolcularına pazartesi gününe kadar izin verdi. Yaklaşık 1,5 saat süren antrenman ısınma koşularıyla başladı. Futbolcular daha sonra kültür fizik hareketleriyle idmanı bitirdi. 10 gün süren ilk etap kampta oyuncularını yakından tanıma fırsatı bulduğunu kaydeden Raşit Çetiner, "Hepsi iyi çalıştı. Takımdan çok memnunum. Nevşehir kampımızda Kayserispor, Erciyesspor ve Aksarayspor'la hazırlık maçları oynayacağız" diye konuştu. 

Kartalspor rotayı çizdi 

İkinci Lig B Kategorisi takımlarından Kartalspor, Bolu'da kampa girdi. Bordo - Beyazlı futbolcuların ilk antrenmanda son derece hırslı oldukları gözlenirken Teknik Direktör Orhan Yüce iddialı açıklamalar yaptı. Takımda 14 yeni transfer bulunduğunu kaydeden Yüce, "Oyuncuların hırsı beni sevindiriyor. Bizim de her takımın olduğu gibi tek hedefimiz var o da A Kategorisi'ne çıkmak" ifadesini kullandı. 


</TEXT>
</DOC>
