<DOC>
<DOCNO> 381058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/siyaset/asiy.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyaya ağır eleştiri 
</HEADLINE>
<TEXT>


Başbakan Recep Tayyip Erdoğan, 'Bizim medya ülke çıkarı falan düşünmüyor. Meslek ahlakı diye bir şey kalmadı' dedi ve yabancı sermayenin girmesiyle yerli medyanın düzeleceğini iddia etti 

ANKARA Milliyet 


Başbakan Erdoğan, Adana'da bir otel odasında ölü bulunan Ata Türk'e ilişkin yayınları eleştirirken, Türk medyasına ağır eleştiriler yöneltti. Dünya medya devleriyle görüştüğünü açıklayan Erdoğan, medyada yabancı sermayeyle düzelmeler olacağını savundu. Önceki gece atv'de Fatih Altaylı'nın sorularını yanıtlayan Erdoğan, medyadaki sermaye yapısı ile tartışma yaratan yayınları da değerlendirdi. "Yabancı sermayenin Türkiye'ye girmesiyle yararlı gelişmeler yaşanacak" diyen Erdoğan, şunları söyledi 

'Ata olayının sebebi' 
"Yerli medyadan, hepsini kastetmiyorum, bazılarından, daha da faydalı olanlar çıkacaktır. Bizim medya bazı şeyleri öyle topa tutuyor ki, ülke çıkarı falan düşünmüyor. Bir yerde terör eylemi oluyor, bazı televizyonlar güm, güm, 45 dakika, 1 saat... Bir Ata Türk olayı oldu. 45 dakika, 1 saat haber mi olur Neyle meşhur olmuş bu insan Şahadet bu kadar ucuz mu Saygısızlık değil mi Bayrak Bunlar ne basit işler böyle. Bunun bir sebep-netice ilişkisi yok mu Ata Türk bence neticedir, sebep değildir. Sebep, medyadaki çirkin yayınlardır, o ne menem yayınlardır..." 

'Yabancılarla iş kolay' 
Erdoğan, "Yabancılar yapmayacak mı " sorusu üzerine şöyle devam etti 
"Yabancılarla bu konuyu daha rahat halledersin. Bizimkilere bu uyarıyı yaptığınızda olayı alıyor, ticari şekilde farklı yaklaşıyor. Şu anda öyle programlarımız var ki, yüzde 98'i Müslüman olan ülkede Türk örf, detlerine, aile yapısına ters yayın politikasıyla, magazin almış başını gidiyor. Meslek ahlakı diye de bir şey kalmadı. Bu işin standardının oturması lazım." 
Başbakan, 'Yabancı sermayenin Türkiye'de medya almasının uzun vadede tehlikeli olacağı ve bölücü yayınlar yapılabileceğinin' hatırlatılması üzerine şunları kaydetti "PKK' nın medya grubu Türkiye'nin içinde mi kurulu. Danimarka'dan yayın yapıyor. İşini dışarıdan yayınlarla yürütüyor. Durdurabiliyor musunuz Durduramıyorsunuz. Farklı ülkelerden gidişler var." 

'Sınırlama adil değil' 
Erdoğan, Uzanlar'ın medya kuruluşlarının satışı konusundaki "Medya tekeli kırıldı" sözleri anımsatılınca, şu açıklamayı yaptı "Dünya devi bazı yayın gruplarından benimle görüşenler var. Bunlardan huzursuzluk duymuyorum. Bu gruplar Türkiye'den gelecek, garanti bekliyor. Onlara bu güveni vermeliyiz. Radyolar, televizyonlar, arkasından yatırımlar başlayacak. Televizyonların yabancılara satışında hissenin yüzde 25'te bırakılmaması gerek, bu adil değil. Eğer Türkiye, küreselleşen dünyada yerini alacak bir hedef belirlemişse, bu konularda çekinmemesi lazım." 

'Komutanlar duygusal konuşuyor' 

ANKARA Milliyet 

Başbakan Recep Tayyip Erdoğan, bazı komutanların kendini frenleyemediğini ve duygusal açıklamalar yaptığını söyledi. Erdoğan, "Duygusallıklardan uzak, kontrollü istişareler neticesi bazı açıklamaların yapılmış olması, zannediyorum hata payını daha da düşürür" dedi. 
atv'de önceki gece soruları yanıtlayan Erdoğan, Terörle Mücadele Yasası'nda düşünülen değişiklikleri değerlendirirken, askerlerin yetki konusunda dile getirdikleri sıkıntılara da değindi. Erdoğan, soru üzerine "Askerlerimiz kanaatlerini bize iletti, biliyoruz. Polislerin de var. Yeni hazırlanan taslak, güvenlik güçlerinin daha güçlü hale getirilmesi ve özgüvenini artırıcı tedbirler içerecek" dedi. 

AKP'lilere TMY uyarısı 
Düzenlemeleri yaparken özgürlüklerden geri adım atılmayacağını vurgulayan Erdoğan, şunları söyledi 
"TCK'da bir denge kurduk. Gerek Genelkurmay, gerek jandarmayla el ele yürüttüğümüz mücadele taleplerinin hepsi, bu değerlendirmenin içinde yer alacak. Bundan tabii bir şey olamaz. Parti içinde bazı arkadaşlarımızın olumsuz yaklaşımlarını duydum. Bunların olmaması gerekir. Hiçbir kurumun birbiriyle kavgalı olmaya hakkı yok. Ortak payda ülkemizin çıkarlarıdır. Bunu göz ardı etmeden teröre karşı ortak mücadelemizi sürdürürüz." 

Altaylı'dan Erdoğan'a Kedi kavgacı çıktı 

ANKARA Milliyet 

Başbakan'ın konuk olduğu Teke Tek programında, Erdoğan'ın Fatih Altaylı'nın kızına hediye ettiği kedi de gündeme geldi. Altaylı, Erdoğan'a "Size hemen bir haber vereyim. Kızıma hediye ettiğiniz kedinin sağlık ve sıhhati son derece yerinde, ancak biraz kavgacı. Mahalledeki kedilerle kavga ediyor" dedi. Erdoğan'ın da gülerek zararlar için, "perdeler filan" demesi üzerine Altaylı, "Perdeler, saksılar, mobilyalar, her şey bitti. Kapıda buradaki arkadaşlara 'Yakında fil yollayacağım. Bahçede bir yer hazırlayın' dedim" karşılığını verdi. Altaylı, kedi için Erdoğan'a tekrar teşekkür ederek, "Gayet mutluyuz, sağ olun" diye konuştu. 

'PKK'da her kafadan ayrı ses çıkıyor' 

Kendisine "terörist Abdullah Öcalan'ın Türkiye'yi cezaevinden yönettiği" iddialarını anımsatan Irak Devlet Başkanı Celal Talabani'ye, "Türkiye'de demokrasi var" dediğine ilişkin haberleri de değerlendiren Erdoğan, CHP'nin bu konudaki yaklaşımını eleştirdi. Erdoğan şunları söyledi 
"Türkiye'de demokrasi var, derken, içeriden Öcalan'ın Türkiye'ye, Türkiye'yi yönetmesine yönelik bir karar ortaya koymam veya böyle bir zemini Talabani'ye takdim etmem çok yanlış bir şeydir. Böyle bir şey yok dememe rağmen, ana muhalefet lideri herhalde İmralı'yla daha sık görüşüyor ki, oradan o bilgi elde edilmiş oluyor." 

'Örgütte dağınıklık' 
"İmralı'dan yönetiliyor'u konuşmak bana düşmez. Kendisi yakınlarıyla bu noktada ne kadar iletişim sağlar, ben bilemem. Ama terör örgütünün dışarıda zaten bir yapılanması var. Bu yapılanma içinde ne yapabiliyorsa, şu anda onu yapıyor. Avukatlarıyla olan görüşmeler de yasa gereği 1 Haziran'a kadar devam etmiştir. Şimdi ailesi ve yakınları 15 günde bir görüşüyor. Örgütte ciddi bir dağınıklık var. Her kafadan ayrı ses çıkıyor. Güya legaliteye geçme gayretinde olanlarda da bu farklı sesleri görüyorsunuz." 


</TEXT>
</DOC>
