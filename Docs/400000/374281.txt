<DOC>
<DOCNO> 374281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/spo30.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Souness doymuyor 

İNGİLTERE Premier Ligi'nin ilk 4 haftasında gol atamayan Newcastle United, Michael Owen'ı renklerine bağladı. Fenerbahçeli Anelka'da umduğunu bulamayan Siyah-Beyazlılar, Real Madrid'in gözden çıkardığı İngiliz golcü ile 4 yıllık anlaşma yaptı. Newcastle'ın, Real'e 28 milyon Euro ödeyeceği bildirildi. 

Devlet kazandı 

İDDAA oyununda bugüne kadarki 571 trilyon liralık toplam hasılatın 44 trilyon lirası kulüplere dağıtılırken, şans oyunları vergisi olarak devletin kasasına 133 trilyon lira girdi. Hasılattan bayilerin aldığı komisyon ise 42 trilyon lira oldu. 

Ödül yetmedi 

AKDENİZ Oyunları, Universiade, çeşitli branşlardaki Dünya ve Avrupa Şampiyonaları'nda arka arkaya gelen madalyalar, ödül bütçesini aşınca, spor teşkilatı çareyi Maliye Bakanlığı'ndan ek ödenek istemekte buldu. 3.7 trilyonluk bütçeye karşın dağıtılması gereken ödül 4.5 trilyonu buldu. 



</TEXT>
</DOC>
