<DOC>
<DOCNO> 357531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/guncel/gun07.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örsan Öymen Ödülü' Bostan'ın 
</HEADLINE>
<TEXT>


"2004 Milliyet Yılın Kentler Tarihi Ödülü', Marmara Üniversitesi'nden Yard. Doç. Dr. Bostan'a verildi 

İSTANBUL Milliyet 

Milliyet yazarı Örsan Öymen anısına düzenlenen '2004 Milliyet Yılın Kentler Tarihi Ödülü', Marmara Üniversitesi Edebiyat Fakültesi Tarih Bölümü Öğretim Üyesi Yard. Doç. Dr. Hanefi Bostan'ın oldu. 
Prof. Dr. Ruşen Keleş'in başkanlığında, Prof. Dr. Zekai Görgülü, Prof. Dr. Mehmet Çubuk, Prof. Dr. Feridun Emecan, Prof. Dr. Özer Ergenç, Prof. Dr. Vahdettin Engin, Prof. Dr. Mehmet Genç, Prof. Dr. İlber Ortaylı, Prof. Dr. Metin Sözen'den oluşan Seçici Kurul, bu yıl 15'incisi düzenlenen 2004 Milliyet Örsan Öymen Anısına Yılın Kentler Tarihi Ödülü'nü Yard. Doç. Dr. Bostan'a "15.-16. Asırlarda Trabzon Sancağında Sosyal ve İktisadi Hayat" adlı yapıtı nedeniyle verdi. 
Seçici Kurul, Yard. Doç. Dr. Bostan'ın yapıtının ödüle değer görülmesinin gerekçesini, "Kaynaklara ulaşma ve iyi bir literatür taraması, konuyla ilgili önceki araştırmaları olumlu bir biçimde irdelemesi, ikna edici sonuçları olması, Trabzon kenti üzerine çok araştırma olmasına karşın farklılık sergilemesi, arşivlerden kente yeni bilgi ve katkılar aktarması, bilimsel kriterlere olumlu yaklaşımlar yapması" şeklinde açıkladı. 
Ödül, 6 Temmuz Çarşamba günü Doğan Medya Center'da düzenlenecek törenle Yard. Doç. Dr. Bostan'a verilecek. 


</TEXT>
</DOC>
