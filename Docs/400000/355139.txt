<DOC>
<DOCNO> 355139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy10.html </URL>
<DATE> 2005/06/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'AKP iktidarında ilk ve en 100' 
</HEADLINE>
<TEXT>

     AK Parti Genel Başkan Yardımcısı Akif Gülle, muhalefete seslenerek, ''Yaptırmayız, sattırmayız diye bağırıp çağıracağınıza, projelerinizi ortaya koyun'' dedi. 
     Gülle, TBMM'de düzenlediği basın toplantısında, partisinin Tanıtım ve Medya Başkanlığı'nın hazırladığı ''AK Parti İktidarında İlk ve En 100'' adlı kitapçığı gazetecilere tanıttı. 
     Partilerin, iktidara gelmek için kurulduğunu ifade ede Gülle, iktidarların da halka vaat ettikleri programları uygulamak ve sonuç almak isteyeceklerini söyledi. 
     İktidarların yaptıklarının veya yapamadıklarının denetçisinin geniş halk kitleleri, basın-yayın organları ve sivil toplum örgütleri olduğunu hatırlatan Gülle, AK Parti'nin, bu denetim mekanizmalarının işini daha da kolaylaştırmak için bir adım attığını ve Türk siyasetinde ilk kez kısa, orta ve uzun vade acil eylem planını açıkladıklarını hatırlattı. 
     Gülle, 30 aylık iktidarları döneminde gerçekleştirdikleri ''İlk ve En 100''den bazı örnekler sundu. 
     Kamu sağlık hizmetlerinin ilk kez AK Parti iktidarında tek çatı altında toplandığını, enflasyonun 35 yıl aradan sonra tek haneli rakamlara indiğini, en yüksek ihracatın bu dönemde gerçekleştiğini söyleyen Gülle, en yüksek ekonomik büyümeyi de iktidarlarının sağladığını ifade etti. 
     Gülle, ilk kez iktidarları döneminde Türk Lirası'ndan 6 sıfır atıldığını, Bağ-Kur'lu çiftçilere en yüksek oranda maaş artışı sağladıklarını, ilk kez milli eğitime en yüksek bütçeyi ayırdıklarını kaydederek, duble yol yapımı, dernek kurma yaşının 18'e indirilmesi ve TCK değişikliğine ilişkin bilgi verdi. Gülle, ayrıca, ilk kez bir Türk'ün, İslam Konferansı Genel Sekreterliği'ne seçildiğini vurguladı. 
     Hazırlanan kitapçıktan 1 milyon adet bastırılarak dağıtıldığını bildiren Gülle, şöyle konuştu 
     ''Muhalefet partilerine de seslenmek istiyorum biz yaptıklarımızı anlatıyoruz, kamuoyu ile paylaşıyoruz. Sizin de yapacaklarınızı dinlemek ve görmek istiyoruz. 'Yaptırmayız, sattırmayız' diye bağırıp çağıracağınıza, projelerinizi ortaya koyun. 
     Partinizdeki arzu etmediğiniz gelişmeler, istifalar veya mahkeme kararı ile partinize dönen belediye başkanları -bu da Türkiye'de ilk kez muhtemelen- haleti ruhiyyenizi bozabilir. Ancak, hiç birimizin Türk siyasetinin haleti ruhiyyesini bozmaya hakkımız yok. 
     Unutmayalım, seçim için yolun yarını geçtik. 2007 Kasımı'nda tekrar halkın huzuruna çıkacağız.'' 
     
     'TÜRKİYE MİLLETVEKİLLİĞİ' 
     Gülle, bir gazetecinin, Türkiye milletvekilliğinin tartışıldığını hatırlatarak, bu yönde bir çalışmaları olup olmadığını sorması üzerine, ''Bırakılım biraz tartışılsın. Tartışılması, olgunlaşması anlamına gelir. Olgunlaşması ise altyapı hazırlamasına kolaylık sağlar. Tartışmalardan, inşallah Türk siyaseti için hayırlı sonuç çıkar'' dedi. 
     Akif Gülle, basın toplantısından sonra, Parlamento Muhabirleri Derneği'ni PMD ziyaret ederek, yeni seçilen yönetimi kutladı. 
     
</TEXT>
</DOC>
