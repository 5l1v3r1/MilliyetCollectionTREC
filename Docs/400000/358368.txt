<DOC>
<DOCNO> 358368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy04.html </URL>
<DATE> 2005/07/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
RTÜK Kanunu'nda yapılan değişiklik yürürlüğe girdi 
</HEADLINE>
<TEXT>

     73 sayılı "Radyo ve Televizyonların 
     Kuruluş ve Yayınları Hakkında Kanunda Değişiklik Yapılmasına Dair Kanun", Resmi Gazete’nin bugünkü sayısında yayımlanarak, yürürlüğe girdi. 
     Anayasa’da yapılan değişikliğe paralel olarak hazırlanan kanun, Radyo ve Televizyonların Kuruluş ve Yayınları Hakkında Kanun’da değişiklik yaparak, Radyo ve Televizyon Üst Kurulu’nun RTÜK 
     oluşumunu yeniden belirliyor. 
     Buna göre Üst Kurul, en az 4 yılık yükseköğrenim görmüş, meslekleriyle ilgili konularda kamu veya özel kuruluşlarda en az 10 yıl görev yapmış, mesleki açıdan yeterli bilgiye, deneyime ve devlet memuru olma niteliğine sahip 30 yaşını doldurmuş kişiler arasından TBMM tarafından seçilecek 9 üyeden oluşacak. 
     Seçim için, siyasi parti gruplarının TBMM’deki sandalye sayısına göre belirlenecek üye sayısının ikişer katı aday gösterilecek. Kurul üyeleri, bu adaylar arasından, her siyasi parti grubuna düşen üye sayısı esas alınmak suretiyle TBMM Genel Kurulu’nca seçilecek. Ancak siyasi parti gruplarında, TBMM tarafından yapılacak seçimlerde kime oy kullanılacağına dair görüşme yapılamayacak ve karar alınamayacak. 
     Üst Kurul üyelerinin seçimi, adayların ilanından sonra 10 gün içinde yapılacak. Siyasi parti grupları tarafından gösterilen adaylar için ayrı ayrı listeler halinde birleşik oy pusulası düzenlenecek. 
     Adayların adlarının karşısındaki özel yer işaretlenmek suretiyle oy kullanılacak. Siyasi parti gruplarının kontenjanlarından Üst Kurul’a seçilecek üyelerin sayısından az veya fazla verilen oylar, geçersiz sayılacak. 
     Karar yeter sayısı olmak şartıyla seçimde en çok oyu alan boş üyelik sayısı kadar aday, seçilmiş olacak. Sonuç, Resmi Gazete’de yayımlanacak. 
     Bu seçimlerde, boşalan üyeliklerin siyasi parti gruplarına dağılımı, ilk seçimde siyasi parti gruplarının kontenjanından seçilecek üye sayısı ve siyasi parti gruplarının hali hazırdaki üye sayısı dikkate alınarak yapılacak. 
     Üst Kurul üyelerinin görev süresi, 6 yıl olacak. Üyelerin üçte biri, 2 yılda bir yenilenecek. Üyelerin görev süresinin bitiminden 2 ay önce üyeliklerde herhangi bir nedenle boşalma olması halinde ise boşalma tarihinden veya boşalma tarihinde, TBMM tatilde ise tatilin bitiminden itibaren 1 ay içinde aynı usulle seçim yapılacak. 
     Kanunun geçici maddesine göre, Üst Kurul üyelerinin seçimi için siyasi parti grupları, bugünden itibaren 5 gün içinde belirtilen şartları taşıyan adaylarını TBMM Başkanlığı’na bildirecek. Üst Kurul üyelerinin seçimi, adayların bildiriminden itibaren 5 gün içinde tamamlanacak. 
     Üst Kurul üyelerinin yenilenmesini sağlamak üzere, 2 yıl sonra yenilenecek olanları belirlemek için, seçimden 2 ay önce ad çekme işlemine başvurulacak. 4 yıl sonra yenilenecek olan üyelerin tespiti için aynı esasa uyularak ad çekilecek. Ancak 2. yılın sonunda seçilmiş üyeler bu ad çekmeye girmeyecek. 
     
</TEXT>
</DOC>
