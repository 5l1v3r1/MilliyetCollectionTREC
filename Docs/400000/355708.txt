<DOC>
<DOCNO> 355708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonyas05.html </URL>
<DATE> 2005/06/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hollywood'da yaş farkı önemsiz 
</HEADLINE>
<TEXT>

     Amerikalı ünlü aktör Tom Cruise ile sinema yıldızı Katie Holmes arasındaki aşkın evlilik yolunda ilerlemesiyle, aralarında büyük yaş farkları olmasına rağmen evlenen Amerikalı şöhretler yeniden gündeme geldi. 
     1986 yılında Tom Cruise’ın başrolünü oynadığı "Top Gun" filmi 
     gösterime girdiğinde henüz 8 yaşında olan Katie Holmes’in, o yaştaki pek çok küçük kız çocuğu gibi Tom Cruise ile evliliği hayal ettiği belirtilirken, Holmes’un bu rüyasının gerçekleşmek üzere olduğuna dikkat çekiliyor. 42 yaşındaki Tom Cruise’un kendisinden 16 yaş küçük Katie Holmes ile evlenecek olmasının ise özellikle şöhretler dünyasında yadırganacak bir durum oluşturmadığı belirtiliyor. Bu konuda, özellikle aralarında 25 yıllık bir yaş farkı olmasına rağmen başarılı bir evlilik sürdüren Humphrey Bogart ile Lauren Bacall’ın ilişkisi örnek gösteriliyor. Aradaki yaş farkına rağmen evlenen ünlüler şöyle 
-Tony Randall-Heather Harlan 1970 doğumlu Harlan’ın 1995 yılında 75 yaşındaki Randal ile evlenmesi büyük dikkat çekmişti. Aralarındaki 50 yaş farka rağmen ikinci evliliğini Harlan ile yapan Randall, 77 yaşında ilk kez baba olmuş, üç yıl sonra ise ikinci çocuğu dünyaya gelmişti. Mazbut bir hayatı olan Randall, ilk evliliğini lise aşkı Florenve Goss ile yapmış, 54 yıl süren evliliği Goss’un kanserden ölümüyle son bulmuştu. Randall, genç eşi Harlan ile evliliğinin 9. yıldönümünü kutlayamadan geçen yıl hayatını kaybetmişti. -Groucho Marx-Eden Hartford Ünlü komedyen Marx, aralarında 40 yaş fark olan Hartford ile 1954 yılında evlendi. Bu evliliği 15 yıl sürdüren Marx için Hartford, ilerleyen yıllarda sadece eski eşlerinden biri oldu. Marx, öldüğü 1977 yılına kadar genç kadınlarla olmaya devam etti. -Charlie Chaplin-Oona O’Neill 54 yaşındayken 17 yaşındaki Oona O’Neill ile evlenen ünlü komedyen Charlie Chaplin, aradaki 35 yaşlık farka rağmen, bu evliliği öldüğü 1977 yılına kadar, yani 34 yıl başarılı bir şekilde sürdürdü. -Woody Allen-Soon Yi Previn Eski eşi Mia Farrow ile henüz çıkarken tanıştığı evlatlığı Güney Koreli Previn ile ilerleyen yıllarda evlenen Allen, büyük sansasyona yol açmıştı. Previn, ikisi Allen ile birlikte olmak üzere Farrow’un evlat edindiği 9 çocuktan biriydi. Farrow, Allen’dan da bir çocuk sahibi olmuştu. 1992 yılında Allen’la ilişkileri bozulan Farrow, ünlü komedyenin evinde Previn’in çıplak fotoğraflarını bulmuş, ancak Allen hakkında herhangi bir suçlamada bulunmamıştı. Allen, 1997 yılında 62 yaşındayken eski karısı Farrow’un 27 yaşındaki evlatlığı Previn ile evlenmiş ve kendisinden iki çocuk sahibi olmuştu. -Robert Evans-Catherine Oxenberg Aralarında 32 yıllık yaş farkı bulunan Evans ile Oxenberg’in evliliği, sadece dokuz gün sürmüştü. 1998 yılında 68 yaşındayken 36 yaşındaki aktris Catherine Oxenberg ile evlenen ünlü film yapımcısı Evans, büyük yaş farkına rağmen evlenip de başarısız olan ünlüler arasında en ön sırada yer alıyor. -Frank Sinatra-Mia Farrow Lana Turner ve Marilyn Monroe ile yaptığı iki evliliğinde de başarısız olan Frank Sinatra, 1966 yılında 50 yaşındayken, o tarihte 21 yaşında olan Mia Farrow ile evlendi. İki yıl süren bu evlilik, Sinatra’nın Lee Remick ile ilişkisinin başlamasıyla son buldu. Öte yandan 1970 yılında Andre Previn ile evlenen Farrow’un bu evliliği 8 yıl sürmüş, 1980’lerden itibaren ise Woody Allen ile beraberliği başlamıştı. -Humphrey Bogart-Lauren Bacall O tarihte 45 yaşında olan Bogart, üçüncü evliliğinin altıncı yılında 20 yaşındaki rol arkadaşı Bacall’a aşık oldu. Bogart, genç yıldız Bacall’la, aralarındaki 25 yıllık yaş farkına rağmen, karısından apar topar boşanarak 1945 yılında evlendi. Bogart’ın öldüğü 1957 yılına kadar evli kalan çift iki çocuk sahibi oldu. -Michael Douglas-Catherine Zeta Jones İlk evliliği 20 yıldan fazla süren Douglas, 56 yaşındayken kendisinden 25 yaş küçük sinema yıldızı Zeta-Jones ile evlendi. İki çocuk sahibi çift kasım ayında evliliklerinin beşinci yılını kutlayacak. -Rod Stewart-Rachel Hunter Bu ayın başlarında 34 yaşındaki nişanlısı Penny Lancaster’in hamile olduğunu açıklayan altı çocuk babası 60 yaşındaki Stewart’ın bu konuda açıklama yaparken unuttuğu şeyin, iki çocuğunun annesi Rachel Hunter ile devam eden evliliği olduğu belirtiliyor. Aralarında 25 yıl fark olan Stewart-Rachel çifti, 1999 yılından bu yana ayrı yaşamalarına rağmen hala boşanmış değil. -Liz Taylor-Larry Fortensky Büyük yaş farkı bulunan evliliklerde genelde yaşlı olan erkeklerken, bu kuralı bozan tek ünlü Liz Taylor oldu. Taylor, sekizinci evliliğini 1991 yılında 59 yaşındayken kendisinden 20 yaş küçük inşaat işçisi Larry Fortensky ile yaptı. Taylor’ın Fortensky ile evliliği 5 yıl sürdü. 18 yaşında ilk evliliğinin Hilton otelleri sahibi Conrad Hilton Jr. ile yapan Taylor’ın bu evliliği ise sadece 205 gün sürmüştü. 
     
</TEXT>
</DOC>
