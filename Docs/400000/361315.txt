<DOC>
<DOCNO> 361315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun27.html </URL>
<DATE> 2005/07/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erdoğan ile Putin'in yapacağı görüşme Rus basınında... 
</HEADLINE>
<TEXT>

     Başbakan Recep Tayyip Erdoğan'ın Rusya Devlet Başkanı Vladimir Putin ile Soçi'de yapacağı görüşmede, Rusya'nın PKK'yı terör örgütü olarak tanımasını isteyeceği ileri sürüldü. 
     Nezavisimaya gazetesinde bugün ''Terörizmden Pantürkizme'' başlığıyla yayınlanan yazıda, Rusya ve Türkiye liderlerinin, Karadeniz sahilinde 17 Temmuzda yapacağı görüşmede ikili ilişkilerin durumu, bölgesel ve uluslararası sorunları ele alacakları belirtildi. 
     Yazıda, ''ekonomik işbirliğinin yanı sıra uluslararası problemlerin de ele alınacağı görüşme sırasında, Kıbrıs ve Dağlık Karabağ, Irak ve Ortadoğu konularının da görüşülmesi bekleniyor'' denildi. 
     Görüşülecek uluslararası sorunlar arasında başlıca yeri terörle mücadele konusunun alacağını belirten gazeteye göre, Başbakan Recep Tayyip Erdoğan, PKK'nın Rusya tarafından terör örgütü olarak tanınmasını talep edecek. 
     Başbakan Erdoğan'a birkaç bakanın da eşlik edeceği belirtilen yazıda, ''Daha önceki görüşmelerde olduğu gibi, iki lider ekonomik ilişkilerin geliştirilmesi ve stratejik ortaklık konusunu gündeme getirecek'' denildi. 
     Türkiye'nin Rusya için başlıca ticari ortak olduğunu vurgulayan gazete, şunları kaydetti 
     ''2004 sonuçlarına göre, 11 milyar dolarlık ticaret hacminin 2005'de 15 milyar dolara ulaşması bekleniyor. 2007'de ticaret hacminin 25 milyara çıkarılması planlanıyor.'' Yazının sonunda, Rusya'nın resmi olarak Türkiye ile tüm alanlarda işbirliğinin geliştirilmesinden yana olduğu vurgulanarak, ''Türkiye'nin Orta Asya'da Pantürkizm düşüncelerini yaygınlaştırmasının Rusya'yı pek memnun etmediği'' de belirtildi. 
     
</TEXT>
</DOC>
