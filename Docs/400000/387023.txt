<DOC>
<DOCNO> 387023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/gun03.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karslı kızlara Bilfen desteği 
</HEADLINE>
<TEXT>


Baba Beni Okula Gönder kampanyasına destek veren Özel Bilfen Okulları, kardeş okul seçtiği Kars Mihralibey İlköğretim Okulu'nun 60 öğrencisine burs verdi 

MUKADDER YARDIMCIEL Kars DHA 

Milliyet'in başlattığı "Baba Beni Okula Gönder" kampanyasına destek veren Özel Bilfen Okulları, Kars'taki Mihralibey İlköğretim Okulu'nu kardeş okul seçti. Bu okuldaki 60 öğrenciye burs veren Bilfen, ayrıca bilgisayar, kitap, ders araç-gereci yolladı. 
Milliyet Yazarı Abbas Güçlü'nün Kanal D'de yayımlanan "Genç Bakış" programınına telefonla katılan İstanbul Özel Bilfen Okulları Müdürü Nurşen Kayatürk, Kars'taki bir okulu kardeş okul seçip yardımda bulunmak istediklerini açıklamıştı. 
Özel Bilfen İlköğretim Okulları, Kars'taki Mihralibey İlköğretim Okulu'yla kardeş oldu ve yardım gönderdi. Bilfen İlköğretim Okulları tarafından Mihralibey İlköğretim Okulu'ndaki 60 öğrenciye 50'şer YTL burs verilmeye başlandı. Okulda 22 bilgisayarın bulunduğu bir sınıf, tam donanımlı fen laboratuvarı, 2 bin kitabın bulunduğu bir kütüphane ve anasınıfı kurulurken, 400 öğrenciye de yiyecek, giyecek, kırtasiye ve temizlik malzemesi yardımı yapıldı. 
Kayatürk, Müdür Yardımcısı Emine Dinçtürk ile kampanyanın koordinatörü Nilgün Yorgancılar, Kars'a gelerek Mihralibey İlköğretim Okulu'nu ziyaret etti. Kayatürk, "Amacımız yardım yapıp gitmek değil. Biz Mihralibey İlköğretim Okulu'nda da küçük bir Bilfen modeli eğitim yapılsını istiyoruz" dedi. 




</TEXT>
</DOC>
