<DOC>
<DOCNO> 367620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko18.html </URL>
<DATE> 2005/08/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kırgızistan'da şirketlerin yüzde 40'ı kayıtdışı... 
</HEADLINE>
<TEXT>

     Kırgızistan'da faaliyette bulunan 500 binin üzerindeki işletmenin yüzde 40.6'sı kayıtdışı olarak çalışıyor ve devlete hiçbir ödeme yapmıyor. 
     Milli İstatistik Komitesi verilerine göre, 1 Temmuz 2005 itibariyle ülkede büyüklü küçüklü 519 bin 700 işletme faaliyette bulunuyor. Bu işletmelerin ise sadece yüzde 59.4'ünün yasal olarak resmi makamlarda kaydı bulunuyor. 
     Yılın ilk altı ayında toplam 2 bin 600 şirket açılış kaydı yaptırmasına rağmen bunların sadece 160'ının yani yüzde 6.2'sinin faaliyete başladığı belirlendi. 
     Ülkedeki işletmelerin yüzde 48.8'i oto tamiri, elektronik eşya ticareti ve tamiri ve diğer ticari dallarda faaliyet gösterirken, işletmelerin yüzde 23.2'si tarım sektöründe, yüzde 10.7'si ise ulaşım ve iletişim sektöründe faaliyet gösteriyor. 
     Halen faaliyette bulunan işletmelerde kamunun payı yüzde 13.5'i oluştururken, özel sektörün payı yüzde 86.5. Özel sektörde yabancılar ise 6 bin 600 işletme ile yüzde 10.5'lik bir paya sahip bulunuyor. 
     Kırgızistan'daki işletmelerin yüzde 88.2'sini küçük boy işletmeler oluştururken, bunların yüzde 78.7'si başkent Bişkek'te bulunuyor. Orta boy işletmelerin oranı yüzde 8.1, büyük boy işletmelerin oranı ise sadece yüzde 3.7 olarak görülüyor. 
     Başkent Bişkek, işletme sayısı bakımından ülkenin en önemli kenti olmasına karşın, bunlardan sadece yüzde 27'sinin faaliyet göstermesi nedeniyle de, faaliyetini durduran veya ara veren işletmeler bakımından da ülke genelinde ilk sırayı alıyor. Calalabad Eyaleti ise yüzde 81.6 ile, mevcut işletmelerden en çoğunun faaliyette bulunduğu bölge konumunda. 
     
</TEXT>
</DOC>
