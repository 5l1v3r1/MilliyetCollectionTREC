<DOC>
<DOCNO> 359194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy06.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
20. turda da seçemediler 
</HEADLINE>
<TEXT>


Anayasa Mahkemesi Başkanlığı seçimi, üyelerin oy verdikleri başkan adaylarından vazgeçmemesi nedeniyle kilitlendi. Seçime haftaya devam edilmesi kararlaştırıldı 

GÖKÇER TAHİNCİOĞLU Ankara 


Yaş haddinden emekliye ayrılan eski Başkan Mustafa Bumin'den boşalan koltuğa oturacak ismi belirlemek için Anayasa Mahkemesi'nde gerçekleştirilen seçim kilitlendi. 
Pazartesi günü 10 tur yapılan, ancak 5 aday üyenin, diğer 6 üyeden 5'inin oyunu alamaması nedeniyle ertelenen seçimin 2. gün turları dün gerçekleştirildi. Adayların çekilmemesi, üyelerin de oy verdikleri adaylardan vazgeçmemesi nedeniyle yapılan 10 tur sonunda sonuç çıkmadı. Anayasa Mahkemesi'nde 33 yıldan bu yana ilk kez seçimin ilk gününde başkan seçilememesi üzerine ertelenen seçim sonucu yine başkan seçilemedi. Alınan bilgiye göre, dün Tülay Tuğcu'ya 3, Başkan Vekili Haşim Kılıç, Fulya Kantarcıoğlu, Ahmet Akyalçın ve Mehmet Erten'e 2'şer oy çıktı. 

Haftaya devam 
Bunun üzerine seçim turlarına gelecek hafta devam edilmesi kararlaştırıldı. 
Seçimin ilk gün turları geçen pazartesi yapılmış, ancak 10 tur sonunda adaylardan hiçbiri başkan seçilmek için gerekli 6 oyu alamamıştı. Seçimde asıl üyeler Kılıç, Sacit Adalı, Kantarcıoğlu, Tuğcu, Akyalçın, Erten, Necmi Özler, Serdar Özgüldür ile yedek üyeler Cafer Şat, Mustafa Yıldırım ve Ali Güzel oy kullanmıştı. 


</TEXT>
</DOC>
