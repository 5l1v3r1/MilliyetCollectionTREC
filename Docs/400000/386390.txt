<DOC>
<DOCNO> 386390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy08.html </URL>
<DATE> 2005/10/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Koray Aydın, Yüce Divan'daki savunmasında Erdoğan'ı suçladı 
</HEADLINE>
<TEXT>

     Yüce Divan’da yargılanan eski Bayındırlık ve İskan Bakanı Koray Aydın, Meclis Soruşturma Komisyonu’nun hareket tarzının siyasi olduğunu savunarak, "İktidarın başındaki genel başkanın, büyükşehir belediye başkanlığı döneminde hakkında açılan onlarca dava ve verilmemiş hesaplar nedeniyle, bu saldırıları bertaraf etmek için hakkımda böyle bir işlem başlatılmıştır" dedi. 
     Koray Aydın’ın, "ihalelerde usulsüzlük yapıldığı ve mal varlığında haksız artış olduğu" iddiasıyla Yüce Divan’da yargılandığı davanın bugünkü duruşmasına sanık Koray Aydın ve avukatı Bülent Acar katıldı. 
     Duruşmada söz alan sanık Koray Aydın, kendisiyle ilgili TBMM’de oluşturulan soruşturma komisyonunun "siyasi bir kararla" kurulduğunu, hareket tarzının da "siyasi olduğunu" savundu. 
     Aydın, "İktidarın başındaki genel başkanın, büyükşehir belediye başkanlığı döneminde hakkında açılan onlarca dava ve verilmemiş hesaplar nedeniyle, bunları dağıtmak ve bu saldırıları bertaraf etmek için hakkımda böyle bir işlem başlatılmıştır" dedi. 
     Sanık Aydın, 23 yıldır ticari hayat içinde olduğunu, 5 yıl petrol işiyle uğraştığını anlatarak, daha sonra da babasının kurduğu Yolalan İnşaat Şirketi’nin ortağı olduğunu söyledi. 
     Bu şirketin 1995 yılında Sincan’a bir şubesini açtığını, daha sonra bir şubeyi şirketleştirdiğini belirten Aydın, "Bakanlığım döneminde, ’Bakan oldu, şirket kurdu’ şeklindeki haberlerin kaynağı budur. Benim zaten şirketlerim vardı. Bakanlığım döneminde sadece şirketin 2. şubesini şirket statüsüne kazandırdım. Sıfırdan şirket kurmuşum gibi takdim edildi" diye konuştu. 
     Koray Aydın, 1993 yılının Aralık ayında, Birlik Mahallesi’nde 9 parsele karşılık sözleşme imzaladığını, 1997 yılında inşaatlara başladığını belirterek, 1999 yılında bakan olunca, işlerinin yoğunluğu nedeniyle, satışına başlanmayan 3 parseli, gece Bakanlığa noter getirerek feshi ettiğini kaydetti. Bunun da basında, "Makamında iş bitiriyor" şeklinde haber yapıldığını savunan Aydın, "Takdir edilmem gereken bir konuda bile yalan haberlere maruz kaldım" dedi. 
     TBMM Soruşturma Komisyonu’nda bazı müteahhitlere mal satıldığı iddiasının da gündeme geldiğini hatırlatan Aydın, şirketiyle ilgili tüm bilgi ve belgeleri gönderdiğini, tüm kayıtların incelendiğini anlattı. Belge ve bilgiler incelendiğinde bu iddiaların da doğru olmadığının görüldüğünü iddia eden Aydın, "TBMM Soruşturma Komisyonu’nda, bu iddiaların asılsız, mesnetsiz olduğu bilindiği halde, siyasi bir amaca dayalı olarak, bu konuda ortaya konmuş hiçbir delil dikkate alınmadı" diye konuştu. 
     Bu iddialarla ilgili alım yapan firmaların 1-2’si dışındaki diğer firmaların kendi şirketinden yalnızca fayans satın aldığını kaydeden Aydın, bunun bile iddiaların ne kadar asılsız olduğunu gösterdiğini savundu. 
     Aydın, "TBMM Soruşturma Komisyonu’nun, 1995’teki malvarlığı beyanını dikkate alıp, vatandaş Koray Aydın’ı irdeleyerek, bakan Koray Aydın’ı suçladığını" savundu. 
     Eski Bayındırlık ve İskan Bakanı Koray Aydın’ın, "ihalelerde usulsüzlük yapıldığı ve mal varlığında haksız artış olduğu" iddiasıyla Yüce Divan’da yargılandığı davaya devam edildi. 
     Duruşmada söz alan sanık Koray Aydın, TBMM Soruşturma Komisyonu’nun, "malvarlığıyla ilgili araştırma yapmadığını" iddia etti. Komisyonun, malvarlığı ile ilgili "bir iddiada bulunduğunu, içini dolduramadığını" savunan sanık Aydın, "Sırf suçlamak, aldıkları emri yerine getirmek için ’malvarlığını ibraz edemedi’ gibi cümlelerin arkasına sığındılar" dedi. 
     Bakan olduğu 1999 yılından 2001 yılına kadar malvarlığında herhangi bir artış olmadığını, hatta bu dönem içinde malvarlığında azalma olduğunu söyleyen Aydın, "Ama TBMM Soruşturma Komisyonu, 1995’teki ilk mal beyanımı dikkate alarak, vatandaş Koray Aydın’ı 
     irdeleyerek, bakan Koray Aydın’ı suçladı. Burada yargılanan bakan Koray Aydın, vatandaş Koray Aydın’ın bir bildirimde bulunma gereği yoktur. Bakan Koray Aydın’ın nasıl verilmeyecek bir hesabı yoksa vatandaş Koray Aydın’ın da verilemeyecek bir hesabı yoktur" diye konuştu. 
     TBMM Soruşturma Komisyonu’nda 1995-1999 yılları arasındaki, yani bakan olduğu döneme kadar olan mal beyanlarının incelendiğini söyleyen Aydın, "Ben o dönemde ticari faaliyette olan bir insanım, hiç soruşturma yapmadan, bilgi, belge bulmadan, afaki, baştan savarcasına bir iddiada bulunulmuştur" dedi. 
     Sanık Aydın, mal beyanını tablo haline getirdiğini, gelecek duruşmada Yüce Divan’a sunacağını da bildirdi. 
     
     TANIK 

     Duruşmada tanık olarak dinlenen Yunus Doğan da ticaretle uğraştığını ve sanık Aydın’ın inşaat şirketi ile ticari ilişki içinde olduğunu söyledi. 
     Ankara’daki inşaat sektörüyle ilgili firmaların tümünü bildiğini, Koray Aydın’ın firmasının da Ankara’daki büyük toptancılardan biri olarak bilindiğini anlatan Doğan, Koray Aydın’ın firması ile "ucuz ve işlerine geldiği için" ticari ilişki içinde olduklarını kaydetti. 
     Doğan, "Koray Aydın bakan olmadan, hatta 1990 yılından önce bile ticari ilişkimiz vardı. Fiyatları ucuz devam ettiği sürece bundan sonra da ticari ilişkimiz devam edecektir" dedi. 
     Yüce Divan Başkanı Tülay Tuğcu’nun "Kilis Devlet Hastanesi inşaatını aldınız. Bu inşaatın malzemelerini Ankara’dan almak daha mı ucuz " sorusu üzerine Doğan, inşaat malzemeleriyle ilgili toptancıların Ankara’da bulunduğunu, bu nedenle fiyatların ucuz olduğunu belirtti. Doğan, "Biz bakanın firmasından o dönemde malzeme satın almadık. Fiyatları uygun değildi" diye konuştu. 
     Sanık Koray Aydın’ın firmasından Kırşehir ve Kocaeli’ndeki özel projeler için malzeme satın aldıklarını ifade eden Yunus Doğan, Koray Aydın ile tanışıklıklarının ve ticari ilişkilerinin çok eskiye dayandığını söyledi. 
     Tanık Ali Yılmaz’ın dinlenmesi için tebligat çıkarılmasına karar verilen duruşma, 18 Kasım Cuma gününe bırakıldı. 
     Gelecek duruşmada ayrıca, eski Müsteşar Yardımcısı Sedat Aban ile danışmanı Sadrettin Dinçer’e ait hazırlık soruşturması ifadelerini içeren video kaydının kapalı oturumda izlenmesine karar verildi. 
     Bu arada, Yüce Divan’daki duruşmayı Bilkent Üniversitesi Hukuk Fakültesi 1. sınıf öğrencileri de izledi. 
     
</TEXT>
</DOC>
