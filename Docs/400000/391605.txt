<DOC>
<DOCNO> 391605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/siy03.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cuma' için töreni erkene aldı iddiası 
</HEADLINE>
<TEXT>


Müdür Vekili Güçlü'nün 82. yıl törenlerini, 'cuma namazı için 1 saat erkene aldığı' iddia edildi 

RIFAT YÜZER Aydın DHA 


Cumhuriyetin 82'nci yılı kutlamalarının başladığı 28 Ekim Cuma günü tüm yurtta saat 13.00'te yapılan törenlerin, Nazilli Arslanlı beldesinde, Koçlar İlköğretim Okulu Müdür Vekili, Din Kültürü Öğretmeni Hamza Güçlü tarafından saat 11.45'e alındığı iddia edildi. 
Törene öğrencileri getirmeyen ve cuma namazına gitmek için töreni erkene aldırdığı belirtilen Güçlü, kaymakamlıkça açığa alındı. 

'Yanlışlık yaptım' 
28 Ekim Cuma günü tüm yurtta saat 13.00'te başlaması gereken kutlama programı, Arslanlı beldesinde saat 11.45'te başladı. Atatürk Anıtı'na çelenk konulması, saygı duruşu ve İstiklal Marşı'nın okunması eşliğinde bayrağın göndere çekilmesi şeklinde olması gereken tören, sadece anıta çelenklerin konulmasıyla sona erdi. 
İddiaya göre Belediye Başkanı Hüseyin Koç, Güçlü'ye, "İstiklal Marşı eşliğinde göndere bayrak çekilmeyecek mi hocam " diye sordu. Güçlü, "Bir günde iki kez İstiklal Marşı mı söylenir" yanıtını verdi. Güçlü'nün, programı yanlışlıkla erkene aldığını söylediği belirtildi. 


</TEXT>
</DOC>
