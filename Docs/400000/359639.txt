<DOC>
<DOCNO> 359639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko12.html </URL>
<DATE> 2005/07/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.82 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.82 oranında değer kazandı. 
     İMKB'de geçen hafta, IMF ile yapılacak birinci gözden geçirmenin askıya alınmasına ve Londra'da meydana gelen patlamalara rağmen piyasanın iyi seviyelerde tutunduğu gözlendi. 
     Endeksin önümüzdeki hafta 28,000 puan seviyesinin üzerini deneyeceğini ifade eden uzmanlar, daha önce denenen 28,500 puan seviyesine doğru bir hareketin olabileceğini savunuyor. 
     Uzmanlar, piyasanın kendi iç dinamiklerine göre hareket ettiğini ve yaşanan olumsuzluklara rağmen piyasanın bu seviyelerde tutunduğunu belirterek, endeksin önümüzdeki hafta 27,500'ün altına düşme ihtimalinin zayıf olduğunu, 28,000-28,250 bandı arasında bir hareketin beklenebileceğini kaydediyor. 
     
     ÖZETLE PİYASALAR 
     Borsa, hafta boyunca iniş çıkışlar göstermesine rağmen artış eğilimini korudu. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler yaşandı. YTL karşısında dolar değer kazanırken avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 0.82 oranında değer kazandı. 24 ayar külçe altının gram satış fiyatı yüzde 1.60, Cumhuriyet altınının satış fiyatı da yüzde 1.96 oranında geriledi. Türk Lirası karşısında dolar yüzde 0.75 değer kazanırken, avro yüzde 0.37 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.33 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.31'lik artışla başladı. İMKB, Salı günü ortalama yüzde 1.17 gerilerken, Çarşamba günü ortalama yüzde 1.47 oranında artış kaydetti. 
     Perşembe ve Cuma günlerinde de iniş çıkışlar devam etti. Hisse senetleri Perşembe günü ortalama yüzde 0.33 gerilerken, haftanın son işlem gününde ortalama yüzde 0.55'lik artış gerçekleşti. 
     Endeks, geçen hafta boyunca 225.57 puanlık artışla 27,616.86 puandan 27,842.43 puana çıktı. Hisse senetlerindeki haftalık ortalama artış yüzde 0.82 oldu. 
     İMKB Ulusal-Mali Endeksi 501.84 puan artışla 41,247.74 puandan 41,749.58 puana, İMKB Ulusal-Sanayi Endeksi 134.93 puan artışla 22,194.85 puandan 22,329.78 puana ve İMKB Ulusal-Hizmetler Endeksi 50.92 puan artışla 14,129.32 puandan 14,180.24 puana yükseldi. 
     Böylece, mali grup hisseleri ortalama yüzde 1.22 oranında, sanayi grubu hisseleri ortalama yüzde 0.61 oranında ve hizmetler grubu hisseleri ortalama yüzde 0.36 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 305 hisse senedinden 155'i değer kazanırken, 109 hisse senedi değer yitirdi, 41 hisse senedinin değeri de değişmedi. 
     Geçen hafta en yüksek oranlı artış, yüzde 36.65 ile Toprak Finansal Kiralama hisselerinde gerçekleşti. Yüzde 34.62'lik artışla İş Bankası A hisseleri ikinci ve yüzde 28.32'lik artışla Vakıf Girişim hisseleri üçüncü oldu. 
     En yüksek oranlı düşüş ise yüzde 12.12 ile Şeker Finansal Kiralama hisselerinde oldu. Yüzde 12.03'lük düşüşle Bosch Fren hisseleri ikinci ve yüzde 9.52'lik düşüşle de Koniteks hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 454 milyon 301 bin adet hisse senedi işlem gördü ve karşılığında 4 milyar 587 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında döviz türleri dalgalı bir seyir izledi. İstanbul serbest döviz piyasasında alınıp satılan ABD Doları Türk Lirası karşısında yüzde 0.75 oranında değer kazanırken, avro yüzde 0.37 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0100 YTL artarak 1.3500 YTL'ye çıkarken, avronun satış fiyatı 0.0060 YTL düşerek 1.6100 YTL'ye indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.67 düşüşle 2.3500 YTL'ye gerilerken, İsviçre Frangı'nın satış fiyatı yüzde 0.48 artışla 1.0450 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.3470 YTL'den, Avro 1.6080 YTL'den, İngiliz Sterlini 2.3550 YTL'den ve İsviçre Frangı da 1.0400 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 1.60, Cumhuriyet altınının satış fiyatı da yüzde 1.96 oranında düştü. 
     Dünkü kapanış itibariyle külçe altının gram satış fiyatı 18.50 YTL'ye, Cumhuriyet altınının satış fiyatı da 125.00 YTL'ye geriledi. 
     İstanbul Altın Borsası'nda İAB geçen hafta 24 ayar altının gram fiyatı yüzde 0.54'lük düşüşle 18.52 YTL'ye indi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.33 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,958 puan artarak 590,063 puandan 592,021 puana yükseldi. 
     Geçen haftanın en çok değer kazanan katılma belgeleri, yüzde 5.35'lik artışla Garanti A Tipi Mali Sektör Fon, yüzde 3.88'lik artışla İş A Tipi Mali Endeks Fon ve yüzde 2.88'lik artışla da Evgin A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 0.72'lik düşüşle Sanko A Tipi Değişken Fon, yüzde 0.67'lik düşüşle Kalkınma Menkul A Tipi Hisse Fon ve yüzde 0.63'lük düşüşle İnter Yatırım A Tipi Hisse Fon oldu. 
     
     HAZİNE İHALELERİ 
     Hazine geçen hafta biri iskontolu bono, diğeri tahvil olmak üzere iki ihale düzenledi. 
     Hazine'nin Salı günü düzenlediği 273 gün vadeli iskontolu bono ihalesine, nominal 1 milyar 376.9 milyon YTL'lik teklif geldi. Nominal 987.3 milyon YTL, net 882.2 milyon YTL satışın yapıldığı ihalede, basit faiz yüzde 15.88, bileşik faiz yüzde 16.18 oldu. Bonoların geri ödemesi 5 Nisan 2006'da yapılacak. 
     Aynı gün yapılan 567 gün vadeli tahvil ihalesinde ise 3 milyar 282.3 milyon YTL'lik teklife karşın, nominal 1 milyar 3 milyon YTL, net 1 milyar 217.1 milyon YTL'lık satış yapıldı. İhalede basit yıllık faiz yüzde 16.66, bileşik faiz yüzde 15.97 oldu. Söz konusu tahvillerin geri ödemesi 24 Ocak 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.26 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.6 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
