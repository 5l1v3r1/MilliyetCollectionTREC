<DOC>
<DOCNO> 352989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo21.html </URL>
<DATE> 2005/06/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Yunan basını Brezilya samba öğretti, sirtaki yapamadık 
</HEADLINE>
<TEXT>

     SOFİA ANGELİDİS Atina DHA 

      YUNANİSTAN A Milli Takımı dün Konfederasyon Kupası’nda karşılaştığı Brezilya’ya 3-0 yenilerek turnuvaya mağlubiyetle başladı. Yunanistan, Türkiye beraberliği ve Ukrayna yenilgisinden sonra Brezilya’ya da yenilerek, son 3 maçta galibiyet yüzü göremedi. 
     Yunan basını, Brezilya karşısında alınan 3-0’lık mağlubiyet ile ilgili değişik yorumlar getirdi. Basının, genel olarak eleştiri yapmaması dikkat çekti. 
     Elefterotipia Gazetesi, "Büyücülere saygı duruşu" başlığı ile verdiği haberde, Yunanistan’ın Brezilya tarafından yenildiğini, ancak Almanya’daki 20 bin taraftarın Yunan Milli Takımı’nı ayakta alkışladığını yazdı. 
     Apoyevmatini Gazetesi ilk sayfada yayınladığı haberde, "3-0 kaybetmiş olabiliriz, ama tribünlerde Brezilya’yı yendik" ifadelerini kullandı. Gazete, spor sayfasında ise, "Samba başka, sirtaki başka. Milli takımımız kendi dansını yapamadı, çünkü Brezilyalılar onlara sambayı öğretti" şeklinde yazdı. Ta Nea Gazetesi de maça ilk sayfasında yer ayırırken, "Topun büyücüleri ışıkları üzerlerine çekti. Milli takım dayanamadı" balıklarını kullandı. 
     

     
</TEXT>
</DOC>
