<DOC>
<DOCNO> 375172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur27.html </URL>
<DATE> 2005/09/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Adalar'a çifte müjde Doğalgaz ve ücretsiz ulaşım 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Adalar İlçesi'nin doğalgaza kavuşacağını ve Adalar arası ulaşımın ücretsiz olacağını bildirdi. 
     Büyükşehir Belediye Başkanlığı Basın Danışmanlığı'ndan yapılan yazılı açıklamada, İstanbul'un yüzde 90'ını doğalgaza kavuşturan Büyükşehir Belediyesi'nin, bu hizmeti şimdi de Adalar'a ulaştıracağı kaydedildi. 
     Büyükada'da incelemelerde bulunan Büyükşehir Belediye Başkanı Kadir Topbaş'ın, Ada halkına büyük müjdeyi verdiği belirtilen açıklamada, Topbaş'ın, ''ocak ayından itibaren önce nüfusun yoğun olduğu Büyükada başta olmak üzere Adalar'ı, çevre dostu ve en ekonomik yakıt olan doğalgaza kavuşturacaklarını' söylediği bildirildi. Topbaş'ın, ''Ada halkından abonelik ücreti olarak 7 eşit taksitte 500 dolar alacaklarını'' söylediği de kaydedildi. 
     Kadir Topbaş'ın ikinci büyük müjdesinin ise Adalar arası ulaşımla ilgili olduğu belirtilen açıklamada, ''Topbaş, '12 Eylül 2005 tarihinden itibaren Adalar arasındaki ulaşımın ücretsiz olacağını' açıkladı. İDO'nun Adalar arası başlatacağı ücretsiz ring seferlerinden, ikametgahı Adalar'da olan İstanbullular, bunu ispat etmek suretiyle yararlanabilecek'' denildi. 
     
</TEXT>
</DOC>
