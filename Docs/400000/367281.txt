<DOC>
<DOCNO> 367281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun11.html </URL>
<DATE> 2005/08/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Londra saldırılarından kurtulan Zeynep, The Times'a konuştu 
</HEADLINE>
<TEXT>

     Londra DHA 

      İNGİLTERE’nin başkenti Londra’yı 7 Temmuz’da vuran kanlı terör saldırılarından yaralı kurtulan 21 yaşındaki Zeynep Başcı, metrodaki bombanın patladığı an yaşadıklarını ve sonrasını İngiliz The Times gazetesine anlattı. 
     Başcı, Kings Cross metro istasyonunda kalabalık bir vagonun içindeyken düzenlenen saldırının ardından psikolojik yardım aldığını, o günden bu yana doktorun yazdığı sakinleştirici ilaçları kullandığını, hatta intiharı bile düşündüğünü söyledi. Saldırının ardından Barclays Bank’taki işinden 1 hafta izin aldığını belirten Başcı, metroda insanlar yanı başında ölürken kendisinin hayatta kalmış olmasından suçluluk duyduğunu dile getirdi. 
     Londra’da ailesiyle birlikte yaşadığını söyleyen Zeynep Başcı, saldırı anından bugüne kadar yaşadıklarını The Times gazetesine şöyle anlattı 
     
     UYKUMDAN UYANIP TİTREYEREK AĞLIYORUM 
     "Daha önceleri karanlıkta uyurdum, ama şimdi ışıkları kapadığımda kendimi tekrar metro vagonundaki karanlığa ve siyah dumanın içine doğru çekiliyormuş gibi hissediyorum. Etrafımdaki yabancıların kan kokusunu ve çığlıklarını duyuyorum. Vücudumdaki yaralar büyük oranda iyileşti ancak psikolojik etkileri derin iz bıraktı. Uykumdan uyanıp titreyerek ağlıyorum. Diğerleri can verirken hayatta kalmış olmaktan suçluluk duyuyorum. 
     King’s Cross’ta tıklım tıklım bir vagonun içindeydim. Hemen yanımdakiler, trenin kalabalıklığı konusunda dertleşiyordu... Birden olanlar oldu. Patlama, karanlığın içinden yükselen feryatlar, alevler, kopmuş kol ve bacaklar... O kan ve is kokusu aklınızda yer ediyor. 4 ya da 5 saniye için, öleceğimden emindim. Olaydan bu yana bu düşünce aklımdan çıkmadı... İnsan vücutlarının üzerine basarak tünelden çıktım. Bazılarına yardım etmeye çalışıyor, bazılarının da ölümüne tanık oluyordum. Kendini dışarı atmaya çalışan bir kadının kolundan tuttum. Birbirimize tutunarak Russell Meydanı’na çıktık. Meydandan uzaklaşırken bir patlama daha duyduk. Otobüsteki bomba patlamıştı. O an dünyanın sonu geliyor sandım. 
     
     BİRKAÇ GÜN SONRA PANİK ATAK NÖBETLERİ BAŞLADI 
     Yaralanmıştım ama diğerlerininki gibi değildi. Koluma cam parçaları saplanmıştı, duman solumaktan öksürüyordum. İlk başlarda hayatta kaldığıma sevinmiştim, ancak birkaç gün içinde panik atak nöbetleri başladı. Titriyordum ve kalbim hızlı hızlı çarpıyordu. Patlamadan sonraki gün yaralarıma baktırdıktan sonra amcamın isteği üzerine doktordan psikolojik yardım aldım. Doktorumun yazdığı sakinleştirici hapları kullanmadan yaşayamıyorum. 
     Saldırıdan sonraki ilk hafta içinde evden çıkmadım. Fazla konuşmuyor, çok ağlıyor ve olanları düşünmemeye çalışıyordum. 2 hafta önce arkadaşlarımı bir otomobilin içinde oturmuş yüksek sesle müzik dinleyip kahkahalar atarken gördüm. Yanlarına gidip ’Nasıl hiçbir şey olmamış gibi davranabiliyorsunuz ’ diye çıkışmak istedim. Diğer kurbanlardan başka kimse neler yaşadığımı anlayamaz... Olup bitenlerle ilgili doğru hikayeyi ve o akıl almaz görüntüleri sadece erkek arkadaşıma anlattım. 
     
     METRO İSTASYONLARINDAN YÜRÜYEREK BİLE GEÇEMİYORUM 
     İkinci hafta kendimi işe dönecek kadar güçlenmiş hissettim, ancak metroyla seyahat edemiyor, hatta metro istasyonlarından yürüyerek bile geçemiyordum... Korku beni fiziksel olarak da hasta etmişti. Kendimi en çok geceleri kötü hissediyorum. Cumartesi gecesi kendimde intihar eğilimleri hissettim. Yardım hattını aradım. Yabancı biriyle konuşmak iyi gelmişti. O suçluluk duygusunu üzerimden attım. 
     Bombacıların yüzünü gazetelerde gördüğümde çok öfkelendim. Onlara duyduğum nefreti anlatmak mümkün değil. Nasıl Allah adına böyle bir eylem yaptıklarını düşünüyorlar aklım almıyor. Benim dinimi, İslam’ı kendilerine bahane olarak kullanıyorlar. 
     Geçen ay yaşadıklarım bana hayatta neyin önemli, neyin önemsiz olduğunu öğretti. O gün ölmediğim için mutluyum. Hayatım adına güzel şeyler yapmak ve diğerleri için hissettiğim suçluluk duygusuyla mücadele etmek istiyorum." 
     
</TEXT>
</DOC>
