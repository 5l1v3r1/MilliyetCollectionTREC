<DOC>
<DOCNO> 366857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/ekonomi/eko05.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşı toprağı altın oldu 
</HEADLINE>
<TEXT>


TOKİ'nin konut hamlesi ile inşaat sektörünün canlanması, Irak'a ihracat, faizlerin düşmesi ve Mortgage beklentisi çimento hisselerine son üç ayda yüzde 54.36 prim yaptırdı 

ORHAN TEKEOĞLU 

2001'de yaşanan finansal krizle adeta çöken ve üç yıl yaprak kımıldamayan inşaat sektöründe geçen yıl yaşanan hareketlilik bu yıl hız kazandı. Çimento sektörü, inşaat sektörünün canlanmasıyla eski parlak günlerine dönüş yaparken, bu yılın ilk çeyreğinde en hızlı büyüyen sektörlerin başınde yer aldı. Sektörün hareketi borsaya da yansıdı. 

Beklenti arttı 
Çimento hisselerinde son üç aydaki kazanç yüzde 55'e yaklaştı. Özellikle Toplu Konut İdaresi'nin TOKİ Türkiye çapındaki konut hamlesi, özel sektör inşatlarının hızlanması, yeni otoyolların yapımı, Irak'ın yeniden yapılanmasıyla ortaya çıkan çimento talebi, konut kredilerinin son yılların en düşük düzeyine inmesi ve vade sürelerinin 240 aya kadar çıkması ve ipotek sistemine dayalı Mortgage'nin İpotekli ev kredisi yılbaşından itibaren devreye girecek olması çimento hisselerindeki beklentileri artırdı. 

En hızlı büyüyen sektör 
Devlet İstatistik Enstitüsü DİE verilerine göre, geçen yıl yüzde 4.6 büyüyen ekonominin lokomotif sektörü olan inşaat sektörü, bu yılın ilk çeyreğinde yüzde 16.5'lik büyüme ile tüm sektörler arasında en yüksek artışı sağlaması borsada çimento hisselerine olan talebi canlandırdı. 
3 Mayıs - 3 Ağustos arasında geçen 90 günlük süre içinde İMKB - 100 Endeksi yüzde 23.15'lik artış gösterirken, çimento hisseleri aynı dönemde ortalama yüzde 54.36 prim yaptı. En çok prim yapan hisseler arasında yüzde 106.45 ile Konya Çimento, yüzde 82.78 ile Batı Söke ve yüzde 81.30 ile Çimsa geldi. 




</TEXT>
</DOC>
