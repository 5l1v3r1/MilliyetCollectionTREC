<DOC>
<DOCNO> 394646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/siyaset/asiy.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeryüzünün lanetlileri 
</HEADLINE>
<TEXT>


Galatasaray Üniversitesi Felsefe Bölüm Başkanı Prof. Tülin Bumin'e göre eylemcilerin amacı, psikiyatr Fanon'un "Yeryüzünün Lanetlileri" kitabında özetlediği gibi 'şiddetle görünür olmak ve saygı görmek' 

SOHBET ODASI 
DERYA SAZAK 

FOTOĞRAFLAR GARBİS ÖZATAY 


DERYA SAZAK Fransa'yı sarsan varoşların isyanı, Kuzey Afrikalı Müslüman göçmenlerin entegrasyonundan, 'kayıp kuşaklar'ın uğradığı ayırımcılığa kadar yeni sorunların tartışılmasına yol açtı. Paris banliyölerinde olağanüstü hal ilan edildi. Bu durum, Fransız Devrimi'nin 'özgürlük, eşitlik, kardeşlik' sloganlarına dördüncü bir sloganın 'gerçekliğin' eklenmesi olarak yorumlanıyor. Düzeni sağlamak üzere Cezayir olaylarından kalma önlemlere başvurma gereği duyan Chirac yönetimi... Buraya nasıl gelindi 
TÜLİN BUMİN Olayın başlangıcında polis kontrolünden kaçıp, bir trafoda ölüme giden iki gencin korkusu var. Demek ki bazı grupların kimlikleriyle ilgili sorun var. Herhangi bir Fransız bu durumda gidip herhalde trafoya saklanmazdı. Sonra ölenlerle ilgili protestolar başladığında, Sarkozy'nin o gençleri "serseri", "ayaktakımı" diye aşağılayan sözleri var. Bunlar o çocuklara yönelik "post mortem", ölümden sonra bir hakaret olarak tepki gördü. 
Cumhuriyetin belli bir ölçüye kadar adalet anlayışıyla formel de olsa sağladığı eşitlik paradigmasından, haysiyet, kimlik ve saygı talebi paradigmasına geçişle birlikte kavranabilecek bir olay karşısındayız. 
Bu çocuklar sözden dışlanmış çocuklar. 11 Eylül kuleleri gibi medya devamlı aynı imajları tekrar tekrar döndürmeye başladı. Yakılan nesneler etrafında yağmurluklarıyla kendilerini gizleyen, yüzleri görünmeyen çocuklar. 

Korkudan mı gizliyorlar kimliklerini 
- Suçlu gibi oldukları için değil, onlar yüzlerini açsalar da Cumhuriyet tarafından görülmüyorlar. Kamusal alanda yerleri yok, bu anlamda görünmüyorlar. 

Entelektüeller anlamıyor 
Sorunlu bir kuşak var ama Fransız yönetimi ve toplumu onları görmezden geliyor. 
- Yoksulluk, dışlanmışlık ve değersiz görülme, derindeki sorunlar. Ama bunun analizi ve çareleri üzerine etkili bir kamusal tartışma yok. Sartre, Cezayir savaşında bunu yapmıştı. 
Dekolonizasyon sürecinde sömürülenlerin sorunlarını kamusal bir söz haline getirip üzerinde düşünülmesini sağlamak gibi bir işlev üstlenmişti. Fransız entelektüel çevrelerinde bugün neyi görüyoruz 
"Stasi raporu" gibi raporlar hazırlayıp problemler karşısında onları anlamayan, korkan ve güvenlik tedbirlerine başvuran cumhuriyetçi reflekse katılma ve onu meşrulaştırma eğilimi. 

'Yeryüzünün lanetlileri' 
Bernard Stasi Komisyonu 2003'te raporunu yayımladı. Fransa'ya yönelik "İslami meydan okuma"dan söz ediliyordu. Gettolarda simgeleşen "öteki Fransa" işsizlik ve yoksulluğun tehdidi altında. Bugünkü şiddeti nasıl okumalıyız 
Çocuklar, cumhuriyetin sembollerine saldırıyorlar. Kendilerini dışlanmış hissediyorlar. Onlar Fransız. Kaçak işçi falan değiller. Ama sorunları var. Şiddet yoluyla görünür olmaya çalışıyorlar. Yüzleri kapalı çünkü "görünmezliklerini" göstermeye çalışıyorlar. Cezayir savaşı sırasında Afrika kökenli psikiyatr Fanon'un yazdığı "Yeryüzünün lanetlileri" başlıklı bir kitap vardır, Sartre ona önsöz yazmıştır. 
Fanon, kolonize olmuş halkların bir zamanlar uğradıkları şiddeti aynı yoldan telafi etme girişimleri üzerine düşünür, şiddetle görünür olma talebi ve saygı talebi arasında ilişki kurar. 
Asıl görünürlük alanı politika olmalıdır. Bu çocuklar yurttaş olmak istiyor. Jakoben cumhuriyetçi model şöyle bir sıkışıklığa itmiş onları 
"Ya politik entegrasyon ama buna karşılık kültürel asimilasyon ve yabancılaşma, ya da kültürel entegrasyon ama o zaman da politik olarak entegrasyonun imk nsızlığı." 

Nasıl imk nsız 
- Parlamentoda bulunamazsınız, kamusal hizmet sektöründe çok az rastlanırsınız. Bir de politikanın büyüsünü yitirmesi gibi çok daha genel bir fenomen devreye giriyor. 
Genel olarak yurttaşlar oy bile kullanmıyorlar. Politika heyecan verici olma özelliğini yitirdi. Bunun asıl nedeni küreselleşmeyle ilişkili olarak, politik alanın daralması olgusudur. Avrupa'da sağ ve sol arasında fark kalmadı, biri gidiyor diğeri geliyor ama aynı politikalar uygulanıyor. 
Mesela işsizlik yükselirken hiçbir parti bunu ortadan kaldıracağım diyemiyor. Oysa politika yapmak, toplumun kaderini belirleyen konularda alternatif projeler üretmektir. 

Hak talepleri çağı 
Fransa'da İslam ikinci din ve laisitenin uygulanışıyla ilgili ciddi kaygılar öne sürülüyor. Cumhuriyet değerlerine bir tehdit olarak algılanıyor dinin kamusal alandaki etkisi... 
- Bunu her zaman bir tehdit olarak gördü çünkü, kamusal alanın uğradığı dönüşümü tam olarak kavrayamadı Fransızlar. Çağımız kimlikler çağı, isteyelim ya da istemeyelim bu küreselleşmeyle de çok ilgili bir şey aslında. 
Ulus-devlet de bir kimliktir aslında. Küreselleşme büyük kimlikleri erozyona uğratırken öte yandan da pek çok mikro kimliğin de reaktif olarak ortaya çıkmasına yol açtı. Geleneksel olabilir, postmodern olabilir, ultramodern olabilir, farklı kimlikler ve onların hak talepleri çağındayız. 
Hepsi de meşru değil kimlik taleplerinin. Kosova'da olanlar kimlik talebiydi ama meşru muydu Görünürlük alanı çok önemli. Başörtüsünün bir "görüntü" problemi olması, önemini azaltmıyor, tersine artırıyor. 

Avrupa'nın genelinde türban, siyasi simge olarak görülüyor, AİHM kararları da o yönde,siz 'türbanlı kızlar ultra modern' demiştiniz. Bu görüşlerinizi koruyor musunuz 
- Bence türbanlı kız, çarşaflı kadından farklı olarak kendi aidiyetini taşımıyor kamusal alana. Onu görünür kılmıyor "Kendi" olmaya çalışıyor. Çünkü o dine ait değil, din ona ait. O bir birey.Onun için çarşaflı bir kadının dolaşmasıyla aynı şey değil. 

Tartışmaya katılmalıyız 

Fransa'da "Stasi raporu" ve AİHM'nin Leyla Şahin davasında verdiği karar, eğitim kurumlarında türban ve benzeri simgelerle dinsel inancını açığa vurma özgürlüğü karşısında devletin "eğitimin tarafsızlığını sağlama" rolünün ağır basması gerektiğini ortaya koyuyor. Sizce AİHM, türban tartışmasına son noktayı koydu mu 
- Teorik bir blokaj var kafamızda. Kimliklerin özgürleşmeyi engellediği kuramı var, modernitenin ilk aşamaları için doğru.Ulus devlet kendi monokültürünü oluştururken bunu yapmış. 
Kolonizasyon sürecinde işte belli bir kimliğin empoze edilmesi şeklinde bunlar olmuş. Ama bugünkü kimlik taleplerinin yapısı son derece farklı olabiliyor ve bunları doğru analiz etmeliyiz. 
Okul, yurttaşı yetiştireceği yerde Stasi raporuyla, yurttaş olacak gençlerin bir kısmını okulun dışına itiyor. Bu, dışlayıcı laiklik anlayışı ve cumhuriyetçi okulun iflası anlamına geliyor. Fransa türbanı liselerde yasakladı, üniversitede serbest. 

AB süreci, AKP'nin iktidar sürecini, "din - devlet - demokrasi' ilişkilerini, Türkiye'nin geleceğini nasıl etkileyecek 
- AB, değişimin motoru ve yönlendiricisi. Eksik olan şu "Geleceğin Avrupası tartışmasına bizde katılmalıyız." Tek bir Avrupa tasarımı yok. Biz sadece "Medeniyetler buluşması" diye bir klişe buldu. Bu, düşünce ufkumuzu entelektüeller açısından da kapatıyor. Tartışmayı AB'cili-ulusalcılık meselesine kaydırıyor. Oysa "Nasıl bir Avrupa istiyoruz"u tartışabilmeliyiz. Yoksa insanlar bu Hacivat-Karagöz oyunundan bıkacak. Türban meselesi de böyle. Politika yapmayı bütünüyle AB'ye havale edersek yanlış olur. Korkularımızla hesaplaşarak daha ileri demokrasi haline gelmenin yolunu açacağız. 

Cumhuriyet'in modernleşme projesine mesafeli bakan muhafazak r düşüncenin bugün AB bayrağına sarılmasına ne diyorsunuz 
- Hegel buna tarihin kurnazlığı derdi. Tarihin cilvesi ya da... 

AB ve türban 
AKP'nin AB sürecinde muhafazakar tabanına verdiği mesajlardan biri dini inanç ve özgürlük alanının genişleyeceği, bu bağlamda türbanın serbest bırakılacağıydı.Ancak İlerleme Raporlarında 'türban' yok. 
- Böyle bir şey yoktu zaten ,bir türban için AB'ye girilir mi Ayrıca türbanlı feministler AKP'nin bu konuda ihanet ettiğini düşünüyor. 

Fransa'daki olaylardan çıkarılacak derslerle noktalayalım isterseniz. 
- Fransızlar önce koloniyalist düzenleriyle mücadele ettiler, aştılar. Yangınlardan sonra günümüzün entelektüelleri de Fransa'da ırkçı düzenin varlığının anlaşılıp, tartışılmasında rol oynayacaklardır, diye umabiliriz. Bizim de temel sorunlarımızla ve onların altında yatan "düzen"le yüzleşme cesaretini gösterebilmemiz dileğiyle... 

İslamofobinin büyüğü bizde 

Geçmişte varoşlar, solun kalesiydi. Avrupa solu da Türkiye'deki ikilemi yaşıyor. Sorun 'ideolojik' denilebilir mi Komünizm çökünce sınıfsal denge kayboldu. 
- Fransız Komünist Partisi, o banliyölerde Mağripli ve Fransız işçisinin ortak mücadele ettikleri alan yaratmıştı. Bu ortadan kalkınca entegrasyon zayıfladı. Sol politikalar önemli bir entegrasyon kanalıydı. Mağripli kendisini işçi olarak görüyordu. Aslında politikanın kendisi en büyük entegrasyon aracı. Oysa politik alanın çöküşü gibi bir fenomen karşısındayız. AKP'den islami diye korkuyoruz. Aslında, Özal tarzı, liberal politikaları daha tutarlı şekilde götüren fakat pratikan Müslüman olan kişiler söz konusu. Bunun siyasal islamla ilgilisi yok. En büyük 'İslamofobi' bizde. 

Türbanlılar konuşabilmeli 

Türbanın, dini kurallara dayalı bir toplum modelini siyaseten dayatma iddiası yok mu AİHM'nin son kararında buna vurgu var. 
- Herhalde türbanlı kızdan topluma sıçrayıp da devleti ele geçirecek bir olay değil. Asıl sorun, türbanlıların üniversiteye gelip bunları konuşamamasıdır. Korkularımızı bile tartışamıyoruz. 

Türkiye'de de laiklik dinin kamusal alandaki egemenliğini reddediyor. Ortada siyasal bir sorun da yok mu 
- Cumhuriyet'in oluşturduğu monokültür çok da demokratik olmayan tarzda bizi eğitiminden geçirmiş. Nasıl düşüneceğimizi, nasıl giyineceğimizi belirlemiş. Böylece Cumhuriyet'in kendisi büyük bir cemaate dönüşüyor. O zaman cemaatçiliğe karşı itirazı meşruluğunu yitiriyor. Bunlar son derece olumlu itirazlar, ileri demokrasilerin karşılaştığı problemler. 

Türkiye, Batı için kanal 

Başbakan'ın öne sürdüğü türban gerekçesini Fransızlar kabul etmiyor. Olayları türbana bağlamak "İslami terör" korkusu altındaki Batı'ya yanlış mesaj vermek anlamına gelmiyor mu 
- Fransa'da bugünkü ırk ayrımcılığı eskisi gibi etnik değil, kültürel temelde. Onun için 'İslamofobi' şeklinde tezahür ediyor. Dinle de ilişkili. Başörtüsüyle ilgili karar mesaj olarak yine dışlayıcı tedbirdir. Banliyö yangınlarının türbanla doğrudan ilişkisi yok. Ama yanlış bir Cumhuriyetçi politika olarak oradadır. 

'İslami terör' Avrupa'yı da tehdit ediyor. 
- Batı duvarlarını dünyaya karşı yükselttikçe fundamantalizmler artacaktır. AB için Türkiye'nin üyeliği çok önemli. Çünkü Türkiye, Batı'nın 'öteki'ne açılış kanalı. 

Dışlanmanın kurbanları 

Türban, Fransa'da ancak 1980'li yılların sonlarında görülüyor. 
- Paris varoşlarında isyan eden çocukları ille de İslami kimlikle açıklamamak lazım. Küreselleşmenin getirdiği büyük bir yoksullaşma ve dışlanmanın kurbanları. Stasi raporu ve benzeri politikalar yeni kimliklerin ortaya çıkmasını kolaylaştırıyor. Sartre'nin çok önemli bir sözü var, "Yahudilik antisemitizmi doğurmadan antisemizm Yahudiliği doğurdu ". Negatif politikalar kimlikleşmeye itecek politikalardır. Ve bu sandıkları gibi "premodern İslami" kimlikleşme olmayacaktır. Sarkozy'nin "post mortem" hakaretleri de buna eklenince varoşlar patladı. Yangınlar söndüğünde, Fransa en korktuğu cemaatçilik karşısında bulacak kendini. İki cemaate bölünmüş Fransa Dışarıdakiler ve İçeridekiler. 

KİMDİR 

Tülin Bumin, Ankara DTCF Felsefe Bölümü'nü bitirdi. 1972 - 1980 arasında Paris'te yaşadı ve Sorbonne'da doktora yaptı. 1980 - 1995 arasında Ege Üniversitesi Edebiyat Fakültesi Felsefe Bölümü'nde öğretim üyesi olarak çalıştı. 1994'te profesörlük unvanını aldı. 1998'den bu yana Galatasaray Üniversitesi'nde görev yapıyor. "Hegel'i Okumak" ve "Tartışılan Modernlik" adlı kitapları var. 


</TEXT>
</DOC>
