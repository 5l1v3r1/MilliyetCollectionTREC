<DOC>
<DOCNO> 382699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/dun04.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri AP kararı siyasi 
</HEADLINE>
<TEXT>


ANKARA Milliyet 


Türkiye, Avrupa Parlamentosu'nun AP önceki gün Türkiye ile ilgili aldığı kararın sadece Ermeni soykırım iddialarına yönelik bölümüne tepki gösterdi. 
AP'nin Ankara Anlaşması Uyum Protokolü'nü onaylamayı erteleme kararının yanı sıra Türkiye'nin müzakerelere başlaması yönünde aldığı tavsiye kararına tepki göstermeyen Ankara, dün yaptığı kısa açıklamada, sadece kararda yer alan "üyelik öncesinde Ermeni soykırımı iddialarının tanınması" koşuluna yanıt verdi. Dışişleri Bakanlığı Sözcüsü Namık Tan, kararda atıfta bulunulan soykırım iddialarıyla ilgili 1987 tarihli AP kararının hukuki yönü bulunmadığını belirterek, bu karara dayanarak AB Adalet Divanı'nda açılan bir davanın 3 Şubat 2004'te "AP kararlarının hukuki değil siyasi bir belge teşkil ettiği" gerekçesiyle reddedildiğini anımsattı. Tan, "Konunun siyasi platformlarda görüşülmesinin hiç kimseye yarar sağlamadığını bir kez daha hatırlatmak isteriz" dedi. 


</TEXT>
</DOC>
