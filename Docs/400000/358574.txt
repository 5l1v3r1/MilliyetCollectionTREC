<DOC>
<DOCNO> 358574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun07.html </URL>
<DATE> 2005/07/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İran, Avusturya'yı protesto etti 
</HEADLINE>
<TEXT>

     İran, yeni seçilen Cumhurbaşkanı Mahmud Ahmedinecad’ın İranlı bir muhalif liderin öldürülmesine karıştığı iddiasıyla soruşturma açan Avusturya’yı protesto etti. 
     İran televizyonunun haberine göre, Avusturya’nın Tahran Büyükelçisi, İran Dışişleri Bakanlığı’na çağrıldı. 
     Dışişleri Bakanlığı yetkilileri, Avusturya büyükelçisi ile yaptıkları görüşmede iddiaları reddederek, Avusturya’yı ikili ilişkilere zarar vermemesi konusunda uyardılar. 
     İran yetkilileri, Avusturya’yı "ABD’nin politikalarını izlemekle" suçladı. 
     Avusturya’da bir savcı, yeni kanıtlar olduğu gerekçesiyle, İran Kürdistanı Demokrat Partisi lideri Abdurrahman Kasımlo ve iki arkadaşının 1989’da Viyana’da vurularak öldürülmesine karıştığı iddiasıyla Ahmedinecad hakkında soruşturma açmıştı. 
     Ahmedinecad iddiaları reddetmişti. 
     
</TEXT>
</DOC>
