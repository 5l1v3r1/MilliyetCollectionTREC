<DOC>
<DOCNO> 352813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo30.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ASVEL Kunter'i gönderdi 

Fransa Ligi'nde Adecco ASVEL ile başarılı bir sezon geçiren Erman Kunter'in, Fransız kulübüyle yolları ayrıldı. Gelecek sezon bütçesinde küçülmeye gidecek olan Asvel'in, Kunter ile bir yıllık daha kontratının bulunmasına karşın devam etmeyeceği belirtildi. 

Ümitler galip 

Avrupa Şampiyonası'na hazırlanan Ümit Milli Bayan Basketbol Takımı, özel turnuvadaki ilk maçında Almanya'yı 62-41 yendi. Yakacık İTO Spor Salonu'nda yapılan turnuvanın diğer maçında ise Polonya, Hırvatistan'ı 74-56 mağlup etti. Millilerimiz bugün Polonya ile oynayacak. 

Atalay'ın acı günü 

Gençlik ve Spor Genel Müdür Vekili Mehmet Atalay'ın annesi Asiye Atalay dün Trabzon'da vefat etti. 77 yaşında yaşama veda eden Atalay'ın cenazesi bugün Eskipazar Kabak Camii'nde kılınacak öğle namazının ardından Of aile mezarlığında toprağa verilecek. Milliyet, merhumeye Tanrı'dan rahmet, ailesi ve yakınlarına başsağlığı diler. 

Ümitler Bakkal'da 

Futbol Federasyonu, 23 Haziran'da İspanya'da yapılacak Akdeniz Oyunları'na katılacak Ümit Milli Takım'ın başına Mesut Bakkal'ı getirdi. Federasyonun, Bülent Korkmaz'a da, Ersun Yanal'ın önerisiyle yardımcı antrenör olması yolunda teklif götürmesi bekleniyor. Turnuvanın ardından ya yeni bir teknik direktör atamasının yapılması, yada ikilinin göreve devam etmesi planlanıyor. 

</TEXT>
</DOC>
