<DOC>
<DOCNO> 368702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo29.html </URL>
<DATE> 2005/08/10/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Ankaragücü Teknik Direktörü Şentürk "Takıma güvencim tam" 
</HEADLINE>
<TEXT>

     Ankaragücü, Birinci Süper Lig’de Cuma günü Galatasaray ile yapacağı maçın hazırlıklarını, bugün basına kapalı olarak gerçekleştirdiği antrenmanla sürdürdü. 
     Teknik direktör Adnan Şentürk, idman öncesi yaptığı açıklamada, futbolcuların çok inançlı olduğunu ve çok iyi çalışarak mücadeleyi oyunun sonuna kadar sürdürdüklerini belirterek, "Takımıma güvenim tam" dedi. 
     Ligin ilk maçında, Vestel Manisaspor karşısında oyunun kırılma noktalarını iyi değerlendiremediklerini ifade eden Şentürk, "Oyuncularım, Galatasaray maçına da çok inançlı hazırlanıyor. Bizim için tüm maçlar aynı. Hepsine kazanmak için çıkacağız. Kaybedebiliriz de, ama 90 dakika inancımızdan vazgeçmeyeceğiz" diye konuştu. 
     
     EKSİKLER 
     Adnan Şentürk, sakatlıkları süren İlhan Mansız, Deniz ve Zafer’in tedavilerinin sürdüğünü, bu hafta takımdaki yerlerini alamayacaklarını söyledi. 
     Almanya’da bulunan İlhan Mansız’ın ışın ve iğne tedavisinin sürdüğünü belirten Şentürk, bu futbolcunun önümüzdeki hafta takımdaki yerini alacağını kaydetti. 
     Transfer çalışmalarının devam ettiğini ve orta sahanın solu için arayış içinde olduklarını ifade eden Şentürk, "Takımda kim daha çok çalışırsa oyun disiplinine uyarsa formayı alır" dedi. 
     
</TEXT>
</DOC>
