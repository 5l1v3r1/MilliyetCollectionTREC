<DOC>
<DOCNO> 357940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/siyaset/siy02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan da Koç'un durumunu tartıştı 
</HEADLINE>
<TEXT>


ABDULLAH KARAKUŞ 


Sık sık uyumasıyla gündeme gelen Kültür Bakanı Atilla Koç'un durumu önceki günkü AKP MKYK toplantısında da tartışıldı. Başbakan Erdoğan, doktor milletvekillerinin Koç için çözüm bulması gerektiğini belirtti. Bakan Abdülkadir Aksu ise, "Atilla Bey kitap okumayı çok sever. Sabahlara kadar okur. Bu yüzden gündüz uyuyor olabilir" dedi. Erdoğan da, "Koç'u uyutmamak lazım. Doktorlar iyi araştırsın, gereken yapılsın. Uyumasa güzel işler yapar" diye konuştu. Koç'la ilgili şu öneriler yapıldı 
Koç kendisine uyutmama danışmanı alsın, uyuklayınca müdahale etsin. Koruması sürekli eşinin aradığı uyarısında bulunduğunu söylesin. İlaç alsın. Gece çalışmasın. Telefonun alarmını, "uyuma" diye belirli aralıklara kursun. 
Isparta'ya karayoluyla gelen Koç'un içinde bulunduğu makam otomobili, polis eskortunun hatası sonucu Gelendost yönü yerine, yanlışlıkla Uluborlu ilçesine gitti. 45 dakika sonra Gelendost'a ulaşan Koç, Malanda Yaylası'ndaki şenlikte görüntü almak isteyen gazetecilere "Çekilin, halkımı göreyim" diye kızdı. 
Koç, Yunanistan'da katıldığı bir etkinlikte uyumadığı halde, basında uyumuş gibi fotoğraflarının çıktığını ve buna kırıldığını belirterek, şunları kaydetti "Gözlerim hiç kapanmadığı halde kapandı diyorlarsa bu iftiradır." 



</TEXT>
</DOC>
