<DOC>
<DOCNO> 391308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yasam/ayas.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda yağış var 
</HEADLINE>
<TEXT>


Devlet Meteoroloji İşleri Genel Müdürlüğü'nden yapılan açıklamaya göre bayramın ilk ve ikinci günü yağmurlu olacak. Hava sıcaklığı üçüncü günden itibaren az da olsa artacak 

ANKARA Milliyet 

Devlet Meteoroloji İşleri Genel Müdürü Adnan Ünal, arife günüyle bayramın birinci ve ikinci günlerinde yurt genelinde yağış beklendiğini açıkladı. 
Ünal'ın verdiği bilgiye göre, soğuk ve yağışlı hava yurdun kuzey, iç ve doğu bölgelerinde etkisini sürdürürken, yağışlar yüksek yerlerde kar ve karla karışık yağmur şeklinde olacak. Bayramın üçüncü gününden itibaren hava sıcaklıkları az da olsa artacak. Hava sıcaklıkları hafta boyunca güney ve batı kıyılarında 18-22, kuzey kıyılarında 11-13, iç bölgelerde de 9-11 derece civarında seyredecek. 
Günlere göre yurt genelinde hava durumu da şöyle olacak 
Bugün ve yarın Marmara, Batı Karadeniz, İç Anadolu'nun kuzeybatısı, Doğu Akdeniz ile Doğu Karadeniz bölgeleri yağışlı. Yağışlar yağmur, Karadeniz'in iç kesimlerinde karla karışık yağmur, yükseklerde kar şeklinde olacak. 

Kar da yağacak 
Bayramın ilk günü perşembe Marmara, Ege, Akdeniz, İç Anadolu ile Batı ve Orta Karadeniz yağışlı. Yağışlar, yağmur ve sağanak, Batı Karadeniz'in iç kesimlerinde karla karışık yağmur şeklinde olacak. 
Bayramın ikinci günü cuma Marmara'nın doğusu, Karadeniz, İç Anadolu'nun doğusu, Doğu Akdeniz ile Doğu ve Güneydoğu Anadolu bölgeleri yağışlı geçecek. Yağışlar yağmur ve sağanak, Karadeniz'in iç kesimleri ile Doğu Anadolu'nun kuzeyinde karla karışık yağmur ve kar şeklinde olacak. 
Bayramın son günü cumartesi ve pazar Yurdun kuzeydoğu kesimleri yağışlı, iç ve batı bölgeleri parçalı bulutlu geçecek. 




</TEXT>
</DOC>
