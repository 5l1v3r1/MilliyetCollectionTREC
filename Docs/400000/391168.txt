<DOC>
<DOCNO> 391168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur09.html </URL>
<DATE> 2005/10/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dehşetin izlerine güzellik rötuşu 
</HEADLINE>
<TEXT>

     Taylan YILDIRIM DHA 

      İZMİR'in Çiğli İlçesi'nde işinden evine dönerken gaspçıların satırlı ve bıçaklı saldırısına uğrayıp ağır yaralanan ve yüzüne 55 dikiş atılan Gülsün Taşdemir, bu kez dehşetin izlerini silmek için ameliyat masasına yattı. Başarılı bir ameliyat geçiren Gülsün, şimdi eski güzel yüzüne kavuşmak için gün saymaya başladı. Hayatının en zor günlerini geçirdiğini söyleyen Gülsün Taşdemir, Aynaya her baktığımda giden güzelliğimin acısını yaşıyordum. Şimdi umutla, aynaya güsümseyerek bakacağım günü bekliyorum'' dedi. 
     Bir GSM şirketinde çalışan 28 yaşındaki Gülsün Taşdemir, 12 Şubat 2005 akşamı saat 20.00 sıralarında mesai sonunda evine giderken, Çiğli Belediyesi'nin arkasındaki demiryolundan geçmek istedi. Tenha yolda Gülsün, 2 gaspçının saldırısına uğradı. İçinde 40 YTL, cep telefonu ve kimlik kartlarının bulunduğu çantasını vermemekte direnen Gülsün Taşdemir'i saldırganlar satır ve bıçakla yüzünden yaraladı. Kızını karşılamak için yola çıkan ve çığlıklarını duyan babası Ali Taşdemir'in bağırması üzerine 2 saldırgan ile onlara gözcülük yapan 1 kişi kaçtı. Yüzü gözü kanlar içinde kalan Gülsün Taşdemir, Ege Üniversitesi Hastanesi'ne kaldırıldı. Acil Servis yoğun bakım ünitesinde kontrol altında tutulan Gülsün Taşdemir'in alın ve burun bölgesine 55 dikiş atıldı. Şans eseri öldürücü yaralar almayan Taşdemir, tedavisinin ardından taburcu edildi. 
     Olaydan sonra baba Ali Taşdemir ve Gülsün Taşdemir'in verdiği eşkal bilgileri doğrultusunda araştırma başlatan polisin gözaltına aldığı çeşitli suçlardan kayıtları bulunan 17 yaşındaki Ö.K. 19 yaşındaki V.K. ve 16 yaşındaki Ö.T. tutuklandı. Suçlamayı kabul etmeyen zanlıların Karşıyaka Ağır Ceza Mahkemesi'ndeki yargılanmaları devam ediyor. 
     
     HAYATINDA YEPYENİ BİR SAYFA 
     Arkadaşlarının hep güzelliğine övgüler yağdırdığı Gülsün Taşdemir, yüzünü tamamen kapatan sargıların tedavi sonrasında açılmasıyla, ikinci kez yıkıldı. Yaşadığı dehşetin yüzündeki izleriyle hayatının en zor günlerini geçiren Taşdemir, uzmanlardan psikolojik destek aldı. Yalnız kalamayan, geceleri, yaşadığı dehşetin korkusuyla yatağından fırlayan Gülsün Taşdemir, eski mutlu günlerine dönmek için yeniden ameliyat masasına yattı. 
     Dehşetin izlerini yavaş yavaş atmaya başlayan Gülsün Taşdemir hayatında yepyeni bir sayfa açmak için gittiği Özel Kent Hastanesi'nde Estetik ve Plastik Cerrahi Uzmanı Opr. Dr. Cemil Tugay tarafından bir dizi testten geçirildi. Yaralarının ve cildinin ameliyat için uygun hale gelmesinin ardından Gülsün Taşdemir, Opr. Dr. Cemil Tugay tarafından aynı hastanede ameliyata alındı. Yaklaşık 2.5 saat süren başarılı ameliyat sonrasında genç kızın, yüzündeki yara izleri kapatıldı, burnundaki kırık düzeltildi. 
     
     'KENDİME DAHA BÜYÜK AYNA ALACAĞIM' 
     Ameliyatın ardından Opr. Dr. Tugay tarafından kontrolden geçirilen Gülsün Taşdemir, dehşet izlerinin kapanacağı müjdesiyle büyük mutluluk yaşadı. Sevincini hastane personeliyle de paylaşan Taşdemir, bir süredir küstüğü aynalara tekrar bakmaya başlayacağını belirterek duygularını şu ifadelerle anlattı 
     Olaydan sonra günlerce uyuyamadım. Sık sık kabus görerek korku içinde uyandım. Bir elin beni sürekli arkadan takip ettiğinin ve her an saldıracağının korkusunu yaşadım. Ama artık eski günlerime dönmek için ilk ve en önemli adımı attık. Çok iyi bir ameliyatla artık dehşet izleri olmayan bir yüze kavuşacağım. Aynaya her baktığımda giden güzelliğimin acısını yaşıyordum. Artık yaşamayacağım, hatta aynalarla tekrar barışıp geçen günlerin acısını çıkarmak içinde odama büyük boy bir ayna taktıracağım. Hayalimin gerçekleşmesi benim en büyük mutluluğum. Artık hayat güzeldir diyebileceğim.'' Gülsün Taşdemir, yargılanmaları devam eden zanlılar için de Bu acıları bana kimsenin yaşatmaya hakkı yoktu. Alacakları ceza hem giden güzelliğimin, hem yaşadığım acıların karşılığı olmalı. Onlar da yüreklerinde biraz olsun ağır ceza acısını yaşasın'' dedi. 
     
     'GÜLSÜN'Ü GÜLDÜRECEĞİZ' 
     Kent Hastanesi'nde Taşdemir'in kontrollerini yapan Opr. Dr. Cemil Tugay Gülsün ilk geldiğinde yaşadığı acının izleri zaten yüzündeydi. Bizler yaptığımız operasyonla bu izleri büyük oranda silmeye çalıştık. Bunda da başarılı olduk. Gülsün'ün yüzünü güldüreceğiz. Bu da bizim mutluluğumuz olacak'' dedi. 
     
</TEXT>
</DOC>
