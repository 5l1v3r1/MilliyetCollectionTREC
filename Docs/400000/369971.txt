<DOC>
<DOCNO> 369971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy12.html </URL>
<DATE> 2005/08/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sağlık Bakanı Başhekimlerin muayenehane açmasını yasaklayacağız 
</HEADLINE>
<TEXT>

     Sağlık Bakanı Recep Akdağ, "Başhekimlerin muayenehane açmasını yasaklayacağız" dedi. 
     Bakan Akdağ, Trabzon Numune Hastanesi’ne gelerek, hasta ve hasta yakınlarıyla görüştü, yetkililerden bilgi aldı. Bazı hastalarla yalnız görüşen Akdağ, hastane tuvaletlerini inceledi. 
     Daha sonra Yomra İlçesi’nin Kaşüstü Beldesi’ne giderek, hastane yapılması düşünülen arazide incelemelerde bulunan Akdağ, yaptığı açıklamada, amaçlarının "biraz iyileştirme yaptıktan sonra işi bitirmek" olmadığına işaret ederek, "Her geçen gün daha iyisi olmalı" diye konuştu. 
     Başhekimlerin muayenehane açmasını yasaklayacaklarını belirten Bakan Akdağ, sözlerine şöyle devam etti 
     "Aslında hem muayenehanem olsun, hem kamuda çalışıyım, ikisi beraber gitsin işinin bu ülkede çok iyi yürümediği açık. Biz özel sektörü, serbest çalışmayı aslında teşvik ediyoruz, ama ikisi birlikte maalesef gitmiyor. Başhekimler için bu işin en önemli tarafı, ama açıkça söylemek gerekir ki diğer alanlar için de, eğitim araştırma hastanelerimizdeki, diğer hastanelerdeki uzmanlar açısından da bu ilişkinin hala sağlıklı olmadığı tarafları tespit ediyoruz. Geçmişteki bıçak parası işleri ülkemizde çok azaldı. Ama bu ilişki devam ettiği sürece tam sağlıklı bir yapı oluşturmak mümkün değil. Şimdi bu işi masaya yatırmış durumdayız. Öğlen üzeri muayenehaneye gitmeyi imkansız bırakan bir genelge gönderdik. Buradaki mesai ile ilgili sayın valilerin çok hassas olmasını istiyoruz. Biz şunu istiyoruz, ben devletin benim için oluşturduğu bir hastaneye gittim, sigortalıyım, Bağ-Kurluyum, yeşil kartlıyım, artık bana lütfen başka bir adres gösterilmesin. Bu hususta kadim bir kültür var, hem hasta tarafından hem yer yer sağlık çalışanında." 
     
     "KUCAĞIMIZDA HASTA BİR DELİKANLI BULDUK" 
     Sağlığın daha önceden "yetim bir alan" olduğunu ifade eden Akdağ, şunları kaydetti 
     "İlk kez bizim hükümetimiz döneminde bu yetimlikten kurtarmaya başladık. Zamana ihtiyaç var. Trabzon Numune Hastanesi 25 muayenehaneden 60’a çıktı. Ama bu yeterli değil. Kaç tane uzman varsa o kadar oda istiyoruz. Gerekirse yöneticiler kendi odalarını bırakacaklar, yer yoksa, hastaneye muayenehane odası yapacaklar. 
     Artık işi bitirdik dediğimiz bir dönem bizim için olmayacak. İyinin de iyisi var. Biz kucağımızda hasta bir bebek bulduk, bebek de olsa iyi, hasta bir delikanlı bulduk. Yıllardır hasta bir delikanlı bulduk. 
     Şimdi onu iyileştirmeye çalışıyoruz. Bunun için sabırlı olmak lazım. 
     Sürekli tedavi yapmak, takip etmek gerekiyor. Bazı yan tesirler olabilir ama onun da üstüne gitmek lazım." Sağlık alanında özel sektör ile kamu sektörünü bu hizmeti birlikte götürecek bir terazinin 2 kefesi olarak gördüğünü belirten Akdağ, şöyle konuştu 
     "Eğer kamu sektörünü altta bırakırsanız bu sefer özel sektör fahiş fiyatlarla iş yapmaya devam edebilir, eğer özel sektörü çok aşağıda bırakırsanız bu sefer kamu sektörünün kalitesi düşebilir. Özel sektörden iyi hizmet almanın yolu kamuda hizmetin kalitesini yükseltmektir. Kamuda hizmetin kalitesini yükseltmeden özel sektörden ben iyi hizmet alacağım diye düşünmek safdilliktir. Şimdi Trabzon’da ben MR’ımızın olmadığını öğrendim. Kesinlikle bu bizim kabul edebileceğimiz bir şey değil. En kısa zamanda MR alınacaktır. Gücümüz de var, paramız da var. Bir günde binlerce hastanın girdiği bir hastane de MR olmaz mı, tabi olacaktır." Bakan Akdağ, Yomra’daki incelemelerin ardından Rize’ye gitti. 
     
</TEXT>
</DOC>
