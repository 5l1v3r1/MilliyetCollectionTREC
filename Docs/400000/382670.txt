<DOC>
<DOCNO> 382670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur30.html </URL>
<DATE> 2005/09/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sedat Şahin ve Alaattin Çakıcı'nın avukatı öldürüldü 
</HEADLINE>
<TEXT>

     Sedat Şahin'in avukatı Atalay Cebesoy Aksaray'daki bürosunda uğradığı silahlı saldırıda öldürüldü. 
     Cebesoy’un Vatan Caddesi Letafet Apartmanı’ndaki bürosuna gelen bir kişi, girdiği çıkar amaçlı suç örgütü davalarıyla tanınan avukat Atalay Cebesoy’a ateş etti. 
     Özel Vatan Hastanesi’ne kaldırılmak istenen Cebesoy, hayatını kaybetti. 
     Saldırganın ise olay yerinden kaçtığı belirtildi. 
     Fatih’teki bürosunda uğradığı silahlı saldırı sonucu öldürülen avukat Atalay Cebesoy, kamuoyunda "çete elebaşı" olarak tanınan Alaattin Çakıcı, Sedat Şahin ve Abdullah Uçmak’ın çeşitli mahkemelerdeki davalarında savunmalarını üstlenmişti. 
     AA muhabirinin derlediği bilgilere göre, Vatan Caddesi 3 numaralı Letafet Apartmanı’nın 3. katındaki bürosunda uğradığı silahlı saldırıda öldürülen Cebesoy, Alaattin Çakıcı hakkında açılan çok sayıda davada avukatlığını yapmıştı. 
     Sedat ve Vedat Şahin kardeşlerin yargılandığı davalarda da avukatlık yapan Cebesoy, İbrahim Tatlıses’e yönelik silahlı saldırı hazırlığı yaptıkları iddiasıyla adamlarıyla birlikte yakalanan Abdullah Uçmak’ın avukatlığını da üstlenmişti. 
     Ankara Bahçelievler’de 7 TİP’li gencin öldürülmesi ve Susurluk davaları kapsamında hüküm giyen Haluk Kırcı’nın avukatlığını da yapan Atalay Cebesoy, geçen hafta Fatih Vatan Caddesi’nde uğradığı silahlı saldırıda öldürülen "Umut Operasyonu Davası" sanıklarından Muzaffer Dağdeviren’in de avukatı olmuştu. 
     
</TEXT>
</DOC>
