<DOC>
<DOCNO> 370683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur16.html </URL>
<DATE> 2005/08/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Formula 1 yüzünden otel fiyatları 5'e katladı 
</HEADLINE>
<TEXT>

     Turistik Otelciler, İşletmeciler ve Yatırımcılar Birliği TUROB Başkanı Timur Bayındır, Formula 1 Türkiye Grand Prix’si nedeniyle Sirkeci’deki bazı oteller hariç, İstanbul’daki otellerin aşağı yukarı dolduğunu bildirdi. 
     Bayındır, A.A. muhabirine yaptığı açıklamada, Formula 1 Türkiye Grand Prix’si için İstanbul’a gelişlerin başladığını belirterek, şunları söyledi 
     "Yarış nedeniyle kente yurtdışından 40 bin kişinin gelmesini bekliyoruz. Sirkeci’deki bazı oteller hariç İstanbul’daki oteller aşağı yukarı dolu. Formula 1 nedeniyle normal satışlara göre otel fiyatları yükseldi. 20 Avro’ya satılan oda fiyatları 100 Avro’ya kadar çıktı." Yarışın yapılacağı İstanbul Park Pisti’ne yakın olduğu için bazı kişilerce Tuzla’da ev kiralandığını da kaydeden Bayındır, "Formula1 için İstanbul’a gelecek yaklaşık 40 bin kişinin otel, ulaşım ve yemek dahil olmak üzere 100 milyon Avro dolayında döviz bırakmasını bekliyoruz" dedi. 
     Timur Bayındır, Formula 1 Türkiye Grand Prix’sinin ülkenin dünyaya tanıtımı açısından önemine de işaret etti. 
     
</TEXT>
</DOC>
