<DOC>
<DOCNO> 367776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/spo30.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Rekor yağmuru 

Türkiye Yüzme Şampiyonası'nda 7 Türkiye rekoru kırıldı. 17-18 yaş erkekler 50 metre kurbağalamada Ömer Arslanoğlu, 29.30 ile hem kategorisinde, hem de 19 yaş üstünde 2 rekora imza attı. Arslanoğlu, akşamki finalde 28.86 ile iki rekor daha kırdı. 19 yaş üstü 100 metre sırtüstünde Derya Büyükuncu, 55.67 ile bayanlar 19 yaş üstü 100 metre kurbağalamada da İlkay Dikmen, 1.10.89'luk derecesiyle Türkiye rekorunun yeni sahibi oldu. Fenerbahçe ise bayanlar açık yaş 4x100 metre serbest bayrakta 3.58.88'le kendisine ait olan 4.00.17'lik rekoru geliştirdi. 

GNC'den destek 

Doğal Vitamin, Mineral ve bitkisel ürün üretim, pazarlama ve dağıtımında ABD'nin lider firması GNC, Erkek ve Bayan Üniversite Milli Takımları'na sponsor oldu. GNC'nin Türkiye'deki Franchise Firması Bakara İlaç Pazarlama AŞ., Ay - Yıldızlı ekiplerimizi, İzmir'de 11-22 Ağustos tarihleri arasında yapılacak UNIVERSIADE'de destekleyecek. 

Gülşah sakatlandı 

Türkiye'nin eylül ayında ev sahipliğini 2005 Bayanlar Avrupa Şampiyonası'na hazırlanan A Milli Takımımız'ın tecrübeli forveti Gülşah Akkaya sakatlandı. Antrenmanda ikili mücadele sırasında çapraz bağları kopan ve International Hospital'a kaldırılan Gülşah'ın, altı ay salonlardan uzak kalacağı açıklandı. 

Gökberk TRT 1'de 

Yazarımız Bilgin Gökberk bugün TRT 1'de yayınlanacak Stadyum programında sürekli konuk olarak yorumlarına başlayacak. Erdoğan Arıkan'ın sunacağı 21.40'taki programda Serdar Çakman da yer alacak. TRT 1, dört büyüklerin maçlarının özet görüntülerini de geniş yayınlayacak. 

Nihat'tan müjdeli haber 

Sakatlığından dolayı yaklaşık 6 aydır sahalardan uzak kalan Real Sociedad ve Milli Takımımız'ın başarılı oyuncusu Nihat Kahveci'nin, ligin ilk maçına yetişeceği açıklandı. Kulüp doktoru Eduardo Escobar, futbolcunun 28 Ağustos'taki Athletic Bilbao karşılaşmasında kısa süre de olsa forma giyebileceğini ifade etti. 

FIFA hakemleri görev yapacak 

23. Dünya Üniversiteler Yaz Spor Oyunları'nda UNIVERSIADE 2005 futbol maçlarında görev yapacak Türk hakemleri belli oldu. Karşılaşmalarda, FIFA kokartlı hakemlerimizden İsmet Arzuman, Kuddusi Müftüoğlu, Bülent Demirlek ve Hilal Tuba Tosun maç yönetecek. 

Manisaspor'un tarihi günü 

Vestel Manisaspor, tarihindeki ilk Süper Lig maçına bugün çıkacak. Ankaragücü ile karşılaşacak olan Ege ekibi, sahasındaki yenileme çalışmaları nedeniyle rakibini İzmir Alsancak Stadı'nda ağırlayacak. Siyah - Beyazlılar, lige iyi bir başlangıç yaparak taraftarını sevindirmek istiyor. 

'Luxemburgo güvenmedi' 

Real Madrid'den Inter'e transfer olan Luis Figo, eski Teknik Direktörü Vanderlei Luxemburgo'ya göndermede bulundu. Madrid'den hayal kırıklığıyla ayrıldığını ifade eden Portekizli yıldız futbolcu, "Orada takımı çalıştıran kişi bana güvenmiyordu. Fakat hayatta böyle şeyler başınıza gelir" dedi. 


</TEXT>
</DOC>
