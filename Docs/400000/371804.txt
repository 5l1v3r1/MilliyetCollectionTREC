<DOC>
<DOCNO> 371804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun09.html </URL>
<DATE> 2005/08/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Irak anayasası için uzatmaların sonu gelmiyor 
</HEADLINE>
<TEXT>

     CAN HASASU Bağdat DHA 

      Yarın sona erecek olan yeni ırak anayasa taslağının ertelenmiş teslim tarihi yaklaşırken Irak caddeleri ve kulisler hareketli. Sünni Araplar mitinglerle isteklerini duyurmaya çalışırken, Şii lider Mukteda El Sadr yandaşlarını, anayasa referandumu için seçmen kütüklerine yazılmaya çağırıyor. Kaynaklar, bir anlaşmaya varılmaması halinde anayasa hazırlık komisyonunun ikinci bir ertelemeye daha gitme ihtimalinden söz ediyor. 
     Yeni Irak anayasası taslağının Irak Ulusal Meclisi’ne IUM sunulması için anayasa hazırlama komisyonuna tanına ek süre yarın gece yarısı itibariyle doluyor. Daha önce gerek Amerikalı gerekse Iraklı temsilcilerin, ’anlaşmanın bir iki gün içinde sağlanacağı’ yönündeki beyanlarına rağmen, sürenin dolmasına bir gün kala henüz taraflardan net bir açıklama gelmedi. 
     
     HER GRUBUN TALEBİ AYRI 
     Konuyla ilgili olarak DHA’ya konuşan Kerküklü Sünni Arap temsilcilerden Ahmet El Ubeydi, kendileri için Irak’ın bütünlüğünün ve ulusal servetin dağılımı konularının büyük önem taşıdığını söyleyerek bu hususlarda komisyona yönelttikleri isteklerin karşılık bulup bulmadığını görmek için taslağın ortaya çıkmasını bekleyeceklerini söyledi. Komisyonda tartışmaların sürdüğünü ve ihtilafların çözülmesinin daha fazla vakit gerektirebileceğini iddia eden El Ubeydi taslağın sunumunun muhtemelen bir kez daha erteleneceğini belirtti. 
     Anayasa hazırlık komisyonunun Kürt üyesi Mahmut Osman ise Peyamner Haber Ajansı PNA ’na verdiği bilgilerde tarafların henüz bir anlaşmaya varmadığını doğruladı. Osman, görüşmelerin son ana kadar sürebileceğini ifade ederek tartışmaların federal devlet ve ulusal servetin paylaşımı hususlarında yoğunlaştığını belirtti. 
     
     YENİ DÜZENLEME TÜRKMENLERİ SEVİNDİRDİ 
     Öte yandan Irak Yüksek Seçim Kurulu IYSK anayasa referandumu ve ardından yapılması planlanan Irak genel seçimleri için hazırlıklarını sürdürüyor. Seçmen kütüklerine kayıtların ağustos ayı sonuna dek süreceği açıklanırken, seçim bürolarına bugün ulaşan talimata göre ikamet ve karakol belgeleri seçmen ibrazında kullanılamayacak. Söz konusu talimat Türkmenler tarafından büyük memnuniyetle karşılandı. Türkmeneli televizyonunda konuşan Türmen milletvekili Feyha Zeynelabidin bu uygulama ile sahte seçmen kayıtlarının büyük oranda engelleneceğini söyledi. Zeynelabidin şöyle konuştu Birileri gelip muhtarlardan aldıkları ikametgahlarla veya karakollardan aldıkları kağıtlarla kendilerini Kerkük seçmeni olarak gösterebiliyordu. Yeni talimat ile bunun önüne büyük ölçüde geçilecek. Ama yirmi gündür eski uygulamaya göre binlerce seçmen kaydedildi. Talimat öncesine denk düşen bu kayıtların da iptali için IYSK’ya başvuruda bulunacağız". 
     Şii lider Mukteda El Sadr ise yandaşlarına seçmen kütüklerine yazılma çağrısında bulundu. El Sadr’ın ofisinden yapılan açıklamada konunun yeni anayasaya olan tepkilerini daha etkili bir şekilde koyabilmeleri için büyük önem taşıdığı belirtildi. Sadr yanlıları dün Irak’ın başkenti Bağdat’ta, Kerkük’teki Sünni Araplarla eş zamanlı olarak Irak’ın bütünlüğünü destekleyen bir yürüyüş düzenlemişti. 
     
</TEXT>
</DOC>
