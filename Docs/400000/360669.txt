<DOC>
<DOCNO> 360669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun27.html </URL>
<DATE> 2005/07/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Pakistan, İngiltere'de bir saldırının önlenmesine yardımcı oldu... 
</HEADLINE>
<TEXT>

     Pakistan'ın, İngiltere'de geçen Mayıstaki genel seçimlerden önce bir terör saldırısının önlenmesine yardımcı olduğu bildirildi. 
     İçişleri Bakanı Eftab Han Şerpao, Londra'daki saldırıları düzenleyenlerin Pakistan asıllı olduklarının belirlenmesinin ardından İslamabad'da düzenlediği basın toplantısında, Pakistan hükümetinin yardımıyla İngiltere'de saldırının önlendiğini ve çok sayıda ülkede tutuklamalar yapıldığını söyledi. 
     İngiltere'de genel seçimlerden önce saldırı olabileceğine dair raporlar aldıklarını belirten Şerpao, bu bilgilerin İngiltere'ye iletilmesi sayesinde bunun önüne geçildiğini kaydetti. 
     Konuyla ilgili ayrıntılı bilgi vermeyen Şerpao, tutuklamaların yapıldığı ülkeler arasında Pakistan'ın da bulunduğunu belirtti. 
     Pakistan İçişleri Bakanı Eftab Han Şerpao, Londra'daki yeni saldırılarla ilgili sürdürülen araştırmada, İngiltere ile tam işbirliği içinde olduklarını da bildirdi. 
     
</TEXT>
</DOC>
