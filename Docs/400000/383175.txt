<DOC>
<DOCNO> 383175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur04.html </URL>
<DATE> 2005/10/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şırnak'ta PKK'ya yönelik operasyon... 
</HEADLINE>
<TEXT>

     Şırnak'ta terör örgütü PKK'ya yönelik düzenlenen operasyonun ardından yapılan aramalarda, patlayıcı madde imalinde ve düzeneğini hazırlamada kullanılan çok sayıda malzeme, silah ve mühimmat ele geçirildi. 
     Şırnak Jandarma Alay Komutanlığı'ndan yapılan yazılı açıklamada, Şırnak'ın kuzeydoğusunda 2 gün önce düzenlenen ve 2 teröristin ölü ele geçirildiği operasyon sonrasında, arazi arama tarama çalışması yapıldığı belirtildi. 
     Aramalar sırasında patlayıcı madde imalinde ve düzeneğini hazırlamada kullanılan çok sayıda malzeme, silah ve mühimmat ele geçirildiği bildirilen açıklamada, ele geçirilen patlayıcı madde ve düzeneklerle imha gücü yüksek 5 mayın imal edilebileceği ve bir yolcu otobüsünün havaya uçurulabileceği kaydedildi. 
     Açıklamada, 4 kilogram plastik patlayıcı, 2 kilogram TNT, 1 elektrikli fünye, 1 cep telefonu düzeneği, 2 kalaşnikof, 4 kalaşnikof şarjörü, 4 savunma el bombası, 65 fişek, el telsizi, 3 cep telefonu, 4 batarya, 100 metre kablo, 1 düzine elektrik bandı, 1 makara havya, 1 kutu havya soğutucu, 32 elektronik kart, 31 trafo, 100 diyot, 32 röle, 76 entegre, 28 delikli karteks, 37 elektronik röle ve 100 kondansatör ele geçirildiği belirtildi. 
     
</TEXT>
</DOC>
