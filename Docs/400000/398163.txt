<DOC>
<DOCNO> 398163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun10.html </URL>
<DATE> 2005/11/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
'ABD, Irak'dan 2006 ve 2007'de iki aşamalı asker çekecek' 
</HEADLINE>
<TEXT>

     Los Angeles Times gazetesi, Amerika’nın Irak’ta 2006 ve 2007’de iki büyük aşamada, ciddi miktarda asker çekmeyi planladığını öne sürdü. 
     Amerikan Los Angeles Times gazetesi, Irak Savaşı ile ilgili tartışmaların devam ettiğini ancak Amerika’da da Irak’tan asker çekmek için hazırlıkların başladığı yorumunu yaptı. Gazete, Amerikan Dışişleri Bakanı Condoleezza Rice’ın Iraklı askerlerin yeterince eğitildiği yönündeki açıklamalarının ardından Çarşamba günü Annapolis’teki Birleşik Devletler Deniz Kuvvetleri Akademisi’nde konuşacak olan George Bush’un Iraklı askerlerin eğitiminde gelinen noktayı vurgulamasının beklendiğini ifade etti. 
     Haberde gelişmelerin ışığında Pentagon’un, Amerikan askerlerini 2006 ve 2007’de kademeli olarak çekmeyi planladığı belirtildi. 
     
     GELECEK SENE 40 BİN ASKER ÇEKİLECEK 
     Geçtiğimiz Eylül ayında kongre kaynaklarının, 700 Irak askerinden oluşan bir birliğin ABD ordusunun desteğine ihtiyaç duymadan savaşabilecek seviyeye geldiğini söylediği aktarılan haberde, Bush’un ilk döneminde de görev yapan eski bir üst düzey Pentagon yetkilisinin, gelecek yılki kongre seçimleri öncesinde 40 bin askerin Amerika’ya dönmesi konusunda "artan bir görüş birliği" olduğunu belirttiği ifade edildi. 
     Haberde ayrıca Amerikalı yetkililerin 2007 sonunda "Irak’ın hassasiyetine zarar vermeyecek kadar küçük, Irak ordusuna yardım edebilecek kadar büyük" bir birlik dışında tüm askerlerin Irak’tan çekilmesini planladığı da aktarıldı. 
     Amerika’nın halen Irak’ta yaklaşık 160 bin askeri bulunuyor ancak savaşın uzaması ve asker kayıplarının artması ABD Başkanı George Bush’u da sıkıntıya sokuyor. 
     Son kamuoyu yoklamalarında Amerikalıların Bush’a savaş konusunda verdiği desteğin yüzde 35’e kadar düştüğü görülüyor. Başka bir ankete göre de ABD vatandaşlarının sadece yüzde 40’ı başkanlarının dürüstlüğüne güveniyor. 

ANKA 
     
</TEXT>
</DOC>
