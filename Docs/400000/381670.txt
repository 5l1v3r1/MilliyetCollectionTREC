<DOC>
<DOCNO> 381670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur13.html </URL>
<DATE> 2005/09/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Genç kız polisten kaçarken başından vuruldu 
</HEADLINE>
<TEXT>

     Taylan YILDIRIM DHA 

      İZMİR'in Hatay semtinde, çalıntı otomobille polisten kaçan nişanlısı 19 yaşındaki Y.S.B.'nin yanında oturan 18 yaşındaki Simge Ege, tekerleklere ateş açan polis kurşunlarından birinin başına isabet etmesi sonucu öldü. Ege'nin, gasp suçundan arandığı belirlendi. 
     Olay, bugün saat 12.00 sıralarında Hatay 130 Sokak, Behçet Uz Parkı yanında meydana geldi. Kemeraltı Çarşısı yakınlarında bulunan motosikletli yunus timinde görevli polis ekibi, gece telsiz anonsuyla Gaziemir İlçesi'nden çalındığı bildirilen, Turgay Güven'e ait 35 AK 3325 plakalı Fiat Uno’ marka otomobili seyir halinde gördü. Peşine düştükleri otomobilin yanına kadar gelen polis memurları, sürücüden aracı durdurmasını istedi. Ancak uyarıya uymayan Y.S.B., polis motosikletine çarparak kaçmaya başladı. Y.S.B.'nin çarpmasıyla devrilen motosikletin altında kalıp yaralanan polislerin yardım isteği üzerine diğer yunus timleri takibe başladı. Hatay semtindeki sokak aralarında süren kovalamaca sırasında, yunus timinde görevli polis memuru, havaya uyarı ateşi açtıktan sonra kaçışını sürdüren otomobilin arka lastiklerine ateş etmek istedi. 
     Motosikletle hareket halindeyken açılan ateş sırasında, kurşunlardan biri otomobilin arka camından girerek ön koltukta oturan 18 yaşındaki Simge Ege'nin başına isabet etti. Ege'nin başından vurulmasına rağmen kaçışını sürdüren Y.S.B., izini kaybettirdiği Behçet Uz Parkı yanında, park halindeki araçlara da çarptıktan sonra aracı terk etti. Nişanlısı Simge Ege'yi 35 T 7651 plakalı bir taksiyle Atatürk Eğitim ve Araştırma Hastanesi'ne kaldırdı. Acil servisteki ilk müdahalede beyin ölümünün gerçekleştiği anlaşılan Simge Ege, yoğun bakıma alındıktan kısa süre sonra yaşamını yitirdi. Ege'nin ölüm haberini alan annesi Filiz Budak ve yakınları, olaya büyük tepki gösterdi. Anne Budak ve yakınları güçlükle sakinleştirildi. 
     
     GASPTAN ARANIYORMUŞ 
     Gasp suçundan gıyabi tutuklama kararıyla aranan nişanlısı Simge Ege'nin hayatını kaybetmesinin ardından, Y.S.B. hastanede sinir krizi geçirdi. Y.S.B.'nin de otomobil hırsızlığı ile ruhsatsız silah taşımak suçlarından gıyabi tutuklama kararıyla arandığı ortaya çıktı. Gözaltına alınarak Hatay Polis Karakolu'na götürülmek istenen Y.S.B.'nin acil servis önünde bekleyen yakınlarıyla polis arasında tartışma yaşandı. Olayla ilgili soruşturma başlatılırken, Y.S.B.'nin, arandığı suçların haricinde ayrıca Turgay Güven'in otomobilini çalmaktan da adliyeye sevk edileceği bildirildi. 
     Olayın ardından, terkedilen çalıntı otomobilin bulunduğu yere gelip görevlilerden bilgi alan İzmir Emniyet Müdürü Halil Tataş, Kovalamaca sırasında lastiklere ateş edilmek istenince üzücü bir olay yaşanmış. Soruşturmamız tüm yönleriyle devam ediyor'' dedi. 
     
</TEXT>
</DOC>
