<DOC>
<DOCNO> 373369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy03.html </URL>
<DATE> 2005/08/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bakan Akdağ Kanser artışı Çernobil'den değil, sigaradan... 
</HEADLINE>
<TEXT>

     Sağlık Bakanı Recep Akdağ, Karadeniz bölgesindeki kanser vakaları ile Çernobil Nükleer Santralinde meydana gelen kazanın ilgisi olmadığı görüşünü savundu. Akdağ, "Kanser artışı ülkemizdeki sigara kullanım artışı ile ilişkilidir. Karadeniz bölgesinde akciğer kanseri ilk sırada yer almaktadır" dedi. 
     Sağlık Bakanı Recep Akdağ, CHP Zonguldak Milletvekili Harun Akın tarafından Çernobil faciasının Karadeniz Bölgesindeki etkilerine ve artan kanser vakalarına ilişkin soru önergesini yanıtlarken, kanser hastalıklarının çoğunun kanser yapıcı etkene 19-20 yıl gibi uzun yıllar maruz kalınmasıyla ortaya çıkacağını bildirdi. Akdağ, radyasyonun etkisine bağlı olarak troit kanserleri, lösemiler ve beyin kanserlerinin gelişebileceğini, ellerindeki kayıtlara göre bu kanser olaylarının gelişiminde Karadeniz ile diğer bölgeler arasında farklılık olmadığını kaydetti. 
     Akdağ, Çernobil kazası sonrasında oluşan radyoaktif yüklü bulutların bıraktığı radyasyon miktarına göre 50 yıllık süreçte 100 bin nüfus için bir vaka beklediklerini belirterek, "Şu anki tekniklerle oluşan kanser vakalarının içinde hangi vakanın Çernobil Nükleer Santral kazasına bağlı olduğunun tespiti de mümkün değildir. Elimizdeki mevcut kanser kayıtlarına göre bölgede ülke genelinden farklı olarak bir kanser artışı gözlenmemektedir. Bölgenin kanser dağılımını incelediğimizde diğer bölgelere paralel bir kanser dağılımı ile karşılaşmaktayız" dedi. 
     1982 yılından beri kanserin ihbarı zorunlu bir hastalık olduğunu ve her yıl değişen kanser oranlarını kitapçık halinde yayınladıklarını anlatan Akdağ, şöyle devam etti 
     "Elimizdeki veriler Çernobille ilişkili bir kanser artışı olduğunu kanıtlamamaktadır. Kanser artışı ülkemizdeki sigara kullanım artışı ile ilişkilidir. Karadeniz bölgesinde akciğer kanseri ilk sırada yer almaktadır. Ülkemizde dünya ile paralel olarak kanser artışı gözlenmektedir. Bu artış tek bölgemize ait olmayıp tüm bölgelerimiz için geçerlidir." 

ANKA 
     
</TEXT>
</DOC>
