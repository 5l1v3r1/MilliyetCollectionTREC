<DOC>
<DOCNO> 389749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun12.html </URL>
<DATE> 2005/10/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Resul Guliyev Azerbaycan’a dönmekte ısrarlı 
</HEADLINE>
<TEXT>

     Nurettin ATMACA DHA 

      ABD’den geçen hafta Azerbaycan’a dönerken içinde bulunduğu uçağın Bakü’ye inişine izin verilmeyen muhalefet liderlerinden Demokrat Partisi’nin ADP Başkanı Resul Guliyev, 1 ya da 2 Kasım’da Bakü’ye gelmek için ikinci bir girişimde bulunacağını açıkladı. 
     9 yıldır ABD’de göçmen statüsünde yaşayan eski Milli Meclis Başkanı Guliyev, bugün ADP merkezinde toplanan yandaşlarına telefon ile yaptığı açıklamada , Azerbaycan’a bu kez hangi yolla döneceği konusunda bir bilgi vermedi. Azerbaycan’a asıl geliş amacının seçimlere katılmak değil, halkı şimdiki iktidardan kurtarmak olduğunu söyleyen Guliyev, taraftarlarını 17 Ekim’deki birinci dönüş girişiminde yaptıkları taktik hataları tekrarlamamaya çağırdı. 
     
     HALK SOKAKLARDA MUHALİF LİDERLER HAVAALANINDA BEKLEYECEK 
     ADP Siyasi Şurası üyesi Kurban Memmedov, Guliyev yandaşlarının ve ADP üyelerinin bu kez havaalanında değil şehrin cadde ve meydanlarında toplanacağını ve havaalanına sadece Azatlık Bloku’nun öteki liderleri Müsavat Partisi Başkanı İsa Gamber ve Halk Cephesi lideri Ali Kerimli ile aydınlardan oluşan bir grubun gidebileceğini söyledi. 
     Ana muhalefet Azatlık Bloku liderleri, seçim öncesinde bölgelerde son mitinglerini sürdürürken, 2 Kasım’da Bakü’de bir stadyumda düzenlemesi Planlanan konser ve mitinge valilik tarafından henüz izin verilmedi. 
     
     İKTİDAR MÜREKKEP UYGULAMASINI TARTIŞIYOR 
     Cumhurbaşkanı İlham Aliyev’in başkanlığında bugün toplanan iktidar kurmayları da seçim öncesi durumu gözden geçiriyorlar. Yerel kaynaklar, toplatıdan bazı radikal kararların çıkabileceğini ve bunların başında sahtekarlığın önlenmesi için seçmenlerin parmaklarına mürekkep sürülmesi yönündeki muhalefet talebinin de yer aldığını bildirdi. Avrupa Birliği ve Parlamentosu’ndaki Azerbaycan’dan sorumlu raportörler de, uzun süredir iktidar yetkililerini seçimlere hile karıştırılmasını önlemek için parmaklara mürekkep sürülmesini konusunda ikna etmeye çalışıyorlar. 
     
</TEXT>
</DOC>
