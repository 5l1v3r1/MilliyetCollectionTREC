<DOC>
<DOCNO> 390418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko11.html </URL>
<DATE> 2005/10/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Turizmde rekor gelir... 
</HEADLINE>
<TEXT>

     ''Bacasız sanayi'' olarak nitelenen turizmden son 42 yılda sağlanan döviz, 121 milyar 289 milyon doları buldu. 
     Bu yıla bakıldığında ise turizm gelirleri, Ekim ayı itibarıyla 15 milyar doları geçti. 
     Türkiye'ye gelen turist sayısı yılın 9 ayında 19 milyon 19 bin 582 olurken, turizm geliri ise 14 milyar 572 milyon 755 bin 422 dolar olarak açıklanmıştı. 
     Sektör temsilcileri, turizmde yaşananları değerlendirirken, cumhuriyetin 82. yılının yaşandığı bugünlerde turizm gelirinin 15 milyar doların üzerine çıktığını söylediler. 
     
     NEREDEN NEREYE 
     Gelinen noktaya bakıldığında, bugün ihracat gelirlerinin hemen ardından en yüksek gelir kalemini oluşturan turizmin, cumhuriyetin ilk kurulduğu yıllarda kelime anlamı dahi bilinmiyordu. ''Türk turizminin başkenti'' olarak adlandırılan ve dünyanın en kaliteli turizm tesislerine sahip Antalya ise bir sahil kasabası görünümünde idi ve tek bir otele dahi sahip değildi. 
     DİE ve TÜRSAB verilerinden derlenen bilgiye göre, turist ve turizm kayıtlarının ilk tutulmaya başlandığı 1963 yılında Türkiye'yi 198 bin kişi ziyaret ederken, toplam 7 milyon dolar civarında bir turizm geliri elde edildi. 
     Turizmin önemini keşfeden ve tanıtımdan, turistlik tesislere kadar kendini her geçen gün geliştiren Türkiye'nin turizm geliri ekonomik ve siyasi krizlerin yaşandığı yıllar haricinde düzenli bir biçimde arttı. 
     Turizm geliri 1985 yılında milyon dolarları aşarak 1.4 milyar dolar seviyesine yükseldi. 1998 yılında 2.3 milyar doları gören turizm gelirleri, 1994 yılında 4.3 milyar dolar, 2001 yılında 8.1 milyar dolar, 2004 yılında ise 12.1 milyar dolara ulaştı. 
     Sektör temsilcileri, tanıtımın artırılması ve turizm 12 aya yayılmasıyla beraber bu gelirin çok daha üst noktalara çıkacağını belirtiyorlar. 
     
</TEXT>
</DOC>
