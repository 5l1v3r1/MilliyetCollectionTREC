<DOC>
<DOCNO> 393796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy16.html </URL>
<DATE> 2005/11/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Türk Ticaret Kanunu Tasarısı neler getiriyor 
</HEADLINE>
<TEXT>

     TBMM’ye sunulan Türk Ticaret Kanunu Tasarısı, şirket kurmak veya sermaye artırmak vaadiyle halktan para toplamak isteyenlere, Sermaye Piyasası Kurulu’ndan izin alma zorunluluğu getiriyor. Uygulamayla, toplanan paraların amacına uygun kullanılıp kullanılmadığı denetlenecek. 
     Adalet Bakanlığı tarafından üniversiteler, yüksek yargı organları, meslek kuruluşları, ilgili kamu kurum ve kuruluşları ile Bakanlık temsilcilerinden 1999 yılında oluşturulan Komisyon’un hazırladığı ve Bakanlar Kurulu’nda imzalanarak TBMM’ye sunulan tasarı, öncelikle TBMM Adalet Komisyonu’nda ele alınacak. Oluşturulan alt komisyon da tasarı üzerinde çalışacak. 
     Tasarıya göre, ticari işlerde faiz oranı serbestçe tayin olunacak, temerrüt faizi hakkında, ilgili mevzuat hükümleri uygulanacak. 3 aydan aşağı olmamak üzere faizin ana paraya eklenerek birlikte tekrar faiz yürütülmesi şartı, yalnız cari hesaplarla, borçlu yönünden ticari iş niteliğine haiz olan ödünç sözleşmelerinde geçerli olacak. Aksine sözleşme bulunmuyorsa, ticari bir borcun faizi vadenin bitiminden ve belli bir vade yoksa, ihtar gününden itibaren işlemeye başlayacak. 
     Yürürlükteki kanunda açıkça belirtilmeyen ticaret sicilini kimin tutacağına açıklık getiren tasarı, ticaret sicilini, ticaret ve sanayi odalarının tutmasını öngörüyor. Oda bulunmayan ya da yeterli örgütlenmesi olmayan odaların bulunduğu yerlerde ise ticaret sicilini, Sanayi ve Ticaret Bakanlığı’nca belirlenecek bir oda tarafından tutulacak. 
     Türkiye Odalar ve Borsalar Birliği nezdinde, Türkiye çapında sicil kayıtlarına elektronik ortamda ulaşabilmenin sağlanması amacıyla kayıtların elektronik ortamda sunulabileceği bir bilgi bankası kurulacak. 
     Tescil ve kayıt için gerçeğe aykırı beyanda bulunanlar, 30 güne kadar adli para cezası veya 1 aydan 6 aya kadar hapis cezasıyla cezalandırılacak. Kişi, bu cezaların her ikisine de mahkum olabilecek. 
     Ayrıca borsada işlem yapabilme hakkından yoksun bırakılma veya borsalardan geçici olarak çıkarılmalarına da karar verilebilecek. 
     Her işletme sahibi, ticari defter tutmak zorunda olacak. İşletme defterleri ve gerekli diğer kayıtlar, Türkçe tutulmak zorunda olacak. 
     Defterde bir yazım veya kayıt, önceki içeriği belirlenemeyecek şekilde çizilemeyecek ve değiştirilemeyecek. Kayıt sırasında mı yoksa daha sonra mı yapıldığı anlaşılmayan değiştirmeler yasak olacak. 
     Yıl sonu finansal tablolar da Türkçe ve Türk Lirası ile düzenlenecek. Sigorta sözleşmelerinin yapılması için yapılan giderler, aktifleştirilemeyecek. 
     Tasarıda, ticaret şirketleri kolektif, komandit, anonim, limitet ve kooperatif şirketleri olarak tanımlandı. Kolektif ile komandit şirket, şahıs anonim, limitet ve sermayesi paylara bölünmüş komandit şirket sermaye şirketi sayılacak. 
     Bir şahıs şirketi devam ettiği sürece ortaklardan birinin kişisel alacakları, haklarını şirketin bilançosu gereğince o ortağa düşen kar payından ve şirket feshedilmişse tasfiye payından alabilecekler. Henüz bilançosu düzenlenmemişse, alacaklı, bilançonun düzenlenmesi sonucunda borçluya düşecek kar ve tasfiye payı üzerine haciz koydurabilecek. 
     Birleşmeye katılan ortaklıkların alacaklıları, birleşmenin hukuken geçerlilik kazanmasından itibaren 3 ay içinde talepte bulunurlarsa, devralan ortaklık, bunların alacaklarını güvence altına alacak. 
     Birleşmeye katılan ortaklıklar, alacaklılarına, Türkiye Ticaret Sicili Gazetesi’nde 3 kez yapacakları ilanla haklarını bildirecekler. 
     
     BÖLÜNME, İLK KEZ DÜZENLENİYOR 

     Bölünme, Türkiye’de maddi hukuk yönünden ilk kez düzenleniyor. Bir ortaklık, tam veya kısmi bölünebilecek. Tam bölünmede ortaklığın bütün mal varlığı bölümlere ayrılacak ve diğer ortaklıklara devrolunacak. 
     Kısmi bölünmede ise bir ortaklığın bir veya birden fazla bölümü diğer ortaklıklara devrolunacak. Şirketler yavru ortaklık da kurabilecek. Bu tür bölünmede bölünen ortaklık, bölünen mal varlığı parçasını başka ortaklığa ayni sermaye olarak koyacak, yani geçiş "külli halefiyet" yoluyla gerçekleşmeyecek. 
     Madde gerekçesinde, bu türün olanakları artıracağı ve gereğinde ihtiyaçlara cevap vereceği vurgulandı. Sermaye şirketleri ve kooperatifler, sermaye şirketleri ve kooperatiflere bölünebilecekler. 
     Bir ortağın şahsına ait sebeplerden dolayı şirketin feshinin istenebileceği hallerde diğer ortakların tümü, onun şirketten çıkarılması suretiyle şirketin devamına karar verebilecek. 
     
     ANONİM ŞİRKETLERDE BORÇLANMA 

     Anonim şirketlerde iştirak taahhüdünden doğan borç hariç, pay sahipleri şirkete borçlanamayacak. Madde gerekçesinde, bu düzenlemenin, ticaret hayatında yaygın olan kötü ve sakat uygulamayı önlemeyi amaçladığı belirtildi. Pay sahiplerinin, birçok iş ve işlemde şirket kasasını kullanmalarının, kişisel harcamalarını bu kanaldan yapmalarının, hatta şirketten para çekmelerinin engellenmesi amaçlanıyor. 
     Paysahibinin paylarından doğan hakkını kullanması, genel kurul kararları, diğer düzenlemeler ve idari tasarruflarca kaldırılamayacak. 
     Şirketin kuruluşu, sermaye artırımı, azaltılması veya menkul kıymet ihracıyla ilgili belgelerin ve taahhütlerin kanuna aykırı, doğru olmayan, gerçeği dürüst bir biçimde yansıtmayan veya gizlenen beyanlar içermesinden doğan zararlardan bunları düzenleyenler ve kusurlarının varlığı halinde buna katılanlar sorumlu olacak. 
     
     HALKIN ALDATILMASI ÖNLENECEK 

     Bir anonim şirketi kurmak veya sermaye artırmak amacı veya vaadiyle halktan para toplanabilmesi için Sermaye Piyasası Kurulu’ndan SPK önceden izin alınacak. Bu hükme aykırı olarak para toplayanlar ve eylemden haberli olan kurumlarla ilgili şirketin yönetim kurulu üyeleri, toplanan para tutarınca müteselsilen sorumlu olacaklar, alınan tedbir veya hacizden itibaren 6 ay içinde dava açılacak. 
     SPK’dan izin alındıktan sonra toplanan tutarların amacına uygun olarak kullanılıp kullanılmadığı da takip edilecek. Madde gerekçesinde bu düzenlemenin amacı, SPK’dan izin alınmaksızın, özellikle yurtdışında bir anonim şirket kurmak veya sermayeyi artırmak amacıyla para toplanmasına engel olmak ve bu yolla halkın aldatılmasının yollarını kapamak olarak belirtildi. 
     
     TEK KİŞİLİK LİMİTET ŞİRKET 

     Limitet şirketlerin ortaklarının sayısı 50’yi geçemeyecek. Tasarı, tek kişilik limitet şirketi kurulmasına ve yaşamasına olanak tanıyor. 
     Ortak sayısı 1 olursa, bu durum 7 gün içinde tescil ve ilan ettirilecek. Aksi halde doğacak zarardan müdürler sorumlu olacak. Tek kişilik limitet şirket, bir tür değil, limitet şirketin bir sınıfı olacak. 
     Ortaklar, limitet şirketin borçlarından sorumlu olmayacak, sadece taahhüt ettikleri esas sermaye paylarını ödemek ve şirket sözleşmesinde öngörülen ek ödeme ve yan edim yükümlülüklerini yerine getirmekle yükümlü olacaklar. Limitet şirket, kanunen yasak olmayan her türlü iktisadi amaç ve konu için kurulabilecek. 
     Taslak, bir limitet şirketin kurulabilmesi için ortaklık sözleşmesinde bulunması gereken hususları bir madde altında topluyor. 
     Buna göre kurucular, şirket sözleşmesine emredici kurullara aykırı olmamaları şartıyla, istedikleri hükümleri koyabilecekler. 
     Ortaklar, şirket sırlarını korumakla yükümlü olacaklar, bu yükümlülük, şirket sözleşmesi veya genel kurul kararıyla kaldırılamayacak. Ortaklar, şirketin çıkarlarını zedeleyebilecek davranışlarda bulunamayacaklar. Kendilerine özel bir menfaat sağlayan ve şirketin amacına zarar veren işlemler yapamayacaklar. 
     TBMM’ye sunulan Türk Ticaret Kanunu Tasarısı, ilk defa yolcu taşımaya ilişkin hükümler getiriyor. 
     Tasarıda, yolcu taşıma firmalarına, hizmetten doğan aksaklıklar için yeni yükümlülükler, zarara uğrayan yolcular için de haklar yer alıyor. 
     Buna göre, yolcu taşıma firması, yapamadığı sefer için yolcuya yeni sefer öneremezse, bilet ücretiyle birlikte, bu ücretin 3 katı tutarında tazminat ödeyecek. Aracın hareketi gecikirse de yolcu, bu ücreti ve varsa zararını firmadan isteyebilecek. 
     Adalet Bakanlığı tarafından hazırlanan tasarı, taşıma işlerini ayrı bir bölüm halinde ele alıyor ve bu konuyu tek bir çatı altında topluyor. Bu düzenleme çerçevesinde karayolu ve demiryoluyla yapılan eşya taşımaları, yolcu taşımaları, taşıma eşyası taşıması, değişik tür araçlarla yapılan taşımalar ve taşıma işleri yüklenicileri hakkında ortak kuralları belirliyor. Böylece demiryolu taşımacılığı da ilk defa kapsam içine alınıyor. 
     
     YÜK VE EŞYA TAŞIMA 

     Taşımadan doğan tüm talep hakları 1 yılda zaman aşımına uğrayacak. 
     Bu süre, eşya taşımasında eşyanın gönderilene teslimi, yolcu taşımasında yolcunun varma yerine ulaşma tarihinden başlayacak. 
     Eşya taşıma senedi, taraflardan birinin talebi üzerine düzenlenecek. Tehlikeli eşya taşınacaksa, gönderen, taşıyıcıya açık ve anlaşılır bir içerikte ve yazılı şekilde tehlikenin türü ve gerekiyorsa alınması gereken önlemler konusunda zamanında bildirimde bulunmakla yükümlü olacak. 
     Eşyanın niteliği ambalaj yapılmasını gerektiriyorsa, gönderen, eşyayı hasardan koruyacak ve taşıyıcıya zarar vermeyecek şekilde ambalajlamak zorunda olacak. Yükleme ve boşaltmayla ilgili olarak, durumun gereklerine göre belirlenecek makul bir süre için ayrıca bir ücret istenemeyecek. Taşıyıcı, makul bir süreden daha fazla beklerse, uygun bir bekleme ücretine hak kazanacak. 
     Gönderen kusuru olmasa da yetersiz ambalajlamadan ve işaretlemeden, tehlikeli malın niteliği hakkında bildirimde bulunmamaktan ve bazı bilgi-belge eksikliklerinden kaynaklanan, taşıyıcının zararlarıyla giderlerini tazminle yükümlü olacak. 
     Gönderen, taşıma sözleşmesini her zaman feshedebilecek. Gönderen sözleşmeyi feshederse, taşıyıcı ücret talep edebilecek. Taşıma ücreti, eşyanın tesliminde ödenecek. Taşıyıcı, taşıma ücretinden başka eşya için yapılan ve durum ile şartlara göre gerekli giderleri de isteme hakkına sahip olacak. 
     Eşyanın gönderilene teslimi, kararlaştırılan bir bedelin ödenmesi şartına bağlanabilecek. Taşıyıcı, eşyayı kararlaştırılan sürede teslim etmekle yükümlü olacak. Eşya 20 gün içinde teslim edilmezse, hak sahibi, ona zayi olmuş gözüyle bakabilecek. Sınır ötesi taşımalarda bu süre 30 gün olacak. 
     Taşıyıcı, eşyanın taşınmak üzere teslim alınmasından teslim edilmesine kadar geçecek süre içinde eşyanın zayi veya hasarından veya teslimindeki gecikmeden doğan zarardan sorumlu olacak. Zayi, hasar veya gecikme, taşıyıcının azami özeni göstermesine rağmen kaçınamayacağı ve sonuçlarını önleyemeyeceği hallerden ileri gelmişse, taşıyıcı sorumluluktan kurtulacak. 
     Taşıyıcı, eşyanın tamamen veya kısmen kaybolmasından dolayı tazminat ödemekle sorumlu tutulduğunda, bu tazminat, eşyanın taşınmak üzere teslim alındığı yer ve zamandaki değerine göre hesaplanacak. 
     Bir evden, bürodan veya benzeri bir yerden alınan eşyaları benzeri bir yere taşıyan taşıyıcının kaybolma veya hasar sebebiyle sorumluluğu, taşıma sözleşmesinin ifası için gerekli olan yükleme hacminin metreküpü başına 2 bin YTL ile sınırlı olacak. 
     Eşyanın kaybolmasından veya hasara uğramasından doğan talep hakları, kaybolma veya hasar açıkça görülüyorsa eşyanın teslimini takip eden 3 iş günü içinde, açıkça görülmüyorsa teslimi takip eden 14 iş günü içinde taşıyıcıya ihbar edilmemişse sona erecek. 
     
     YOLCU TAŞIMA 

     Tasarıda, ilk defa yolcu taşımaya ilişkin hükümler yer aldı. 
     Yolcuya, taşıyıcı tarafından konulan kurallara uyma zorunluluğu getirilirken, taşıyıcı firmaya da hizmetten doğan kusurlar için sorumluluk yükleniyor. 
     Sefer herhangi bir sebeple yapılamamış, yolcu da o sefer için saatinde gerekli yerde bulunamamışsa, takip eden seferlerden birinde seyahat etme hakkı bulunacak. Yolcuya, izleyen seferlerde yer vermek, taşıyıcı yönünden imkansız olduğu veya büyük bir yük oluşturduğu takdirde, taşıyıcı bu yükümlülükten kurtulacak. Yapılamayan sefer için yolcuya yeni sefer öneremeyen taşıyıcı, bilet ücreti ile bilet ücretinin 3 katı tutarında tazminat ödeyecek. Seferin yapılamamasında taşıyıcının kusuru bulunmayan hallerde, yolcu, aynı şartlarda kendisine önerilen seferi haklı bir sebep olmaksızın reddederse taşıma ücretini ödeyecek. 
     Aracın hareketi gecikirse, yolcu sözleşmeden cayıp, ödediği ücreti ve varsa zararını isteyebilecek. Yolcu, gecikmeye rağmen yolculuğu yapmışsa, sadece gecikmeden doğan zararının tazminini dava edebilecek. 
     Gecikme nedeniyle doğmuş herhangi bir zarar ispat edilemese bile, mahkeme, bilet parasının 3 misli tazminata karar verecek. 
     Sefer sırasında aracın, tarifede bulunmayan bir yerde durması, yol değiştirmesi ve hedefe geç ulaşması halinde, yolcu, sözleşmeden cayıp tazminat isteyebilecek. 
     Taşıyıcı, yolcuları rahat bir yolculukla ve sağlıklı olarak gidecekleri yere ulaştırmakla, özellikle hava, ses, yer ve çevre kirliliğine meydan vermemek için gerekli düzeni kurmakla, gerekli diğer tüm önlemleri almakla yükümlü olacak. Yolcunun yanında bulunan eşyadan taşıyıcı sorumlu olacak. 
     
     ARAÇTAKİ YERİN BAŞKA KİŞİYE VERİLMESİNE PARA CEZASI- 

     Bilette belirtilen yerin başka bir kişiye verilmesi, bilette gösterilen araç yerine, onunla aynı düzeyde olmayan başka bir aracın sefere konulması, aracın belli saatten önce hareketi nedeniyle yolcunun yetişememesi, araçta ilk yardım malzemelerinin ve ilaçlarının bulundurulmaması nedenleriyle de sorumlu olacak ve herhangi bir zarar ispat edilmese bile taşıyıcı, bilet parasının 3 katını tazminat olarak ödemekle yükümlü olacak. 
     Taşıyıcı, yolcuların kazaya uğramalarından doğacak zararı tazmin etmekle yükümlü olacak. Yolcunun kaza sonucunda ölmesi halinde, onun yardımından yoksun kalanlar, uğradıkları zararın tazminini, taşıyıcıdan isteyebilecekler. Ancak taşıyıcı, kazanın, en yüksek özeni göstermelerine rağmen kaçınamayacakları ve önleyemeyecekleri bir nedenle ileri geldiğini ispat ederse, tazminat ödemeyecek. 
     
     SİGORTA HUKUKU 

     Tasarı, sigorta hukuku alanında da yeni düzenlemeler getiriyor. 
     Buna göre prim daha kısa zaman dilimlerine göre hesaplanmamışsa, sigorta dönemi bir yıl olacak. Prim miktarında karşılayamayacağı değişiklikler olursa, sigortalı, sözleşmeyi sona erdirebilecek. 
     Sigortacı da sözleşmeyi feshetmesini veya caymasını haklı gösterecek şartların varlığında, sözleşmenin tamamını feshedebilecek veya cayabilecek. Sigortacının iflası halinde sigorta sözleşmesi sona erecek. Sözleşme sona erdiğinde, işlemeyen günlere ait ödenmiş primler sigortalıya iade edilecek. 
     Sigortacı ve acentesi, sigorta sözleşmesinin kurulmasından önce yapılacak sözleşmeye ilişkin tüm önemli bilgileri, sigortalının haklarını, sigortalıya yazılı olarak bildirecek. Ayrıca poliçeden bağımsız olarak sözleşme süresince sigorta ilişkisi bakımından önemli sayılabilecek olayları ve gelişmeleri, sigortalıya yazılı olarak bildirecek. 
     Aksine sözleşme yoksa, sorumluluk sigortası dışındaki sigortalarda sigorta süresi içinde yapılan kısmi tazminat ödemeleri, sigorta bedelinden düşülecek. Kısmi zarar hallerinde taraflar sözleşmeyi feshedebilecek, ancak sigortacı fesih hakkını kısmi tazminat ödemesinden sonra kullanabilecek. 
     
     HAYAT SİGORTASI 

     Bir kimsenin hayatı, bir veya birkaç sigortacı tarafından çeşitli bedeller üzerine sigorta ettirilebilecek. Yenilemeler de dahil olmak üzere 5. yıldan sonra beyan yükümlülüğü ihlalleri nedeniyle sözleşme sona erdirebilme hakkı, ilke olarak kaldırıldı. 
     Bir yıl prim ödemiş olan sigortalı, bazı uygulamalardaki 3 yıl bekleme süresi yerine, istediği zaman sözleşmeyi sona erdirebilecek. 
     Bu hüküm, ödünç verme ve prim ödenmesinden muafiyet durumunda da uygulanacak. 
     Yenilemeler de dahil olmak üzere en az 3 yıldan beri devam eden ve ölüm güvencesi veren bir sözleşmede, bu süreden sonra sigortalı intihar ederse sigortacı, sigorta bedelini ödeyecek. 
     Türk Ticaret Kanunu Tasarısı, her şirkete web sitesi yapma zorunluluğu getiriyor. Anonim şirketler de on-line genel kurul yapabilecek. 
     Tasarıyla, bütün anonim şirketlerde yönetim konularının elektronik ortamda yapılmasının, genel kurullara "on-line" olarak katılmanın, öneri sunmanın, müzakere yapmanın ve oy vermenin yolu açılıyor. 
     Kamuoyunun, şirketlerle ilgili her an ulaşamadığı bilgilere kolaylıkla ulaşabilmesine de olanak tanınıyor. 
     Her sermaye şirketine web sitesi kurma zorunluluğu getiren tasarıya göre, şirketler, siteye şirketle ilgili bilgiler, belgeler, raporlar, tablolar ve çağrılar yerleştirebilecek. Sermaye şirketleri, web sitelerinde yanlış bilgilere yer vermeleri durumunda cezai ve hukuki sorumlulukla karşılaşacak. 
     Sermaye şirketlerinde müdürler kurulu ve yönetim kurulu toplantıları ile şahıs şirketleri, limitet şirketler ve paylı şirketlerde ortaklar kurulu veya genel kurul toplantılarının, on-line yapılması da mümkün olacak. On-line toplantıda alınan kararlar geçerli kabul edilirken, kararlar, güvenli elektronik imza veya daha sonra atılacak fiziki imzayla kayıt altına alınabilecek. 
     On-line genel kurullar, "halk pay sahiplerinin" de genel kurullara katılabilmesini kolaylaştıracak ve daha şeffaf şekilde yönetilmelerine hizmet edecek. 
     Bu ana ilkelerin hayata geçirilmesi için Sanayi ve Ticaret Bakanlığı’nca bir yönetmelik hazırlanacak. 
     
     ŞİRKETLERİN DENETİMİ 

     Şirketlerin denetlemelerinde uluslararası standartlar getiriliyor. 
     Murakıplık sistemi yerine, bütün sermaye şirketleri için "bağımsız denetleme" yer alıyor. 
     Tasarıya göre, büyük ve orta ölçekli şirketler, bağımsız ve tarafsız denetleme şirketlerince denetlenecek, küçük şirketlerde ise bağımsız denetim, en az 2 yeminli mali müşavir ya da serbest muhasebeci ve mali müşavir tarafından yürütülebilecek. Tasarıyla, bağımsız denetleme kurumlarının, denetlediği şirkete danışmanlık vermesi de önleniyor. 
     Bağımsız denetleme şirketlerinin, pay sahipleri ve kamuya karşı doğru rapor verme sorumluluğu bulunuyor. Bu gerçekleştirilmezse, şirket, cezai, tazminat ve sır saklamadan doğan sorumluluklarla karşı karşıya kalacak. 
     
</TEXT>
</DOC>
