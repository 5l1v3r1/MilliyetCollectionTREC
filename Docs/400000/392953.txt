<DOC>
<DOCNO> 392953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/axspo01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Platini kefil 
</HEADLINE>
<TEXT>


Efsane 10 numara, sabredilmesi halinde Tigana'nın siyah - beyazlılarda başarılı olacağını savundu, "Şayet gerçekleşmezse bu ondan değil, Beşiktaş'tan kaynaklanır" diye konuştu 

MEHMET ÇİFTÇİ 


2012'de düzenlenecek Avrupa Futbol Şampiyonası'na talip ülkelerin elemesinin yapılacağı Malta'da bulunan FIFA yönetim kurulu üyesi ve Fransızlar'ın efsane 10 numarası Michael Platini, Beşiktaş'ın başına geçen Tigana'yı ve Türk futbolunu değerlendirdi. 
Eski takım arkadaşının, siyah - beyazlılarda görevi kabul etmesinin kendisi için sürpriz olduğunu ifade eden Platini, "Son dakikaya kadar, Marsilya'dan gelecek teklifi bekledi. Aslında gönlünde yatan aslan, Fransa'da bir takım çalıştırmaktı. Öneri gelmeyince Beşiktaş'a gitti" dedi. 
Jean Tigana'nın futbol kariyerinin ortada olduğunu ve hiç kimsenin tartışamayacağını vurgulayan ünlü Fransız futbol adamı, teknik direktör olarak da başarılı işlere imza attığını, Beşiktaş'ın biraz sabretmesi halinde bundan hem Türk futbolunun, hem de siyah - beyazlıların karlı çıkacağını söyledi. Platini, Tigana'nın başarısının Beşiktaş'a bağlı olduğunu belirterek "Şayet Tigana, Türkiye'de başaramazsa, bu ondan değil Beşiktaş'tan kaynaklanır" dedi. 


Cim - Bom'un rolü 
Platini, "Siz Tigana ile futbol oynarken nasıl bir oyuncuydu " şeklindeki soruya ise ustaca bir cevap verdi "Anlamadım, ben mi Tigana ile futbol oynamıştım, yoksa o mu benimle aynı takımda oynuyordu." 
Türk futbolunda Cim - Bom'un rolünün büyük olduğunu da savunan Fransız futbol adamı, "Bugün Avrupa'da ve dünyada Türk futbolunu konuşuyorsak bunu Galatasaray'a borçlu olduğunuzu unutmayın. Bana göre Türk futbolunun önünü onlar açtı. Şimdi bunun yerini, Fenerbahçe ve Beşiktaş aldı" yorumunu yaptı. 

Tigana'nın görev aşkı bambaşka 

Beşiktaş Teknik Direktörü Jean Tigana, annesinin ağır hastalığına rağmen tatil yapmadı. Siyah - beyazlılarda yaşanan değişim döneminde takımı kısa sürede ayağa kaldırmak isteyen Fransız teknik adam, ara vermeden çalışmalara başlayacak. 
Milli maç nedeniyle diğer takımlar 2-3 gün izin yapmasına rağmen, oyuncularına sadece maç sonrası bir gün tatil fırsatı tanıyan Tigana, milliler dışında kalanları bugün Ümraniye'ye çağırdı. Bu süreçte futbolcuların özellikle fiziksel kapasitelerini yükseltmeyi amaçlayan Kartal'ın çalıştırıcısı, iki hafta içerisinde oyuncularını tam olarak hazırlamak istiyor. 

Carew yılın futbolcusu 

Beşiktaş'tan ayrılan ve Olympique Lyon forması altında harikalar yaratan John Carew, Norveç'te yılın futbolcusu seçildi. Futbol, hentbol ve buz hokeyinde yılın sporcularını belirleyen NISO tarafından açıklanan yılın futbolcusu ödüllerinde Carew, IK Start orta alan oyuncusu Kristofer Haestad ve Blackburn Rovers'tan Morten Gamst Pedersen ile yarıştı ve bu ödüle layık görüldü. Norveçli yıldız futbolcu, Şampiyonlar Ligi'nde Olympiakos'a 2 gol atarak takımının 4-1'lik zaferine önemli katkıda bulunmuştu. 


</TEXT>
</DOC>
