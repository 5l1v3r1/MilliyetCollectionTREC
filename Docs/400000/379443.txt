<DOC>
<DOCNO> 379443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo04.html </URL>
<DATE> 2005/09/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kayserispor hedef büyüttü... 
</HEADLINE>
<TEXT>

     Turkcell Süper Ligi takımlarından Kayserispor'da, kulüp basın sözcüsü Emre Ayan, ligde elde ettikleri başarının, kendilerine yeni bir hedef belirlemeyi zorunlu hale getirdiğini söyledi. 
     Ayan, yaptığı açıklamada, dün sahalarında Çaykur Rizespor'u 3-1 yenerek önemli bir avantaj elde ettiklerini ve ligin ikinci sırasına yerleştiklerini kaydetti. 
     Bekledikleri puanları almaya başladıklarını ifade eden Ayan, ''Önümüzde çok önemli bir deplasman maçı vardı. Fenerbahçe maçı öncesi moral ve motivasyonun sağlanması açısından bu maçı kazanmamız gerekiyordu. Öyle de oldu ve sahadan galibiyetle ayrıldık. Futbolcularımızı, teknik heyetimizi ve taraftarlarımızı kutluyorum'' diye konuştu. 
     Ayan, elde ettikleri başarının kendilerine yeni bir hedef belirlemeyi zorunlu hale getirdiğini belirterek, şöyle devam etti 
     ''Artık, UEFA Kupası maçlarına katılmayı hedefliyoruz. Aslında bu gelecek sezon ki hedefimizdi, ancak bugün geldiğimiz noktada hedefimizi UEFA Kupası olarak belirlemek zorunda kaldık. Bir yabancı futbolcu hakkımız daha var. Ara transfer döneminde önemli bir yabancı futbolcu transfer ederek kadromuzu daha da güçlendireceğiz.'' 
     
</TEXT>
</DOC>
