<DOC>
<DOCNO> 394063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko16.html </URL>
<DATE> 2005/11/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Köprülere 2. kat önerisi kabul görmedi... 
</HEADLINE>
<TEXT>

     Gökçen Çamlıyurt 

Karayolları Genel Müdürlüğü, İstanbul Boğazı'ndaki köprülere kat çıkma teklifine sıcak bakmıyor. 
     Karayolları, 3. köprü ile birlikte, İzmit-Tekirdağ arasındaki trafiği de rahatlatmayı planlıyor. 
     A.A muhabirine konuyu değerlendiren Karayolları Genel Müdürlüğü yetkilileri, ekonomik gerekçelerle gündeme getirilen bu yöntemin, kentin estetik görünümüne zarar vereceğini belirttiler. 
     Yetkililer, yeni köprü yerine mevcut köprüye ikinci kat yapmanın, maliyeti 2-3 kat aşağıya çekebileceğini, ancak ''Boğaz'da bir çizgi gibi uzanan silüete zarar vereceğini'' kaydettiler. Yetkililer, bu mantıktan hareketle 3. köprünün de iki kata uygun bir tasarımla inşa edilmeyeceğini bildirdiler. 
     
     ''SORUN YALNIZ BOĞAZ TRAFİĞİ DEĞİL'' 

     Karayolları yetkilileri, iki köprü girişindeki trafiğin, beklenenin çok üstüne çıktığını da belirtirken, bunun, özellikle sabah ve akşam pik saatlerinde köprü girişlerinde tıkanmaya yol açtığına işaret ettiler. 
     Yalnız köprülerdeki sıkışıklığın değil, o bölgelerdeki yetersiz ulaşım altyapısının da problem yarattığını vurgulayan yetkililer, bu nedenle yeni bir güzergaha ihtiyaç duyulduğunu belirttiler. 
     
     ''MEVCUT ALTYAPI VE YOLLAR DA TARİFİĞİ KALDIRMIYOR 

     3. köprünün aynı zamanda, İzmit-Tekirdağ otoyolunun bir bölümünü oluşturacağına dikkati çeken yetkililer, şu değerlendirmede bulundular 
     ''Şehirlerarası trafiğin şehir içi trafiğinden soyutlanması, uzun yol sürücülerinin İstanbul'u geçerken sıkıntı çekmemeleri ve İstanbul trafiğine sıkıntı yaşatmamaları amacıyla 3. köprü önem arzediyor. 
     Yalnız boğazlar değil, İzmit ve Tekirdağ arasındaki mevcut altyapı ve yollar da trafiği kaldırmıyor. Bu güzergahta acilen yeni ulaşım kapasitesi oluşturulması gerekiyor. Bu nedenle 3. karayolu geçişi planlanıyor. 
     Nerede, ne kadar zamanda yapmamız lazım İhtiyaçlarımız nedir Bunu karşılamak için en verimli proje nedir, kapasitesi ve yeri ne olmalıdır Bunlara yönelik çalışmalar devam ediyor.'' 
     
     ''KAT ÇIKMA'' ÖNERİSİ 

     Asma köprüler konusunda uzman Yüksek Mimar Mühendis Orhan Erdil, Boğaziçi ve Fatih Sultan Mehmet köprülerine ''kat çıkalım'' önerisinde bulunmuştu. 
     Erdil, köprülere ikinci katın mevcut yolun altına asılması gerektiğini, ancak gerek Boğaziçi, gerekse FSM köprülerinin denizden yüksekliği minimum olduğu için 2. katın yolun üstüne yapılabileceğini söylemişti. 
     3. köprünün, 2 katlı olacak şekilde tasarlanması gerektiğini, 4. köprüye ihtiyaç olduğunda, bunun yerine 3. köprüye bir kat asılabileceğini ifade eden Erdil, bunun da yeni köprü yapmanın yüzde 25'ine malolacağını vurgulamıştı. 

     
</TEXT>
</DOC>
