<DOC>
<DOCNO> 399721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo28.html </URL>
<DATE> 2005/12/01/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Karşıyaka, basketbolda taraftarının desteği ile Beşiktaş'ı yenmek istiyor 
</HEADLINE>
<TEXT>

     Türkiye Basketbol Ligi ekiplerinden Pınar Karşıyaka'da, menajer Nihat Mala, Beşiktaş Cola Turka'yı yeşil-kırmızılı taraftarların vereceği destekle yeneceklerine inandıklarını söyledi. 
     Nihat Mala, yaptığı açıklamada, Beşiktaş Cola Turka'nın formda bir ekip olduğunu kaydederek, kendileri zorlu bir maçın beklediğini bildirdi. 
     Yeşil-kırmızılı taraftarlardan destek beklediklerini ifade eden Mala, şöyle konuştu 
     ''Ülkerspor'u ve Efes Pilsen'i yenen bir takımla karşılaşacağız. Bu maçta en büyük kozumuz taraftarlarımız. Onlarla sahada 6 kişi oluyoruz. Bu maçta da tıpkı Tuborg Pilsener maçında olduğu gibi bize gerekli desteği verirlerse bu karşılaşmayı da kazanırız.'' Yabancı pivot arayışlarının sürdüğünü de belirten Mala, ''Ümit'in performansından son derece memnunuz. Bu nedenle de yabancı oyuncu konusunda aceleci davranmıyoruz. Sabırlı davranıp takımımıza en uygun oyuncuyu transfer edeceğiz'' diye konuştu. 
     Mala, karşılaşma biletlerinin 10 YTL'den Karşıyaka Çarşısı'ndaki Unreal İnternet Kafe'de satışa sunulduğunu belirterek, ''Bu maçta Beşiktaşlı taraftarların ilgi göstereceğini tahmin etmiyorum. Ancak talep gelmesi halinde kendilerine salon kapasitesinin yüzde 5'i oranında bilet veririz'' dedi. 
     
</TEXT>
</DOC>
