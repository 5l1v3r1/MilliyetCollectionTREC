<DOC>
<DOCNO> 371986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur55.html </URL>
<DATE> 2005/08/22/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Seferihisar'da PKK lehine slogan atan kişilere linç girişimi... 
</HEADLINE>
<TEXT>

     Turaç TOP- Bahri KARATAŞ 
Evrim ATAMAN SEFERİHİSAR İzmir , DHA 

İZMİR'in Seferihisar İlçesi Ürkmez Beldesi'nde gece karıştıkları bir trafik tartışmasına müdahale eden jandarmaya direnip, küfrederek, Yaşasın PKK’ diye bağırdıkları iddiasıyla gözaltına alınan N.D.B., V.F.B., E.B. kardeşler ile İ.H.B. ve U.T. bugün adliye önünde linç edilmek istendi. Olayı öğrenince adliye önünde toplanıp 5 zanlının bulunduğu polis minibüsüne saldıran yaklaşık bin 500 kişilik öfkeli kalabalığı güvenlik güçleri havaya uyarı ateşi açarak uzaklaştırdı. Tutuklanan zanlılar suçlamayı reddetti. 
     Ürkmez Beldesi'nde dün saat 20.30 sıralarında ilçe pazar yerindeki bir işyerinin önüne araç parkedilmesi yüzünden tartışma çıktı. Yoldan geçen jandarma ekibi olaya müdahale edince ikisi taksicilik yapan zanlılardan N.D.B. 32 , V.F.B. 23 , E.B. 28 kardeşler ile İ.H.B. 30 ve U.T. 28 tepki gösterdi. İddiaya göre jandarma görevlilerini itip, küfreden zanlılar terör örgütü öven sözler söyleyip, Yaşasın PKK’ diye bağırdı. 
     Bunun üzerine taksicilik yapan N.D.B., U.T., ecza deposunda yönetici İ.H.B., işsiz olan V.F.B. ve E.B. gözaltına alındı. Siirt ve Diyarbakır doğumlu olan beş zanlı soruşturmanın tamamlanmasının ardından, bugün saat 11.30'da Seferihisar Adliyesi'ne sevkedildi. Olayı öğrenen Seferihisarlılar, zanlıların jandarmaya mukavemette bulunup, PKK yanlısı sloganlar attığı iddialarını duyunca adliye önünde beklemeye başladı. Sağlık kontrolü yapıldıktan sonra adliyeye girerken saat 12.00 sıralarında 5 zanlıya saldıran kalabalık linç girişiminde bulundu. Jandarma ve polis ekipleri tarafından içeri sokulan 5 kişi öfkeli kalabalığın elinden kurtarıldı. Olayda bazı polis memurları hafif yaralandı. 
     
     KOMANDO TİMLERİ GELDİ 

     Yaşanan olayın ardından ilçeye İzmir'den takviye çevik kuvvet polis timleri ile Foça'daki Komando Birliği'nden komando timleri gönderildi. Sıkı güvenlik önlemleri altında adliyede tutulan zanlılar çıkarıldıkları nöbetçi mahkemece tutuklandı. 
     
     MİNİBÜSÜ YUMRUKLADILAR 

     Adliye önünde bekleyen yaklaşık bin 500 kişi, zanlıların saat 18.30 sıralarında adliyeden çıkarılması sırasında da saldırıya geçti. Tutuklanan beş kişinin bindirildiği polis minibüsünün önünü kesip, camlarını kırdı. Yaklaşık 15 dakika boyunca yumrukladıkları aracın geçişine izin vermeyen göstericiler Şehitler ölmez vatan bölünmez’, Kahrolsun PKK’ diye bağırdı. 
     
     HAVAYA 50 EL UYARI ATEŞİ AÇILDI 

     Bu sırada polis ve jandarmalar havaya yaklaşık 50 el uyarı ateşi açtı. Kalabalığın açılmasıyla hareket eden ekip otosu olay yerinden ayrılıp zanlıları linçten kurtardı. 
     Kalabalık daha sonra ilçedeki Atatürk Anıtı önünde toplanıp hep birlikte İstiklal Marşı okudu. Tekbir getiren topluluktan bazılarının ülkücülerin simgesi bozkurt işareti yaptıkları görüldü. Öfkeli kalabalık daha sonra da bir düzen içinde yürümeye başlayan askerleri alkışlayıp, Askere uzanan eller kırılsın’, AKP istifa’ diye bağırdıktan sonra dağıldı. İlçe Jandarma Komutanlığı'na götürülen zanlılar burada çevik kuvvet ekiplerine teslim edildi. Beş kişi Buca Cezaevi'ne görülmek üzere yola çıkarıldı. Polis saldırı olasılığına karşı yolda da önlem aldı. 
     
     ZANLILARIN SUÇLAMAYI KABUL ETMEDİ 

     Tutuklanan zanlılardan H.İ.B.'nin ifadesinde kendilerine yöneltilen suçlamaların doğru olmadığını öne sürdüğü öğrenildi. H.İ.B.'nin, PKK'yla ilgili slogan atmadık. Bunlar mantık dışıdır. Ailemle birlikte tatil ortamındaydım. Onların hayatını tehlikeye atacak şekilde davranış göstermedim. Diğer sanıklar ile benim geçmişim araştırıldığında, herhangi bir yasadışı örgüte sempatimiz ya da bağımız olmadığı anlaşılacaktır. Biz örgüt üyesi değiliz. Olay anında orada bulunmayıp sonradan ortaya çıkan tanıklar yalan beyanda bulundu. PKK'yla bağdaştırılmaktan utanç duyuyorum. Hiçbir şekilde böyle bir söz ağzımdan çıkmadı. Linç girişimiyle karşı karşıya kaldık. Askere el kaldırmadım'' dediği belirtildi. U.T.'nin de Ben askerliğimi Yüksekova'da yaptım. PKK'yla bizzat savaştım. Hakkımdaki iddiaların hiçbirisi doğru değil. Suçlamaları kabul etmiyorum'' dediği öğrenildi. 
     
     TUTUKLAMA GEREKÇESİ 

     Hakim beş zanlıyı, Görevi yaptırmamak için direnme, kasten yaralama, 3713 Sayılı Terörle Mücadele Kanununa Muhalefet’ suçlarını işledikleri yönünde kuvvetli delil bulunduğu ve kaçabilecekleri şüphesi oluştuğu gerekçesiyle tutukladı. 
     
</TEXT>
</DOC>
