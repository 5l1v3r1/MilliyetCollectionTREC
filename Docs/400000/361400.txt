<DOC>
<DOCNO> 361400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy10.html </URL>
<DATE> 2005/07/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Medeniyetler ittifakı" girişimi... Eylem Planı 2006'da sunulacak 
</HEADLINE>
<TEXT>

     BM çatısında başlatılan "Medeniyetler İttifakı" uluslararası girişiminin ana işlevlerini belirleyecek olan Eylem Planı, eş başkanlığını Devlet Bakanı Mehmet Aydın’ın yapacağı Akil Adamlar Grubu tarafından 2006 yılının ikinci yarısında BM’ye sunulacak. 
     Dışişleri Bakanlığı’ndan yapılan açıklamada, BM Genel Sekreteri Kofi Annan’ın dün bir açıklama yaparak, dini ve kültürel farklılıkları istismar etmek suretiyle toplumlar arasına çatışma tohumları ekmeye çalışan, uluslararası barış ve istikrarı tehdit eden aşırı akımların çabalarına karşı "Medeniyetler İttifakı" adı altında yeni bir uluslararası girişimin hayata geçirildiğini duyurduğu hatırlatıldı. 
     Açıklamada, "Medeniyetler İttifakı" girişiminin ilk olarak geçen yıl İspanya Başbakanı Jose Luis Rodriguez Zapatero tarafından BM’de dile getirildiği ve Başbakan Recep Tayyip Erdoğan’ın eş-sponsor olarak katılımıyla devam eden çalışmalar sonucunda böyle bir girişimin başlatılmasına karar verildiği kaydedildi. 
     Girişim çerçevesinde çeşitli ülkelerden konusunda uzman üst düzey şahsiyetlerin yer alacağı bir "Akil Adamlar Grubu" oluşturulduğu belirtilen açıklamada, bu grup tarafından hazırlanacak ve somut tedbirler içerecek Eylem Planı’nın 2006 yılının ikinci yarısında BM’ye sunulmasının planlandığı kaydedildi. Grupta Türkiye adına, Devlet Bakanı Aydın, İspanyol muhatabıyla birlikte eş-başkan sıfatıyla yer alacak. 
     Açıklamada şöyle denildi 
     "Türkiye, insanlığın ortak değer ve ilkelerinin olabilecek her türlü dini veya kültürel gelenek farklılıklarından çok daha güçlü bir çekim merkezi oluşturduğunu, şiddetin ve fanatizmin hiçbir din veya kültürün özünde yer alamayacağını ve gelecek nesillere barış ve istikrar içinde bir dünya bırakılmasının yegane yolunun radikal gruplar tarafından yaratılmaya çalışılan önyargı ve kutuplaşmalara karşı geliştirilecek etkin ve samimi diyalogdan geçtiğini savunmaktadır." Türkiye’nin farklı kültür ve medeniyetlerle yoğun etkileşim içinde gelişen özgün tecrübesi ve özel konumundan yararlanarak her zaman için aktif ve yönlendirici bir tutum izlediği belirtilen açıklamada, 76 ülkeden bir milyarı aşkın insanın temsil edildiği İslam Konferansı Örgütü ile Avrupa Birliği arasında oluşturulan Ortak Forumun, bu girişimlerin en çarpıcı örneklerinden birini oluşturduğu kaydedildi. 
     Açıklamada, terörün ve buna bağlı olarak toplumlar arasındaki yanlış algılamaların yeniden artışa geçtiği bir ortamda, "Medeniyetler İttifakı girişiminin, uluslararası toplumun bu tehdide karşı koyma konusundaki etkin kararlılığının tazelenmesi ve yukarıda belirtilen hedeflere işlevsel ilave bir boyut kazandırılması amacına hizmet edeceğine inanmaktayız" ifadelerine yer verildi. 
     Dışişleri Bakanlığı’nın açıklamasında, girişimin amaçlarından birinin de "toplumların, karşılaştıkları sorunlar ve uğradıkları saldırılardan dolayı birbirlerini sorumlu tutmak yerine, ortak değer ve ilkelerinden güç alarak birlikte kararlı bir mücadele sergileyebilmeleri için gerekli ortamın hazırlanmasına yardımcı olmak" olduğu kaydedildi. 
     Açıklama, şu ifadelerle sona erdi 
     "Bu bağlamda, acı bir tesadüf sonucu olmakla birlikte, girişime ilişkin açıklamanın geçen hafta içinde Londra’da meydana gelen ve onlarca masum insanın ölümüne yol açan hunharca terörist saldırıların hemen sonrasına denk gelmesinin, şiddet ve terör yoluyla çıkar elde edebileceğini uman aşırı gruplara da güçlü bir yanıt teşkil ettiğini düşünüyoruz." 
     
</TEXT>
</DOC>
