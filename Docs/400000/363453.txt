<DOC>
<DOCNO> 363453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo26.html </URL>
<DATE> 2005/07/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
El Mundo Deportivo Rüştü Barcelona'da hazırlık maçlarına katılacak 
</HEADLINE>
<TEXT>

     
     Şenhan Bolelli 



     İspanyol spor gazetesi El Mundo Deportivo, kaleci Rüştü Reçber'in önümüzdeki salı günü Barcelona'ya geleceğini ve daha sonra takımla birlikte hazırlık maçları için Asya'ya gideceğini iddia etti. 
     Barcelona'nın önümüzdeki günlerde Arjantinli Javier Saviola ve Rüştü Reçber'in sorunlarını çözüme kavuşturamaması halinde iki futbolcunun da takımla birlikte çalışmalara başlayacağı belirtiliyor. 28 Temmuz'da Japonya ve Çin'i kapsayan bir haftalık tura çıkacak olan Barça da kadroya çağırılan Rüştü'nün salı günü Barcelona'ya gelip, çarşamba günü Frank Rijkaard'ın emrinde antrenmana çıkacağı öne sürüldü. 
     Gazetede yapılan yorumlarda, AB statüsünde futbolcu olarak tanınan Rüştü'nün artık yabancı yerini işgal etmemesinin önemli olmasına rağmen 2010 yılına kadar sözleşmesi uzatılan Valdes'ten kaleyi almasının zor olacağı vurgulandı. Geleceği bir türlü açıklığa kavuşmayan Rüştü'ye İskoç ekibi Celtic Glasgow'dan gelen teklifin halen devam ettiği söyleniyor. 

     
</TEXT>
</DOC>
