<DOC>
<DOCNO> 373826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo04.html </URL>
<DATE> 2005/08/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Avrupa'daki rakipler bu hafta ne yaptı 
</HEADLINE>
<TEXT>

     Şampiyonlar Ligi’nde grupların belli olmasından sonra rakipleri takibe alan Fenerbahçe teknik heyeti, dünü de boş geçirmedi. Teknik direktör Christoph Daum, grubun favori takımı Milan’ın, İtalya Ligi’nin ilk hafta maçında Ascoli deplasmanında oynadığı karşılaşmayı izledi. Cudini’nin golüyle yenik duruma düşen Milano temsilcisi, baskılı bir oyun sergilemesine karşın, golü ancak 81. dakikada Andriy Shevchenko’nun ayağından bulabildi. Milan böylece yeni sezona beraberlikle başladı. 
     
     Schalke 04'e şok beraberlik 

     Fenerbahçe’nin Şampiyonlar Ligi’ndeki rakibi Schalke, Bundesliga’da kendi evinde Mönchengladbach’a karşı şok bir beraberlik aldı 1-1. 
     Sezona Kuranyi ve Ernst gibi önemli transferlerle başlayan Lacivert-Beyazlılar, Mönchengladbach’ı devirmeyi başaramadı. 41. dakikada Bogelond’un golüyle geriye düşen Gelsenkirchen temsilcisi, 51’de Ebbe Sand’ın golüyle eşitliği yakaladı. 
     Temsilcimiz Hamit Altıntop zorlu mücadelede 90 dakika forma giydi. Mücadeleyi Daum’un yardımcılarından Heike Immel de izledi. 
     
     PSV fark attı 3-0 

     Cumartesi günü Schalke’nin maçını izledikten sonra dün Hollanda’ya geçen kaleci antrenörü İmmel, Roda ile PSV Eindhoven arasındaki mücadeleyi mercek altına aldı. Transfer döneminde Van Bommel, Ji Sung Park, Vogel gibi önemli oyuncularını kaybeden PSV, Roda deplasmanından 3 gollü galibiyetle döndü. 37’de Farfan’ın golüyle öne geçen Kırmızı - Beyazlı ekip, Beasley ile farkı ikiye çıkardı, 86’da Philip Cocu skoru belirledi. İmmel, PSV hakkında hazırlayacağı raporu, Daum’a sunacak. 
     
     Tromso takıldı 1-1 

     Galatasaray'ın UEFA Kupası'ndaki rakibi Tromso, lig sonuncu Aalesund ile evinde berabere kaldı. Teknik Direktör Eric Gerets'in de izlediği maçın ilk yarısını Tromso 1 - 0 yenik tamamladı. Ev sahibi takım ikinci yarıda biraz daha etkili oynadı ve 79. dakikada Arst'ın penaltı golüyle beraberliği kurtardı. Bu sonuçla Tromso lig yarışında son sıralara düşürken, Galatasaray maçı öncesinde olumsuz sinyaller vererek Gerets'in yüzünü güldürdü. 
     
     Malmö döktürdü 

     Beşiktaş'ın UEFA Kupası'ndaki rakibi Malmö, İsveç Lig karşılaşmasında Sundvall engelini 6 - 2'lik skorla geçmeyi başardı. Teknik Direktör Rıza Çalımbay'ın yardımcısı Zeki Önatlı'nın da izlediği maçta Malmö'yü 3 puana taşıyan golleri Afonso 2 , M.Pode, P.Abelsson, Höiland ve Hogersson filelere yolladı. Önatlı, rakip hakkında detaylı notlar alırken, "Malmö'nün güçlü bir takım olduğunu biliyoruz. Avrupa tecrübeleri de var. Rakibi hafife almıyoruz" dedi. Bu arada Malmö Norveç 2. lig takımlarından Sogndal'da oynayan 25 yaşındaki Fildişi Sahilli milli futbolcu Raoul Kouakou ile anlaşma sağladı. 
     
     Günün adamı Halil 

     KAISERSLAUTERN formasıyla Alman Ligi'nin üç haftasında 6 gol atan Halil Altıntop, gazeteler tarafından günün adamı seçildi. Berliner Morgenpost'deki haberde, gurbetçi futbolcunun attığı gollerin yanı sıra 6'da asist yaparak takımını sırtladığı belirtildi. Gazete, milli futbolcunun formunun sürekli arttığını belirtirken, Kaiserslautern'de ne kadar kalacağının tartışmalı olduğunu yazdı. 

     
</TEXT>
</DOC>
