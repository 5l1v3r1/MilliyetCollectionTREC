<DOC>
<DOCNO> 379376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/cemal.html </URL>
<DATE> 2005/09/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Terörle siyaset 
</HEADLINE>
<TEXT>


Bu yakınlarda önde gelen bir AB ülkesinin Ankara Büyükelçisi'yle sohbet ediyordum. PKK'nın kayıtsız şartsız silah bırakması gerektiğini, bu konuda devlete herhangi bir koşul öne süremeyeceklerini, eli silahlı bir örgütü devletin muhatap almayacağını söyledi. 
Şöyle devam etti 
"Diyarbakır Büyükşehir Belediye Başkanı Osman Baydemir'e de bunu söyledim kaç kez. Silah bırakma çağrısını PKK'ya çok açık bir dille yapmaları gerektiğini, bunu yaparken eşzamanlı olarak devlete de herhangi bir koşul öne süremeyeceklerini belirttim. Bu söylediklerim bugüne kadar olmadı." 
Osman Baydemir gerçekleri biliyor. 
Neyin ne olduğunun farkında... 
Kapalı kapılar arkasında kendisiyle çok samimi sohbetlerimiz oldu. Ama yine de, PKK ve Apo konularında bazı noktaları kamuoyu önünde açıkça ifade edebildiğini sanmıyorum. 
PKK'ya bir şeyler söylerken, her seferinde devlete dönüp bir şeyler söyleme alışkanlığını elden bırakmıyor. Elde silah bunca yıldır dağda dolaşan bir örgütle devleti aynı kaba koyan davranışını sürdürüyor. 
Avrupa Parlamentosu'nda da bunu yaptı. 
Ve yine yanlış yaptı. 
Çünkü PKK tabelası ve İmralı gölgesi ile artık bu ülkede siyaset yapılamaz. Şiddet ve terörü bunca yıldır ana siyaset yöntemi olarak benimsemiş bir örgütle devlet, aynı sorunun tarafları olarak aynı kaba konamaz. 
Bunu bilmek lazım. 
Bunu bilmek için, isterseniz, Amerika'dan, Avrupa'dan son zamanlarda çıkan seslere de kulak verebilirsiniz. 
Amerika'nın Ankara'daki Büyükelçilik Maslahatgüzarı Nancy McEldowney, 11 Eylül'ün dördüncü yıldönümü nedeniyle, PKK ile mücadeledeki şehitlerimizin anıtı önünde şunları söyledi 
"Bin Ladin ile Öcalan aynıdır " 
AB'den gelen sesler de böyle. 
Avrupa Birliği-Türkiye Karma Parlamento Komitesi Eşbaşkanı Joost Lagandijk, "Geçmişle ve Öcalan'la ilişkinizi kesin, Türk siyasetine girin" diye çağrı yapıyor 
"Son birkaç yıldır silahlı mücadeleye devam etmek isteyenler artık destek bulamıyorlar Avrupa'da. Müzakereler başlayınca, PKK tamamen izole olacak. Beş on yıl içinde ya geri dönecekler, ya da dağda kalarak Kosova Kurtuluş Ordusu gibi suç örgütlerine karışacaklar. Kürt radikalleri, PKK ve Türk milliyetçileri birbirlerini provoke ediyorlar. Durumu büyüterek Avrupa'da, 'Hükümet kontrolü sağlayamıyor ' havasını yaratmak istiyorlar. Kürtler için tek çıkar yol, şiddeti bırakmaktır. Öcalan'la bağlarını kesmelidirler. Kürtler kendi içlerinden, şiddete bulaşmamış, Türk demokrasisi çerçevesinde mücadele edecek yeni liderler, yeni siyasal partiler çıkarmalıdırlar. Tek çıkar yol, şiddeti bırakıp siyasal sistemde yer almaktır." 
Çok net bir mesaj 
Bu seslere kulak vermek gerekiyor. PKK'nın kayıtsız şartsız silah bırakması, Kürt siyasal hareketinin 'İmralı gölgesi'nden kurtulması... 
Bunlar olacak. 
Ama gecikmeden, daha çok azap çekmeden olabilsin. 
İyi pazarlar 



</TEXT>
</DOC>
