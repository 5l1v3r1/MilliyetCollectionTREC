<DOC>
<DOCNO> 396050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko23.html </URL>
<DATE> 2005/11/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tüzmen İhracat 72 milyar doları aşacak 
</HEADLINE>
<TEXT>

     Devlet Bakanı Kürşad Tüzmen, Türkiye'nin çok ciddi yabancı sermaye çeken ülke konumuna geldiğini vurgulayarak, ''Ülkemiz kişi başına gelirini de 2005 senesinde 4 bin 500 dolara artırarak bu kadar istikrarsız bir coğrafyada istikrarın sembolü bir ülke konumuna kendisini getirmiştir'' dedi. 
     Bakan Tüzmen, Gaziantep Büyükşehir Belediyesi ile Almanya'nın Duisburg Belediyesi arasında ''Gaziantep-Duisburg Kardeş Şehir Protokolü''nün imza töreni öncesinde düzenlenen toplantıya katıldı. 
     Tüzmen, toplantıda yaptığı konuşmada, Gaziantep'in AB yolunda 42 yıldır çaba gösteren Türkiye'nin marka şehri, Diusburg'un da Avrupa'da sanayileşmenin merkezi ve yaptığı endüstriyel çalışmalarla önemli konumdaki bir şehir olduğunu belirtti. 
     2004 yılında Türkiye-Almanya ticaret hacminin 21 milyar dolar olduğuna işaret eden Tüzmen, ''Almanya, dünyaya yaptığımız ihracatta yüzde 14, ithalatımızda yüzde 13 pay alıyor. Bu Almanya'yı, en önemli ticaret ortağımız konumuna getiriyor'' diye konuştu. 
     
     ''3 YILDA İHRACAT İKİ KAT ARTTI'' 
     Tüzmen, 17 Kasım 2002'den bugüne, bakanlığında toplam 3 yılı geride bıraktığını belirterek, şöyle devam etti 
     ''Türkiye'nin ihracatı 2002 yılında 36 milyar dolar, şu anda geriye doğru 12 aylık yaptığımız ihracat 72.5 milyar dolar. Yani 2005'de tahminen Türkiye'nin ihracatı 72 milyar doları aşacak. Bu şu demektir, 36 milyar dolardan 72 milyar dolara getirmişiz ihracatı. Toplam 3 sene içinde Türkiye, dünyanın yaşadığı bütün olumsuz koşullara, dış konjonktürün ve iç konjonktürün bütün sıkıntılarına rağmen ihracatını ikiye katlamıştır. Dış ticaret rakamı da toplam 3 sene içerisinde iki kat artmıştır.'' Türkiye'nin doğru koyduğu stratejilerle çevre ve komşu ülkelerle ihracatını yüzde 33 artırdığına ve bunun merkezinin Gaziantep olduğuna işaret eden Tüzmen, Gaziantep'in özellikle tekstilin kalbi ve halının merkezi olduğunu, makina imalat ve ambalaj sanayi bulunduğunu anlattı. 
     Tüzmen, ''Türkiye'nin gerçek gücünün çok açık göstergesi. Buradan, 120 ülkeye ihracat yapılmaktadır. Bütün bu ülkelere Gaziantep'in kaliteli mal ve hizmetini verebilir durumdayız'' dedi. 
     
     ''TÜRKİYE, İSTİKRARIN SEMBOLÜ'' 
     Tüzmen, Türkiye'nin çok kolay bir coğrafyada yaşamadığını ifade ederek, şunları kaydetti 
     ''Etrafımızdaki ülkelerde birçok sıkıntıyı yaşamamıza rağmen istikrarın bir sembolü olan ülkemiz, 2002 senesinde yaklaşık 2 bin dolar seviyesinde olan kişi başına gelirini de 2005 senesinde 4 bin 500 dolara artırarak da bu kadar istikrarsız bir coğrafyada istikrarın sembolü bir ülke konumuna kendisini getirmiştir. 
     Bugün artık Türkiye, çok ciddi yabancı sermaye çeken bir ülke konumuna gelmiştir. 1952-2002 arasında çektiği yabancı sermayeden fazlasını toplam son 2 yıl içinde çekmeyi başarmıştır. Şu anda direk yabancı sermaye girişi 2003 yılında 1.7 milyar dolar, 2004 yılında yaklaşık 2.7 milyar dolar, şu ana kadar 9 aylık fiili yabancı sermaye girişi özelleştirmeleri buna dahil etmiyorum yaklaşık 2.9 milyar dolardır.'' Avrupa'da özellikle Almanya'da karar verme konusunda en zor seçenek için kılı kırk yaran 50, 60 yaşın üstündeki grubun emekli olduktan sonra yaşayacağı ülke olarak Türkiye'yi tercih ettiğini kaydeden Tüzmen, bunun Türkiye'nin geleceğine olan güvenin açık göstergesi olduğunu vurguladı. 
     ''Yabancı sermayenin şu anda özellikle odaklanması da. Türkiye'nin şu anda makro ekonomik istikrarının açık bir göstergesi olmaktadır'' diyen Tüzmen, Türkiye'nin bu yıl yaklaşık 190 milyar dolarlık dış ticaret hacmiyle dünyanın en büyük dış ticaret yapan ilk 20 ülkesi arasına girdiğini söyledi. 
     
     ''İLK BAKIŞTA AŞK'' 
     Gaziantep Büyükşehir Belediye Başkanı Asım Güzelbey de, Türkiye ile Almanya arasında tarihten gelen dostluk bağının Kardeş Şehir Protokolü'nün imzalanmasıyla pekişeceğini söyledi. 
     Duisburg Belediye Başkanı Adolf Sauerland ise, 73 kişiyle Gaziantep'e geldiklerini, ekonomik işbirliği içerikli bir kardeşlik istediklerini belirtti. 
     Duisburg'un 500 bin nufüsunun yüzde 12'isini Türkler'in oluşturduğuna işaret eden Sauerland, ''Birçok Türk işverenimiz var. Bunlara yenilerinin ilave edilmesini bekliyoruz'' dedi. 
     Almanya'nın Kuzey Ren Vestfalya Eyalet Bakanlığı Temsilcisi Thomas Kufen de, uluslararası bir şehir olan Duisburg'un büyük tecrübeleri olduğunu belirterek, ''Duisburg'un yeni paydaşı olarak Türkiye'yi seçmesi gayet normal. Bence ilk bakışta aşk buna çok uygun'' dedi. 
     Türkleri bir problem olarak değil, bir köprü, uluslararası iletişim ve ekonomik entegre yapabilecekleri kişiler olarak gördüklerini kaydeden Kufen, ''Türkiye'den gelen işçiler olmasaydı böyle bir güce sahip olamayacaktık. Gösterdikleri efora teşekkür etme gereği duyuyorum'' dedi. 
     Toplantıya, bazı Gaziantep milletvekilleri, Gaziantep Valisi Lütfullah Bilgin, Emniyet Müdürü Ali Yılmaz, GTO Başkanı Mehmet Aslan, GSO Başkanı Nejat Koçer ile çok sayıda davetli katıldı. 
     
</TEXT>
</DOC>
