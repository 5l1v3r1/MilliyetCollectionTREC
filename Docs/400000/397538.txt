<DOC>
<DOCNO> 397538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yasam/yas01.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Harem selamlık kaplıca ve havuz 
</HEADLINE>
<TEXT>


Kütahya Eynal Kaplıcaları'ndaki havuzda, termal su parkından kadın ve erkekler ayrı ayrı yararlanıyor 

YAVUZ KUŞDEMİR Uşak DHA 

Kütahya'nın Ilıca Kaplıcaları'ndaki havuzda harem selamlık uygulaması üzerine yaşanan tartışmaların ardından Simav ilçesindeki Eynal Kaplıcaları'ndaki havuzla termal su parkından da kadın ve erkeklerin ayrı ayrı yararlandıkları ortaya çıktı. 
Biri Kütahya İl Özel İdaresi'ne ait, diğeri AKP yönetimindeki Simav Belediyesi'ne ait iki otel ve apartlardan oluşan 850 yatak kapasiteli yılda yaklaşık 20 bin kişinin ziyaret ettiği kaplıcadaki Büyük Hamam'dan erkekler, Küçük Hamam'dan da kadınlar yararlanıyor. Büyük Hamam'ın girişinde duvara, boydan boya kabartma olarak yaptırılmış, kadınların hamamda yıkandığını gösteren figürler dikkat çekiyor. 



Kütahya İl Özel İdaresi'ne ait otelin havuzuyla termal aquapark'tan da erkekler ve kadınlar sırayla farklı günlerde yararlanabiliyor. Kütahya'nın ünlü Ilıca Kaplıcaları'na bağlı açık havuzda da ekimde harem selamlık krizi yaşanmıştı. 





</TEXT>
</DOC>
