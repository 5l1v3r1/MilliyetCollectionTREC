<DOC>
<DOCNO> 350495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas15.html </URL>
<DATE> 2005/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fatih Akın İstanbul'un Sesi, Duvara Karşı'yı tamamlıyor 
</HEADLINE>
<TEXT>

     Alman sinemalarında gösterime giren ''Crossing The Bridge-The Sound Of İstanbul'' Köprülerin Kesişmesi- İstanbul'un Sesi isimli belgesel filmin yönetmeni Fatih Akın, bu filmin ''Duvara Karşı'' filmini tamamladığını söyledi. 
     Akın, Alman Berliner Morgenpost gazetesine yaptığı açıklamada, Türk müziği hakkında film yapma fikrinin ''Duvara Karşı'' filminin İstanbul'daki çekimleri sırasında aklına geldiğini belirterek, ''Crossing The Bridge, Duvara Karşı'yı tamamlıyor. Belgesel, olayların devamını anlatma imkanı sunuyor'' dedi. 
     Önceleri daha geniş kapsamlı bir belgesel yapmayı planladığını belirten Akın, ''Hindistan'a gidip roman müziğinin kökenlerini araştırmak, Amerika'ya gidip Atlantik Records'un Türk kurucusuna, caza ne kadar Türk müziği sokmaya çalıştığını sormak istedim. Ancak daha sonra sadece İstanbul'da bir film yapmaya karar verdim. Bu tutulursa, televizyon için birçok bölümden oluşan bir belgesel yapılabilir diye düşündüm'' dedi. 
     Türkiye'nin AB'ye girmesine artık daha eleştirel baktığını söyleyen Akın, belgeselde röportaj yaptığı müzisyenlerin çoğunun AB'ye girmek istemediğini belirterek, ''Biz AB'ye girmeye mecbur muyuz dediler. Ben de artık Türkiye'nin AB'ye girmesi meselesini basitce evet, ya da hayır diye cevaplayamıyorum'' dedi. 
     Akın, müziğin dünyayı değiştirebileceği düşüncesine ''safça olsa da inandığını'' söyledi. 
     Çektiği belgeselin dünyanın 20 ülkesine satıldığını belirten Akın, ''İspanya, Fransa ve Yunanistan gibi ülkelerde Duvara Karşı filmini alan şirketler, Crossing The Bridge'i de aldı'' dedi. 
     Öte yandan, Alman Die Welt gazetesinde film hakkında yayımlanan yorumda, ''Akın'ın İstanbul'a bu zamana kadar Türkiye dışında algılanmayan bir ses verdiği'' bildirildi. 
     
</TEXT>
</DOC>
