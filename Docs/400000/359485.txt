<DOC>
<DOCNO> 359485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas14.html </URL>
<DATE> 2005/07/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AIDS'e karşı geliştirilen ilk aşı denenmeye başlandı... 
</HEADLINE>
<TEXT>

     AIDS hastalığına karşı mücadelede geliştirilen ilk aşının denenmeye başlandığı belirtildi. 
     Washington'daki ''National Institut of Health'' adlı kuruluş tarafından geliştirilen aşının Alman AIDS araştırmacısı doktor Michael Hoelscher 38 tarafından denendiği bildirildi. 
     Hoelscher, Bild gazetesine yaptığı açıklamada, aşının iki nedenden dolayı büyük bir önemi olduğunu belirterek, ''Bağışıklık sistemini AIDS hastalığına yol açan HIV'in öldürülmesi için aktif hale getiren bir aşı geliştirildi. Üstelik bu aşı, dünyada bugüne kadar bilinen tüm HIV çeşitlerine A B-D C karşı kullanılabiliyor. 20 yıllık araştırma döneminde bu denli bir başarı elde edilememişti'' dedi. 
     Aşının, AIDS'e neden olan virüslerin ''teknik kopyalarını'' içerdiğini ve sağlıklı insanlara verileceğini ifade eden Hoelscher, bağışıklık sisteminin aşı sayesinde HIV yapılarını teşhis ettiğini ve bunları gördüğü zaman öldürmeye hazırlandığını kaydetti. Aşı geliştirmekteki nihai hedefin hastalıktan tamamen koruma olduğunu belirten Hoelscher, yüzde 30'luk bir koruma oranının bile büyük başarı sayıldığını söyledi. 
     Aşının, AIDS hastalığının ortaya çıkmasını geciktirerek, HIV taşıyıcılarının ömrünü uzatmasının beklendiğini kaydeden Hoelscher, hastaların vücudunda daha az virüs bulunacağı için başkalarına bulaştırma olasılığının da düşeceğini belirtti. 
     Hoelscher, hayvanlar üzerinde yapılan deneylerde, şimdiye kadar denenen başka maddelerle karşılaştırıldığında en başarılı sonuçların elde edildiğini söyledi. 
     Tanzanya'nın yanı sıra 7 ülkede toplam 1500 hasta üzerinde denenen aşının, 2012 yılında piyasaya çıkması bekleniyor. 
     
</TEXT>
</DOC>
