<DOC>
<DOCNO> 379700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy21.html </URL>
<DATE> 2005/09/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan Hiçbir tahrik bu milletin dirliğini kardeşliğini yaralayamaz 
</HEADLINE>
<TEXT>

     Başbakan Recep Tayyip Erdoğan, "Hiçbir proje, hiçbir provokasyon, hiçbir tahrik, bu milletin dirliğini, düzenini, kardeşliğini yaralayamaz" dedi. 
     Başbakan Erdoğan, Karadeniz Teknik Üniversitesi KTÜ 2005-2006 Dönemi Akademik Yılı açılış töreninde yaptığı konuşmada, Türkiye’de devlet ve millet olarak kalkınma yolunda büyük bir dinamizm yaşandığını söyledi. ABD’de BM Milenyum Zirvesi’ne katıldığını ve ardından Suudi Arabistan’a geçtiğini kaydeden Erdoğan, "Ümit var olmak için bir çok nedenimiz var. Önümde tarihi dönüm noktaları bulunuyor, inşallah bu kritik noktaları da aşacağız, aşmak zorundayız" dedi. 
     Türkiye’nin hak ettiği yerlere ulaşması, refah ve huzur içinde yaşaması için çalıştıklarını vurgulayan Başbakan Erdoğan, Türkiye’nin eski Türkiye olmadığını ve muhteşem bir diriliş yaşadığını ifade etti. 
     Türkiye’nin özgüvenini yeniden kazandığını belirten Başbakan Erdoğan, "Türkiye’nin imkanları ve kaynaklarıyla, seçenekleri ve potansiyeli son derece zengindir, yeter ki devlet ve millet olarak aynı istikamete bakalım" diye konuştu. 
     Başbakan Erdoğan, bazı arızi sorunlara rağmen Türkiye’de sapa sağlam bir toplumsal doku olduğunu anlatarak, ülkeyi temsilde zaafa düşmeyen bir hükümet olduğunu dile getirdi. Geçtiğimiz günlerde ihalesi yapılan Galataport Projesi için en başta 650 milyon dolar rakamının telaffuz edildiğini, ancak ihalenin çok daha yüksek bir rakama gerçekleştiğini hatırlatan Erdoğan, Türkiye’nin her geçen gün bir istikrar ülkesi olma yolunda ilerlediğini söyledi. 
     
     "MİLLETİMİZİN BASİRETİ EN BÜYÜK GÜVENCEMİZDİR" 
     Konuşmasında üniversitenin bir düşünce merkezi olduğunu kaydeden Erdoğan, diploma almakla mezun olunabileceğini, ancak bilgilenme ve öğrenme sürecinin bir hayat boyu devam etmesi gerektiğini vurguladı. 
     Öğrencilerin değişime ayak uydurmasını ve sürekli kendilerini geliştirmesi gerektiğini de ifade eden Erdoğan, sözlerine şöyle devam etti 
     "Bugünkü dünyanın, Türkiye’den gelecek sese çok ihtiyacı var. Biz tarihsiz, inançsız, belleksiz bir toplum olsaydık, tarih sahnesinde çok farklı bir yaklaşım olacaktı. Kimse 70 milyonluk bu ülkenin, bu milletin zihni birikimini, entelektüel kapasitesini, tarihi tecrübesini küçümsemesin. Arızi sorunlar gelir geçer. Dönemsel meseleler, zaman içinde, müşterek akılla çözülür. 
     Hiçbir proje, hiçbir provokasyon, hiçbir tahrik, bu milletin dirliğini, düzenini, kardeşliğini yaralayamaz. Milletimizin basireti, provokatörlerin hile ve tuzaklarını bertaraf etme noktasında en büyük güvencemizdir. Lütfen özgüvenimizi zedeleyecek, gücümüzü zaafa uğratacak marjinal seslere kulak vermeyelim. Özellikle içinden geçtiğimiz bu süreçte bütün dikkatimizi emeğe, dayanışmaya, rekabete, dünyadaki gelişmeleri doğru okumaya ayıralım. " Türkiye’de çözümsüz gibi görünen sorunların çözüldüğünü, güven ve istikrar zemininin sağlandığını ifade eden Başbakan Erdoğan, hükümetin eğitime verdiği önem çerçevesinde, bütçede en büyük payı eğitime ayırdığını ifade etti. Erdoğan, "Önceliği politik çekişmelere vermedik. Önceliği siyasi gerilime, kısır çekişmelere verenler bu başarıyı elde edemezlerdi" dedi. 
     2005 yılında eğitime yaklaşık 20 milyar YTL kaynak ayrıldığını 
     hatırlatan Başbakan Erdoğan, YÖK’e ayrılan payın, 2002 yılında 2 milyar 495 milyon YTL iken, 2005 yılında 5 milyar 218 milyon YTL’ye artırıldığını söyledi. Üniversitelere verilen ar-ge ödeneklerinde yüzde 40’lara varan tarihi bir artış gerçekleştirildiğini ifade eden Erdoğan, 2005 yılının, bilim ve teknoloji ile Ar-Ge için tarihi bir yıl olduğunu kaydetti. Bilim adamı yetiştirmenin önemine de değinen Başbakan Erdoğan, iyi yetişmiş bilim adamı olmadan hedeflere ulaşılamayacağını anlattı. Erdoğan, şöyle konuştu "Büyük düşünmeye, büyük rüyalar görmeye mecburuz. Hayalleri hatıralarının önüne geçmeyen milletler, gerçek anlamda kalkınmayı gerçekleştiremezler. Bu kuruluş felsefesine uygun olarak, çağdaş medeniyetler yolundaki ideallerimize daha çok refah, daha çok emek, daha çok demokrasi, daha çok özgürlük, daha çok birlik ve beraberlik ruhuyla ulaşacağız." Başbakan Erdoğan’a, konuşmasının ardından, KTÜ Rektörü İbrahim Özen tarafından plaket verildi. Erdoğan’a, ayrıca gümüş telkariden yapılma bir gemi maketi ile kemençe hediye edildi. 
     
</TEXT>
</DOC>
