<DOC>
<DOCNO> 361777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/gun02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyük bir kadro erozyonu yaşıyoruz' 
</HEADLINE>
<TEXT>


İstanbul Devlet Opera ve Balesi Müdürlüğü'ne getirilen Soysal, "Öyle bir noktadayız ki, eksiklikler nedeniyle perdeyi açıp açmamak gibi bir sıkıntımız söz konusu" diyor 

Yasemin Bay 

Devlet sanatçısı Meriç Sümen Kanan'ın Devlet Opera ve Balesi'ne genel müdür olarak atanmasıyla boşalan İstanbul Devlet Opera ve Balesi İDOB Müdürlüğü ve Genel Sanat Yönetmenliği'ne Kerim Soysal getirildi. Orkestra sanatçısı kontrbas olarak görev yapan Kerim Soysal, orkestradaki görevine 1970 yılında İstanbul Devlet Opera ve Balesi sınavını kazanarak başladı. Soysal, halen Marmara Üniversitesi'nde de öğretim görevlisi olarak çalışıyor. 
Kerim Soysal ile yeni görevini ve projelerini konuştuk. 

36 yıllık emek 
İDOB'de bir süredir hızlı değişimler söz konusu. Bu değişimler hakkında neler düşünüyorsunuz 
Böyle hızlı değişimler zaman zaman kurumlarda olabiliyor. Ankara'daki bir önceki genel müdürümüz Remzi Buharalı'nın 5 yıl çok değerli hizmetleri oldu. Ama bu tip görevlerde zaman zaman kan değişikliği gerekiyor. Bunun bilincinde olarak Buharalı istifasını sundu. 
Bu göreve Meriç Sümen atandı. Oradan da boşalan göreve beni uygun gördüler. Onur duydum ve elimden geleni yapmaya hazırım. 

Bu görevi kabul ederken neler etkili oldu sizin için 
Dünyanın en güzel işi içinde 36 yıldır emek veriyorum. Özellikle sanat konusundaki sıkıntılarımızı çok iyi biliyorum. Bu bakımdan kurumuma faydalı olurum düşüncesini güderek görevi kabul ettim. Ama orkestradaki çalışmalarıma imk n bulduğum ölçüde iştirak edeceğim. Üniversitedeki görevim de sürecek. 

Opera ve Bale'de eksik bulduğunuz yönler, sıkıntılar nelerdi 
Sonuca ulaşmanın pek çok yolu var. Sonuca daha kolay ulaşabilecek yolu bildiğimi düşünüyorum. Repertuvarımızı daha zengin tutmak istiyoruz. Sadece sanatsal yönden değil, bürokratik yönden de engeller var. Sahne üzerinde gördüğünüz sanatçı arkadaşlarımız da, sahnenin gerisindekiler de özveriyle çalışıyor. 
Büyük bir kadro erozyonu yaşıyoruz. Öyle bir noktadayız ki, perdeyi açıp açmamak gibi bir sıkıntımız söz konusu eksiklikler nedeniyle. Şu anda pek müsaade edilmiyor kadroların dolmasına. 

Sizin yönetiminizle birlikte ne gibi yenilikler olacak 
Amaç günü kurtarmak olmamalı. Geleceğe yönelik çalışmalar yapılmalı. Son derece değerli ve çok genç sanatçı arkadaşlarımız var. Bir defa bunlardan yararlanmak lazım. Ayrıca çok değerli, engin tecrübeleri olan sanatçı arkadaşlarımız da bulunuyor. 
Bu karışımı uygun miktarda yaparsak çok güzel bir sonuç alınır diye düşünüyorum. İdeallerim arasında İstanbul Devlet Opera'sının dünya standartlarında ve dünyanın ünlü opera evleri arasında yer alması. Ama tabii elimizdeki şartlarla bunu ne ölçüde gerçekleştirebiliriz, bunun üzerine yoğunlaşacağız. 

BÜROKRATİK ENGELLER 

Kerim Soysal, "Repertuvarımızı daha zengin tutmak istiyoruz. Sadece sanatsal yönden değil, bürokratik yönden de engeller var. Sahne üzerinde gördüğünüz sanatçı arkadaşlarımız da, sahnenin gerisindekiler de özveriyle çalışıyor" dedi. 


</TEXT>
</DOC>
