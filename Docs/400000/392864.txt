<DOC>
<DOCNO> 392864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur13.html </URL>
<DATE> 2005/11/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Polisin otomobilinden teyp çalarken yakalandı 
</HEADLINE>
<TEXT>

     
     KAYSERİ, DHA 
     
KAYSERİ'de, hırsızlık suçundan sabıkası olan 18 yaşındaki Faik İlhan, polis memuru Ayhan Dugan'ın otomobilindeki teybi çalarken suçüstü yakalandı. Gözaltına alınan İlhan, çıkarıldığı mahkemece tutuklandı. 
     Olay, bayramın birinci günü olan perşembe günü öğlen saatlerinde Serçeönü Mahallesi, Sivas Caddesi'ndeki AKP İl, Melikgazi ve Kocasinan İlçe teşkilatlarının bulunduğu binanın arkasındaki otoparkta meydana geldi. Binanın güvenliğinden sorumlu Hassas Bölgeler Koruma Şube Müdürlüğü'nde görevli polis memuru Ayhan Dugan'ın 38 EL 405 plakalı otomobilinin sol arka kelebek camını kırarak teybi çalmaya çalışan Faik İlhan, otomobilin sahibi Ayhan Dugan tarafından süçüstü yakalandı. Polis aracına bindirilirken, Adam mı öldürdüm, çaldımsa çaldım ne olmuş yani diyen Faik İlhan, polisteki sorgusunun ardından nöbetçi mahkemeye sevkedildi. Tutuklanan Faik İlhan, Kayseri Kapalı Cezaevine konuldu. 
     
</TEXT>
</DOC>
