<DOC>
<DOCNO> 380734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/gun07.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okulöncesi eğitim belediyenin işi değil' 
</HEADLINE>
<TEXT>


ANKARA Milliyet 

Anayasa Mahkemesi, yasalaştığı dönemde laiklik karşıtı eğitim kurumları açılabileceği yönünde tartışmalara neden olan Belediye Kanunu'ndaki, okulöncesi eğitim kurumları açılmasını belediyenin görev ve sorumlulukları arasında sayan maddenin yürütmesini oyçokluğuyla durdurdu. 

Dava açılmıştı 
CHP ve Cumhurbaşkanı Ahmet Necdet Sezer tarafından söz konusu kanunun bazı maddelerinin iptali ve yürürlüğünün durdurulması istemiyle açılan davaları birleştiren Yüksek Mahkeme, ilk aşamayı sonuçlandırdı. Başkan Vekili Haşim Kılıç, 14. maddedeki belediyelerin mahalli müşterek nitelikte olmak şartıyla okulöncesi eğitim kurumları açabileceğine ilişkin hükmün yürürlüğünün durdurulduğunu söyledi. Kılıç, aynı maddedeki belediyenin kanunlarla başka bir kamu kurum ve kuruluşuna verilmeyen mahalli müşterek nitelikteki diğer görev ve hizmetleri de yapacağı veya yaptıracağına ilişkin hükmün de yürürlüğünün durdurulduğunu kaydetti. Her iki maddeyle ilgili kararın oyçokluğuyla alındığını vurgulayan Kılıç, diğer maddelere ilişkin yürürlüğü durdurma istemlerinin reddine karar verildiğini ifade etti. Anayasa Mahkemesi, iptal davasını daha sonra esastan karar bağlayacak. Belediyeler, dava esastan sonuçlanıncaya kadar okulöncesi eğitim kurumu açamayacak. 


</TEXT>
</DOC>
