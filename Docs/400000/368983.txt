<DOC>
<DOCNO> 368983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo05.html </URL>
<DATE> 2005/08/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İtalya yanıyor, Manchester'da olay var, helikopterde Essien pazarlığı 
</HEADLINE>
<TEXT>

     İtalya’da futbol sezonu start almadan olaylar başladı... Önceki gün, Genoa’nın küme düşmesini protesto eden ve çöp kutularını ateşe veren taraftarlardan sonra, Roma ile Juventus arasında oynanan hazırlık maçında da olaylar çıktı. Romalı seyirciler, Juventus’lu Del Piero’nun attığı golden sonra Siyah -Beyazlı taraftarların bulunduğu bölümü yabancı madde yağmuruna tuttu. Maç öncesi yapılan aramalarda üzerinde bıçak bulunan holiganların da göz altına alındığı açıklandı. 
     
     Manchester’da olay var 
     Manchester United taraftarının, kulübün sahibi Malcolm Glazer’a olan öfkesi bitmek bilmiyor... Kırmızı Şeytanlar’ın Old Trafford Stadı’nda Debrecen ile oynadığı Şampiyonlar Ligi ön eleme turu karşılaşmasında ABD’li işadamına tepki büyüktü. Taraftarlar, İngiliz ekibinin aldığı 3-0’lık galibiyete karşın, Glazer aleyhine tezahürat yaptı. Kırmızı-Siyahlı seyirciler, mücadelenin büyük bölümünde I hope you will die Glazer'' Umarım ölürsün Glazer diye bağırdı. 
     
     Helikopterde Essien pazarlığı 
     Chelsea, uzun süredir peşinde koştuğu Ganalı orta alan oyuncusu Essien için sonunda kulübü Lyon ile anlaşmaya vardı. Lyon Başkanı Aulas ile helikopterinde pazarlık yapan Roman Abramovich’in, siyahi yıldız için 27 milyon Pound teklif ettiği ve Fransız ekibinin bu öneriyi kabul ettiği bildirildi. Bu sezon sakatlığını öne sürerek ilk iki maçta Lyon forması giymeyen ve grev yaptığı iddia edilen Essien’in hafta sonuna kadar resmi imzayı atacağı bildirildi. 
     
</TEXT>
</DOC>
