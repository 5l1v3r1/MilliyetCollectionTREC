<DOC>
<DOCNO> 388622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur08.html </URL>
<DATE> 2005/10/21/ </DATE>
<TIME> 04.10 </TIME>
<AUTHOR>  </AUTHOR>
<HEADLINE>
Depremin hissedildiği Manisa'da can ve mal kaybı yok 
</HEADLINE>
<TEXT>

     İzmir'de meydana gelen depremin hissedildiği Manisa'da, ilk belirlemelere göre can ve mal kaybının yaşanmadığı belirtildi. 
     Manisa Valisi Orhan Işın, gazetecilere yaptığı açıklamada, depremin ardından kriz merkezinin valilikte toplandığını bildirdi. Tüm ilçelerle irtibat kurulduğunu, merkez ve ilçelerde şu ana kadar can ve mal kaybının tespit edilmediğini ifade eden Işın, şunları söyledi 
     ''İzmir'in olduğu gibi, Manisa'nın da deprem kuşağı altında olduğunu herkes biliyor. İlköğretim ve liselerde eğitime devam edilecek. Bu konuda anne ve babaların duyarlı olduğunu sanıyorum. Çocukları depreme karşı bilinçli hale getirmelerini istiyoruz. Okulları tatil edersek, bu kez insanlar üzerinde alışkanlık halini alır ve paniğe neden olur.'' Depremin ardından Manisalılar da evlerini terk ederek, parklara ve sokaklara çıktı. Vatandaşların bir bölümü sokaklarda ateş yakarak ısınmaya çalışırken, bir bölümü de bağ evlerine gitti. 
     
</TEXT>
</DOC>
