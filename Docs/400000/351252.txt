<DOC>
<DOCNO> 351252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yazar/sazak.html </URL>
<DATE> 2005/06/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
2006'da seçim 
</HEADLINE>
<TEXT>


AKP'nin iktidar sürecinde 'dış dinamikler'in etkisi yadsınamaz. Türkiye, 2002 seçimlerine yaklaşan Irak savaşının etkisiyle sürüklendi. 
Ecevit'in Washington'a yaptığı son ziyareti anımsıyoruz. 
Koalisyon lideri Ecevit, Beyaz Saray'ın beklentilerine, 'Saddam'ı ikna' siyasetiyle karşılık vermeye çalışırken, aynı günlerde ABD başkentinde düşünce kuruluşlarını dolaşan AKP'nin yönetim ikilisi Erdoğan ve Gül, 'Irak diktatörünün yıkılması'na açık çek veriyorlardı. 
AKP seçimi kazanınca, Tayyip Bey Beyaz Saray'da 'kırmızı halı' serilerek kabul gördü. Hükümete kalsa 1 Mart tezkeresiyle ABD'nin Türkiye üzerinden Irak'ı işgali mümkün olacaktı. Kamuoyundan yükselen 'savaş karşıtı' sesler, CHP'nin muhalefeti ve AKP'nin 'Milli Görüş' kanadının 'hayır' oylarıyla TBMM'den izin çıkmadı. 
Meclis'in kararı Türkiye'ye AB yolunu açtı. Reformlar hız kazandı, AKP rotayı Avrupa'ya çevirerek Batı desteğini arkasına aldı. İktidardaki güçlenmesini artırdı. 
17 Aralık zirvesi, AKP açısından dönüm noktası oldu. 
Ekim 2005'te müzakere tarihi alınmasına karşın, AB 'ucu açık' bir süreç öngörüyordu. Tam üyelik garanti değildi. 10-15 yıl sonra müzakereler tamamlansa bile referanduma gidilecekti. Erdoğan, bu kararı sonradan 'İçimden bir tel koptu' diye yorumladı. Ve AKP frene bastı, hazırlıkları ağırdan almaya başladı. Başmüzakereci aylar sonra açıklandı. 
Fransa ve Hollanda'nın AB Anayasası'nı reddetmesi, İngiltere'nin referandumdan vazgeçmesi, Türkiye aleyhine gelişmelerdi. The Times'ın Erdoğan eleştirisi de son derece ağırdır. 
Almanya'da erken seçim kararı alınması, Hıristiyan Demokratlar'ın iktidar olasılığı nedeniyle olumsuz senaryolara yeni sayfalar ekliyor. 
Hükümet, 2005 sonbaharındaki gelişmelere göre bir karar vermek zorunda kalabilir. 
ABD ile eski sıcaklığını kaybeden ilişkiler, AB müzakerelerinde kesinti olasılığı, AKP iktidarına bugüne dek sağlanan 'uluslararası desteğin' sona ermesi anlamına gelecek. Hükümetin ise içeride kullanabileceği fazla enstrüman yok. Ekonominin 'bıçak sırtı' dengelerinin sürdürülebilir olması, dış dinamiklerle doğrudan ilişkili. Seçime giderken, işsizlik ve yoksullukla mücadelede başarısız kalmış bir iktidarın bugünkü gücünü sürdürmesi olanaksızdır. 
2007'deki cumhurbaşkanlığı seçimi de şimdiden 'kriz' noktasıdır. 
AKP hükümeti, bu koşullarda devam etmek yerine, en uygun zamanda seçime gitmeyi düşünecektir. Olası tarih 2006 baharıdır. AB serüveninin geleceği ekimde netleşir. Türkiye 2006'da seçime gider. 



</TEXT>
</DOC>
