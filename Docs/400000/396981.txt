<DOC>
<DOCNO> 396981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun24.html </URL>
<DATE> 2005/11/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Almanya'da devir-teslim yapıldı 
</HEADLINE>
<TEXT>

     Almanya'nın başkenti Berlin'deki Başbakanlık binasında görev devir teslim töreni yapıldı. 
     Başbakanlık çalışanlarının da izlediği devir teslim töreninde, Başbakan Gerhard Schröder, görevini Angela Merkel'e devretti. 
     Schröder, burada yaptığı konuşmada, kaliteli ve profesyonelce çalışmalarından dolayı tüm Başbakanlık çalışanlarına teşekkür ederek, Merkel'e hitaben, ''Herkes büyük bir çabayla görev yaptı. Her bir çalışana güvenebilirsiniz'' dedi. 
     Gerhard Schröder, Merkel'i de yeni görevinde tebrik ederek, ''Ülkemiz için hepimiz size başarılar diliyoruz'' diye konuştu. 
     Merkel de, Schröder'e, Almanya için yaptığı çalışmalardan dolayı teşekkür ederek, ''Her zaman aynı görüşte olmasak da, 'Ajanda 2010' programıyla önemli bir reform adımı attınız'' dedi. 
     Angela Merkel, Başbakanlık çalışanlarıyla birlikte görev yapacağı için çok memnun olduğunu ifade etti. 
     Başbakanlık Personel Dairesi Başkanı Oliver Lüdtke de, Schröder ile birlikte çalışmaktan büyük mutluluk duyduklarını belirterek, ''Özellikle AB'nin genişlemesi ve Irak savaşına karşı olan tutumunuzu özellikle takdir ediyoruz'' şeklinde konuştu. 
     Lüdtke, Merkel'in de sadakatla yanında olacaklarını ifade ederek, kendisine gelecekteki çalışmaları için başarı diledi. 
     Oliver Lüdtke, daha sonra Schröder ve Merkel'e birer demet çiçek hediye etti. 
     Schröder, törenden sonra tek başına Başbakanlık binasından ayrılırken, Merkel de Başbakanlık'taki çalışma odasına çekildi. Merkel, bu akşam Başbakanlık'ta yeni kabine üyeleriyle ilk toplantısını yaparak fiilen göreve başlayacak. 
     Merkel yarın, Başbakan olarak ilk resmi ziyaretini Fransa'ya yapacak. 
     
</TEXT>
</DOC>
