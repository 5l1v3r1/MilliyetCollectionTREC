<DOC>
<DOCNO> 362618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/axspo01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman kimse duymasın 
</HEADLINE>
<TEXT>


Beşiktaş Yönetimi, Ailton operasyonunu son dakikaya kadar Rıza Çalımbay'dan bile sakladı. Schalke kampından ayrılan Brezilyalı yıldızın bugün sağlık kontrolünden geçirileceği açıklandı 

BİLAL MEŞE 

Transfer bombasını Schalke 04'ten Ailton ile patlatan Beşiktaş, bu oyuncu konusunda son derece gizli bir harekat yürüttü. Zago'nun tavsiyesi üzerine, eski takım arkadaşı Volkan Ünlü kanalıyla irtibata geçen Siyah - Beyazlı yönetimde, Brezilyalı futbolcu konusunda sadece Başkan Yıldırım Demirören, Futbol Şube Sorumlusu Kıvanç Oktay ve Ertunç Sabuncuoğlu'nun bilgisi vardı. Teknik Direktör Rıza Çalımbay'a bile önceki gece saat 24.00'de telefonla Ailton ismi bildirildi ve yardımcılarına bile söylememesi istendi. 
Ailton'un, Beşiktaş'ın istediği tipte golcü olduğunu söyleyen Futbol Şube Sorumlusu Kıvanç Oktay, "Gizli yürüttüğümüz operasyonu hocamızdan bile sakladık. Çünkü hiçbir hoca böyle bir santrfora hayır diyemez. Ailton ile bu sezon gol rekorları kırarız" dedi. 
Schalke'nin Avusturya kampından dün ayrılan Ailton, Düsseldorf'a geçti. Burada sağlık kontrolünden geçecek olan Brezilyalı golcü, daha sonra resmi imzayı atacak. Bonservisi 2.6 milyon Euro'ya alınan futbolcuya yıllık 1.3 milyon Euro ödeneceği ve sözleşmesinin iki yıllık olacağı ifade edildi. 
Ayağında kas gerilmesi nedeniyle 15 gün sahalardan uzak kalacağı belirtilen Sambacı, ailesini görmek için Brezilya'ya gitmek istediğini söyleyip, bir hafta izin talebinde bulundu. 

Kartal'ın vitrin maçı 

Beşiktaş Teknik Direktörü Rıza Çalımbay, bugün Eintracht Frankfurt karşısında hem ideal kadrosunu, hem de olası düzenini sınama fırsatı bulacak. Çalımbay, gördüğü aksaklıklar ışığında düzenlemeye gidecek 

ORHAN YILDIRIM 


Siyah - Beyazlılar'ın bugün Eintracht Frankfurt karşısındaki hazırlık maçı, Teknik Direktör Rıza Çalımbay'a, gelecek için ışık tutacak. Avusturya ve Almanya'da yeni sezon hazırlıklarını sürdüren, bugün oynanacak maçla yurtdışı çalışmalarını tamamlayacak olan Beşiktaş, bu karşılaşmada adeta gerçek bir sınav verecek. 
Frankfurt karşısında ideal 11'ini ve uygulamak istediği sistemi deneyecek olan Çalımbay, oyuncularının ortaya koyacağı performansın ışığı altında gelecek için planlamasını yapacak. 
Rıza Çalımbay'ın, takıma katılacak yabancıların yanında, eldeki mevcutların neler yapabileceğini görmek istediği için bu maça çok önem verdiği belirtildi. 
Bu sezon birinci lige yeniden dönen Eintracht Frankfurt ile Kempten Stadı'nda karşı karşıya gelecek olan Siyah - Beyazlılar'ın maçını Kanal D naklen yayınlayacak. Müsabaka 20.00'de başlayacak. 

Giunti korkusu 

ORHAN YILDIRIM 

Ailton'u alarak forvetteki sıkıntısını gideren Beşiktaş'ın, diğer golcü Azar Karadaş'ı da transfer edebileceği ifade edildi. Ön libero için İran'ın Pas takımında oynayan Javad'dan haber bekleyen Siyah - Beyazlılar, Giunti'ye sıcak bakıyor. Futbol Şube Sorumlusu Kıvanç Oktay, İtalyan futbolcu konusunda şunları söyledi "Kendisi gelmek istiyor. Beşiktaş'ı tanıyor, adapte sorunu yok. Ancak gidip 6 aydır dünyayı dolaştılar, yine eski oyuncuyu geri aldılar demesinler diye düşüncelerimiz var. Hem bir de takımın yaş ortalamasını da düşünmek zorundayız." 

'Beşiktaş'ta huzur var' 

Fenerbahçe'de iki şampiyonluk gören, geçen sezon Beşiktaş formasını sırtına takan Ali Güneş, görev yaptığı iki büyük takımı kıyasladı, Siyah - Beyazlılar'da daha huzurlu bir ortam bulunduğunu söyledi. Ali, "Fenerbahçe'de iyi oynadığın maçlar sonrasında dahi eleştiriliyorsun" dedi. Yeni sezon için şu an kimseyi favori görmediğini belirten başarılı futbolcu, "Geçen sezona bakarsak bizi ancak Fenerbahçe zorlayabilir" yorumunu yaptı. 

'Acemi ve çırak' 

BİLAL MEŞE 

Del Bosque'nin gözdesiyken ilk 10 haftada çok başarılı olan İbrahim Akın, daha sonra duraklama dönemine girdi. Genç yaşına rağmen yeteneğiyle kendini ispat eden Beşiktaşlı futbolcu, h l kendini "Acemi ve çırak" olarak tanımlıyor. Çıraklık döneminin az kaldığını belirten İbrahim, "İki yıl sonra mükemmel bir İbrahim izlettireceğim" dedi. 
İspanyol hocaya şükran borcu olduğunu söyleyen İbrahim Akın, Rıza Çalımbay'ı da yere, göğe sığdıramıyor "Ben hayatımda böyle bir hoca görmedim... Öyle hırslı ki, sanki o da bizimle beraber saha içinde top oynuyor sanırsınız. Kaybetmeyi hiç sevmiyor. Başka bir deyişle hocamızın ruhu saha içinde hep yanımızda." 
Şampiyonluğa mecbur olduklarını da söyleyen İbrahim Akın, "Bu hocayla, takımdaki ağabeylerimiz ve arkadaşlarımla bunu başaracağız, çünkü artık zamanı geldi. Geçen sezonun ikinci yarısındaki Beşiktaş bunu başaracak güçtedir, sanırız kanıtladık da" ifadesini kullandı. 
Golcü olduğunu ancak tipik bir santrfor olmadığını belirten Siyah - Beyazlı oyuncu sözlerini şöyle tamamladı 
"Golcüyüm ama sanıldığı gibi tipik bir santrafor değilim. İleride son adam olarak değil, ikilinin arkasında oynamayı seviyorum. Stilim de bu alana çok yatkın. Özgürlüğü seviyorum. Gol atmayı, attırmayı seviyorum, egoist asla değilim. Altay'da özgür oynadım, 19 gol attım. Ama burası Beşiktaş... Her yerde oynamak zorundasınız. Verilen görevi yaparım, başarmak için çırpınırım." 

Sahadakiler kenarda, kenardakiler sahada 

Beşiktaş, Almanya'daki çalışmalarına dün sabah yaptığı iki saatlik idmanla devam etti. Partizan karşısında 2-1'lik galibiyeti elde eden futbolcular düz koşuyla yetinirken, diğerleri ise ısınma hareketleri ile başladıkları antrenmanda dar alanda çok pas, çabukluk çalışmaları ve çift kale maç yaptı. Banik Ostrava maçında sakatlanan ve adalesinde gerilme olan Kürşat, durumunun iyi olduğunu belirterek dün takıma katıldı. Kartal'ın akşamki idmanı ise Teknik Direktör Rıza Çalımbay tarafından iptal edildi. 

Gökhan olmaz Çağdaş belki 

Gaziantepspor, geçen sezon Beşiktaş'tan kiraladığı Gökhan Zan'a yeniden talip oldu. Kırmızı - Siyahlılar, başarılı savunmacıyı istediğini yönetime resmen iletti. Ancak Siyah - Beyazlılar'ın, "Gökhan Zan'ı veremeyiz. Çünkü hocamız onu bu sezon mutlaka kadroda görmek istiyor. Ancak bir diğer futbolcumuz olan Çağdaş Atan'ı verebiliriz. O da kiralık olmak şartıyla" yanıtını verdiği öğrenildi. 


</TEXT>
</DOC>
