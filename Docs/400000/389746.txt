<DOC>
<DOCNO> 389746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun09.html </URL>
<DATE> 2005/10/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Üç büyüklerden Suriye'ye yaptırım planı... Planda neler var 
</HEADLINE>
<TEXT>

     BM Güvenlik Konseyi daimi üyelerinden ABD, Fransa ve İngiltere Suriye’ye yönelik ortak bir karar tasarısı hazırlayarak Konsey üyeleri arasında dolaştırmaya başladı. 
     Suriye’nin, adı Lübnan eski Başbakanı Refik Hariri suikastına karışan hükümet yetkililerini tutuklamaya ve BM soruşturma komisyonu ile işbirliğine çağrıldığı karar tasarısında, aksi halde Şam yönetiminin muhtemel yaptırımlarla karşı karşıya kalabileceği uyarısında bulunuluyor. 
     Söz konusu 3 ülkenin Güvenlik Konseyi’nden geçirmeyi planladığı karar tasarısında, Suriye’ye suikastla ilgili bütün yetkilileri ya da kişileri sorgulanmak üzere BM soruşturma komisyonu için koşulsuz olarak hazır bulundurması talimatı veriliyor. 
     Karar tasarısında ayrıca, Suriye’nin soruşturma kapsamında ilgili vatandaşlarının komisyon tarafından Suriye dışında ve Suriyeli bir başka görevlinin gözetiminde olmaksızın sorgulanmasına müsaade etmesi gerektiği de vurgulanıyor. 
     Karar tasarısında, Suriye’nin soruşturma kapsamında tam bir işbirliği sergilememesi durumunda Güvenlik Konseyi’nin, yaptırımlar dahil daha ileri önlemler almayı gündemine alacağı ifade ediliyor. 
     Askeri açıdan zorlamayı öngören BM Şartı’nın 7. Bölümü çerçevesinde hazırlanan karar tasarısında ayrıca, soruşturma komisyonu tarafından Hariri suikastına karıştıkları belirlenen kişilere seyahat yasağı ve mal varlıklarının dondurulması gibi tedbirler uygulanacağı da kaydediliyor. 
     "Bir terör eylemine karışan herhangi birinin, soruşturmayı sırf kendisi engellediği ya da iyi niyetle işbirliği yapmadığı için hesap vermekten kurtulmasının kabul edilemez olduğu" ifade edilen karar tasarısında, Mehlis raporunun vardığı sonuçlara atfen, "Suriye’nin bu terörist eyleme karıştığına dair şüpheler ve bugüne kadar soruşturma ile yeterli işbirliği göstermemesi, cevabı bulunamamış soruların önemli bir kısmını açıklığa kavuşturmak konusunda Suriyeli yetkililere sorumluluk yüklemektedir" denildi. 
     Şam yönetiminin terörizmi resmen kınamasının da istendiği karar tasarısında Suriye, terörist eylemlerin bütün türlerine ve terörist gruplara verdiği desteği kesin olarak durdurmayı taahhüt etmeye ve bu taahhüdünü somut eylemlerle göstermeye çağrıldı. 
     
     BRİFİNGDEN SADECE SAATLER SONRA... 
     ABD, Fransa ve İngiltere’nin hazırladığı ortak karar tasarısı Güvenlik Konseyi üyeleri arasında, BM tarafından Hariri suikastını araştırmakla görevlendirilen Uluslararası Bağımsız Soruşturma Komisyonu Başkanı Alman Savcı Detlev Mehlis’in Konsey’e verdiği brifingden sadece saatler sonra dolaştırılmaya başlandı. 
     ABD’nin BM Daimi Temsilcisi Büyükelçi John Bolton, yaptığı açıklamada, Güvenlik Konseyi’nin Pazartesi günü dışişleri bakanları düzeyinde toplanarak söz konusu karar tasarısını ele alacağını kaydetti. 
     Karar tasarısının kabul edilmesinin beklendiğini ifade eden diplomatik kaynaklar ise bunun Suriye üzerindeki baskıları artıracağına dikkat çektiler. 
     
</TEXT>
</DOC>
