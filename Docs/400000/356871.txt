<DOC>
<DOCNO> 356871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo07.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri sizi gözetliyor 
</HEADLINE>
<TEXT>


Futbol Federasyonu yeni sezondan itibaren tribünleri takibe alacak. Kurulacak olan Stadyum ve Güvenlik Komitesi, kriterleri yerine getirmeyen kulüpleri ihbar edecek 

CEMAL ERSEN 


Yeni sezondan itibaren Türkiye'deki tüm statlar büyüteç altına alınacak. Futbol Federasyonu, 2005-2006 sezonundan geçerli olmak üzere oluşturulacak "Stadyum ve Güvenlik Komitesi" aracılığı ile güvenlik sistemi kriterlerini yerine getirmeyen kulüpleri takip edecek. Puan indirme cezasından başlayarak kademeli olarak küme düşürme ve tescil silmeye dek uzanan bir dizi yaptırım uygulanacak. Futbol Federasyonu Başkanı Levent Bıçakcı tarafından görevlendirilecek yedi kişilik "Stadyum ve Güvenlik Komitesi" sezon boyunca iş başında olacak. Güvenlik kriterlerini yerine getirmeyen kulüplere uygunluk belgesi verilmeyecek. 1 Ocak 2006 tarihine kadar eksiklerini tamamlamayan kulüplerin bu statlarda maç oynamasına imkan tanınmayacak. 

Tel örgü serbest 
Süper Lig kulüplerinin kullanacakları statlarda tel örgü zorunluluğu kaldırılırken, 2 ve 3. ligde bu koşul devam ettirildi. Süper Lig ve 2. Lig'de statların hepsinde koltuk sistemi öngörülürken, konuk takım seyircileri için kapasitenin yüzde 5'i oranında yer ayrılması şartı kondu. Süper Lig'de özürlü vatandaşlara yüzde 0.5'lik kontenjan istendi. 2 ve 3. Lig'de bayan hakemler için soyunma odasına gerek görülmezken Süper Lig'de ayrı bir oda zorunlu kılındı. 

Ani baskınlar 
Güvenlik sistemi kriterlerine göre görev yapacak stadyum denetçileri en az 4 yıllık üniversite mezunu ve spor alanında mesleki deneyimi olan kişilerden oluşacak. Denetçiler kulüplere haber vermeden ani baskınlarla statların uygunluğunu kontrol edecek, eksikleri gidermeyenlerin PFDK'ya sevk edilmesini sağlayacak. Ayrıca Kulüplere verilecek S G Stat Güvenlik Belgesi her yıl yenilenecek. 


</TEXT>
</DOC>
