<DOC>
<DOCNO> 352284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo20.html </URL>
<DATE> 2005/06/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyaspor, 27 Haziran'da toplanıyor... 
</HEADLINE>
<TEXT>

     Konyaspor, 27 Haziran'da toplandıktan sonra 7 Temmuz'a kadar Konya Hilton Otel'de kampa girecek. 
     Kulüp Basın Sözcüsü Sefa Ortaç, transferde iyi yolda olduklarını, istedikleri futbolcuları aldıklarını söyledi. 
     Yerli ve yabancı bazı futbolcularla görüşmelerin sürdüğünü, kendilerini hedeflerine ulaştıracak takımı kuracaklarını ifade eden Ortaç, ''Aykut Kocaman'ın talepleri doğrultusunda transfer çalışmalarımızı yürütüyoruz. Öncelikle eksik olan mevkilere ağırlık veriyoruz'' dedi. 
     Transferleri takımın toplanacağı 27 Haziran'a kadar bitirmeyi istediklerini belirten Ortaç, bu tarihten 7 Temmuz'a kadar sezon hazırlıkları kapsamında ilk kamplarını Konya Hilton Oteli'nde yapacaklarını söyledi. 
     Bir günlük iznin ardından 9 Temmuz'da Bolu Abant'ta ikinci kampa gireceklerini ifade eden Ortaç, ''Burada yaklaşık 15 gün kalmayı planlıyoruz. Hazırlık dönemini en iyi şekilde geçirip, sezona güçlü girmeyi istiyoruz'' diye konuştu. 
     
</TEXT>
</DOC>
