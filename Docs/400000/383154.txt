<DOC>
<DOCNO> 383154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo13.html </URL>
<DATE> 2005/10/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Aktuğ Futbol Federasyonu'nun özerkliğini koruması şart... 
</HEADLINE>
<TEXT>

     Trabzonspor Kulübü Başkanı Atay Aktuğ, Türk futbolunun gelişimi ve takımların daha başarılı olmaları için Futbol Federasyonu'nun özerkliğini korumasının şart olduğunu söyledi. 
     Aktuğ, Trabzonspor'un aylık resmi dergisi ''Trabzonspor''daki ropörtajında, Trabzonspor'un mali durumu, genç oyuncular ve Futbol Federasyonu ile ilgili soruları yanıtladı. 
     Futbolculara söz verdikleri ücretleri kuruşu kuruşuna ödediklerini ifade eden Aktuğ, ''Onlardan istediğimiz sahada başarılı olmaları, aldıkları ücretinin karşılığını alınterleriyle vermeleri. Futbolcularımızın bu profesyonel anlayışı kafalarına iyice yerleştirmeleri lazım. Sadece saha içinde değil, saha dışında da. Her zaman en iyisini yapmaları lazım. Yapamayan oyuncular gider, onların yerine profesyonelliğin gereğini yapan oyuncular gelir'' dedi. 
     Mali olarak hiçbir problemlerinin olmadığını belirten Aktuğ, mali bütçesi denk, futbolcusuna ve personeline düzenli ödeme yapabilen takımlardan biri olduklarını söyledi. 
     Takımdaki birçok yetenekli gencin kendilerini geliştirmeleri için başka takımlara verildiğini kaydeden Aktuğ, şöyle devam etti 
     ''Örneğin Akçaabat Sebatspor'a 9 genç futbolcu verdik. Yine Kocaelispor ve başka takımlara da oyuncular verdik. O oyuncuların takibini izleyiciler yapıyor. Oldukça yetenekli gençlerimiz var. Umuyorum ki gittikleri takımlarda kendilerini geliştirirler, böylece Trabzonspor da öz kaynaklarına dönmüş olur. Bu durumun kulübe mali katkısı da çok olur.'' 
     
     FUTBOL FEDERASYONU 
     Aktuğ, Futbol Federasyonu ile ilgili bir soruyu ise, ''Öncelikle federasyonun özerk yapısı içinde kalmasını arzuluyorum. Türk futbolunun gelişimi ve takımlarımızın daha başarılı olmaları için federasyonun özerkliğini koruması şart. Bu durum Milli Takım açısından da çok önemli. Ancak federasyonda bir otorite boşluğu görüyorum'' diye yanıtladı. 
     Trabzonspor'un Şampiyonlar Ligi'nden elenmesine rağmen takımlarını ısrarla destekleyen taraftara teşekkür eden Aktuğ, ''Futboldan anlayan bir taraftara sahibiz. Trabzonspor taraftarı takımıyla bütünleştiği müddetçe, şampiyonluk mücadelesi verecektir. Şampiyon olacağız demiyorum. Böyle konuşmak, boş konuşmaktır. Sezon başında bu tür konular konuşulmaz. Yönetim, mali, idari pek çok sorunu halletti. Bundan sonra biz de taraftarlar gibi, oyuncularımızdan başarılar bekliyoruz'' diye konuştu. 
     
</TEXT>
</DOC>
