<DOC>
<DOCNO> 390585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/guncel/axgun02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet 3 yıldır sorunları çözmedi 
</HEADLINE>
<TEXT>


SHÇEK, 1990'da 10 bin kişiyle 281 kuruluşta hizmet verirken, 2005'te kuruluş sayısı 572'ye yükseldi. Personel ise 8 bine düştü 

YILDIZ YAZICIOĞLU Ankara 

Malatya'daki skandalı geçmişin birikimine bağlayan AKP hükümeti de geçen 3 yılda Sosyal Hizmetler ve Çocuk Esirgeme Kurumu'ndaki SHÇEK personel ve ödenek sıkıntısını çözemedi. Toplam 8 bin 302 personelle kimsesiz gençlere, çocuklara ve engellilere 24 saat esasıyla hizmet vermesi gereken SHÇEK'da, bir sosyal hizmet uzmanına 44 çocuk, bir bakıcı anneye 16 çocuk düşüyor. 
SHÇEK'nın 1990'da 10 bin 503 kişiyle hizmet sunduğu kuruluş sayısı 281 iken bu sayı 2005'te ikiye katlanarak 572'ye yükseldi. Buna karşın personel sayısı, 8 bin 302'ye düştü. Kuruluş başına düşen personel sayısı 1990'da 37 iken 2005'te 15'e indi. 
SHÇEK'nın sosyo-ekonomik koşullar nedeniyle korumaya aldığı çocuk sayısı 18 bine ulaşırken, son 12 yıl içinde kuruluş sayısında yüzde 130'luk artış yapılmasına karşın personelinde yüzde 10'luk azalma görüldü. SHÇEK'ya, Maliye Bakanlığı'nın yeni kadro alımına vize vermediği yıllarda personel başına kurumda bakılması gerekli ortalama kişi sayısı 3'ten 13'e yükseldi. 

Bütçe kısıntısı 
Hükümet, 2006 için 512 milyon YTL'lik bütçe ayırdığı SHÇEK'in "olması gereken" bütçesinin 1,5 milyar YTL olarak hesaplanmasını dikkate almadı. 
SHÇEK'da, uyarılara karşın personel sayısını artırmak yönünde de önlem alınmadı. SHÇEK, 24 saat hizmet esasıyla korumakla yükümlü olduğu kimsesiz veya engelli çocukları, hizmet kiralaması ihalesi modeliyle temizlik firmaları personeline baktırıyor. Kurum, sosyal hizmet uzmanı, eğitimciyi, asgari ücret koşullarındaki hizmet kiralaması ihalesi modeliyle görevlendiremiyor. Bakanlık "işçi" statüsünde uzman, çocuk eğitimcisi ve öğretmen kadrosu açılamayacağı gerekçesiyle SHÇEK'ya izin vermiyor. 
SHÇEK, evlatlık edinme başvurusuyla sırada bekleyen 1000'e yakın aile olmasına rağmen evlatlık veremiyor. SHÇEK korumasındaki çocuklardan yüzde 65'inin ya annesi ya babası ya da her ikisi de sağ olduğu için hukuken evlatlık verme işleminde sıkıntı yaşanıyor. 

'Yurttan tasarruf olmaz' 

SALİHA ÇOLAK Ankara 
TBMM İnsan Hakları Komisyonu'nca oluşturulan alt komisyonun hazırladığı raporda, Malatya'daki dayak olayının da gerekçesi olarak gösterilen sorunlarla ilgili uyarılara yer verildi. 2003'te kurulan alt komisyonun tespitleri ve uyarıları şöyle 
Yetiştirme yurtlarında ödenek yetersizliği ve personel eksikliği yaşanırken, kurumların 2003'te tasarruf tedbirleri kapsamına alınması hizmetlerin yürütülmesini engelliyor. Özel önemi haiz bu kurumlar tasarruf tedbirleri kapsamından çıkarılmalıdır.Kurumlarda kalanlara yapılan kötü muameleye kesinlikle müsaade edilmemeli ve denetimler sıklaştırılmalıdır. 



</TEXT>
</DOC>
