<DOC>
<DOCNO> 390500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo21.html </URL>
<DATE> 2005/10/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Daum'un dalya heyecanı... 
</HEADLINE>
<TEXT>

     Serdal Kalaycı 

Fenerbahçe Teknik Direktörü Christoph Daum, sarı-lacivertli takımın Turkcell Süper Ligi'nde yarın Gaziantepspor ile yapacağı mücadeleyle birlikte, takımının başında 100. resmi maçına çıkacak. 
     Fenerbahçe'deki görevine 2003 yılının haziran ayında imzaladığı sözleşmeyle başlayan Alman çalıştırıcı, sarı-lacivertli ekiple, 2003-2004, 2004-2005 ve bu sezon ligde, Türkiye Kupası ve Avrupa kupalarında toplam 99 resmi maça çıktı. 
     Sarı-lacivertliler Daum yönetiminde 78 lig, 10 Türkiye Kupası, 9 Avrupa Şampiyonlar Ligi ve 2 de UEFA Kupası maçı yaptı. 
     
     LİGDE 78 MAÇTA 57 GALİBİYET 
     Daum'un Fenerbahçe'si, ligde çıktığı toplam 78 lig maçında 57 galibiyet alırken, 11 kez berabere kaldı, 10 maçta da yenildi. 
     Sarı-lacivertliler, ilk 2 sezonunda şampiyonluk yaşadığı, bu sezon ise 10. hafta itibariyle liderliği paylaştığı Alman çalıştırıcı yönetiminde lig maçlarında rakip filelere toplam 184 gol atarken, kalesinde 75 gol gördü. 
     
</TEXT>
</DOC>
