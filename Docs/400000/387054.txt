<DOC>
<DOCNO> 387054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/spo08.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada büyük tehlike 
</HEADLINE>
<TEXT>


Basketbolda bu sezon uygulamaya koyulan ve dört yabancı ihlaline karşı hükmen yenilgiyi önleyici teknik faul kuralı kaos riski taşıyor. Kural büyük olasılıkla yenilenecek 

GÖKHAN TÜRE 


Basketbolda bu sezon yönetmeliklerde yapılan değişiklikle, sahaya dört yabancı oyuncu süren takımların hükmen yenilgi yerine teknik faul ile cezalandırılması "kriz" olasılıklarını da beraberinde getirdi. 
Fenerbahçe ve Beşiktaş bayan takımları arasında Cumhurbaşkanlığı Kupası maçında ilk örneği yaşanan, ancak fazla üzerinde durulmayan "dört yabancı ihlali" cezası, yaşanabilecek muhtemel sıkıntıları da gün ışığına çıkardı. Basketbol camiası kasıtlı yapılabilecek ihlal sonucu çıkacak olaylara dikkat çekti ve kuralın yeniden düzenlenmesi gerektiğini savundu. 

Metin Şahin MHK Başkanı 
"Hükmen yenilgi çok ağır bir karardı. Bu yüzden hem Tuborg, hem de T.Telekom mağdur oldular. Bunun üzerine yönetmeliklerde değişiklik yapıldı. Yeni kuralda, olayın son dakikalar, hatta saniyeler içinde meydana gelmesi halinde ve gözden kaçması durumunda ortaya daha büyük sorunlar çıkması olasılığı az da olsa var. Belki yapılan sayının iptal edilmesi, saatin yeniden başlaması gündeme gelebilir. Görüş alarak değişikliğe gidebiliriz." 

Aydın Örs Fenerbahçe Başantrenörü 
"Yeni kuralı hiçbir antrenörün kötüye kullanacağını sanmıyorum. Sonuçta bu etik bir olay. Bu kural, geçen seneki kuraldan daha adil diye düşünüyorum. Bir de teknik faul olayı var. Örneğin iki saniye kala hakemin olayı bu çok kısa süre içinde farkedip, teknik faulu çalması olasılığı çok az. Bu yüzden yeni kural ufak tefek değişikliklerle revize edilebilir. Tartışmakta yarar var. Ortaya daha adil bir sonuç çıkabilir." 

Ali Özsoy Basketbol Ligi Genel Koordinatörü 
"Birkaç saniye kala ihlalin olduğunu farkettiği anda hakemin oyunu durdurup süreyi geri alması kolay değil. Dördüncü yabancı sadece sayı değil asist yapabilir, ribaund alabilir, rakip oyuncuyu perdeleyip, oyunun gidişatına etki edebilir. Dolayısıyla burada konu, ihlalin çok az bir süre kala meydana gelmesi halinde neler yapılması gerekeceğidir. Bunu da tekrar oturup, konuşup, yeniden gözden geçirebiliriz". 

Harun Erdenay Mersin B.Ş. Belediye Kaptanı 
"Teknik faul yeterli bir ceza ancak hakemin böyle bir ihlali kaçırmaması, hatta anında yakalaması gerekir. Aksi taktirde bence maçın tekrarı gerekir. Ancak masa hakemlerinin ve gözlemcilerin de hakeme yardımcı olması lazım. Madem dört yabancıya izin veriliyor, o zaman ikinci bir gözlemci de maçlarda bu tip hataların kontrolünü sağlayabilir. Değişiklik iyi ancak uygulaması daha sağlıklı olmalı." 


</TEXT>
</DOC>
