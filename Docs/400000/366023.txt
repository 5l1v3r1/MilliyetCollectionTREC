<DOC>
<DOCNO> 366023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun14.html </URL>
<DATE> 2005/08/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avrupa basını AB, Türkiye'ye ödün vermeye hazır .. 
</HEADLINE>
<TEXT>

     BBC Türkçe ve ANKA 

Türkiye'nin Gümrük Birliği uyum protokülünü imzalamasının yankıları sürüyor. Avrupa basını, bir bildiri ile protokole atılan imzanın Kıbrıs Cumhuriyeti'ni tanıma anlamına gelmeyeceğinin ilan edilmesini sayfalarına taşıdı. İmzayı Türkiye karşıtı gazeteler "AB, Türkiye'ye yumuşak davrandı" diye okuyucularına duyururken, Financial Times Türkiye’de siyasi partiler ve medyanın bölündüğünü, Le Figaro, Türkiye’nin "en küçük taviz" vermeyi düşünmediğini, liman ve havaalanlarını Rumları açmayacağını yazdı. 

Avrupa Birliği'nin Türkiye'ye bu konuda yumuşak davrandığını savunan Berliner Zeitung "Ankara ile üyelik müzakareleri pazarlığı, gittikçe daha garip bir h l alıyor" diye devam ediyor. 
     "Türkiye'nin Kıbrıs Cumhuriyeti'ni tanımayı reddetmesi, Avrupa Birliği'nde hiçbir şekilde kabul görmemeli. Ne var ki, başta dönem başkanı İngiltere olmak üzere bazı üye ülkeler Ankara'ya arka çıkıyor. 
     "Anlaşılan o ki Avrupa Birliği Türkiye'ye bir dizi konuda ödün vermeye hazır. Zira Türkiye'nin üyeliği, birliği küresel ölçekte bir aktöre dönüştürecek." 

     
     DER STANDARD TÜRKİYE'YE TANIMA ZORUNLULUĞU HATIRLATILMALI 

     Avusturya'dan Der Standard da aynı görüşte. "Avrupa Birliği Türkiye'ye, Kıbrıs Cumhuriyeti'ni tanımak zorunda olduğunu hatırlatmalı" diyen gazete şöyle devam ediyor 
     "Türkiye'nin yaptığı, uluslararası hukuka göre yanlış. Ayrıca Kıbrıs Cumhuriyeti'nin tanınması, üyelik müzakerelerine başlanmasının temel koşullarından biri. 
     "Türkiye'nin üyeliğine karşı çıkıyor değiliz. Coğrafi nedenler ya da insan hakları konusunda kaygılar öne sürecek de değiliz. Türkiye'ye kendini Avrupa doğrultusunda geliştirme hakkı tanınmalıdır. Çünkü birçok çelişkiye rağmen, bu toplum bunu başarma gücüne sahip." 
     
     FINANCIAL TIMES TÜRKİYE BÖLÜNDÜ 

     Financial Times, "Türk partileri Kıbrıs ile gümrük anlaşması konusunda bölündü" başlıklı haberinde "Türkiye’de siyasi partiler ve medya, hükümetin AB ile gümrük birliğini Kıbrıs’ı kapsayacak biçimde genişletme kararı konusunda bölündü" yorumunu yaptı. 
     Türk hükümetini desbtekleyenler ve karşı olanların Protokolün imzalanması konusunda farklı tutum sergilediklerini belirten gazete, "Gümrük Birliği’nin genişletilmesi, Türkiye’nin Kıbrıs’a ilişkin tavrının çok daha az esnek olduğu beş yıl önce düşünülemezdi" görüşünü dile getirdi. Gazete şunları yazdı 
     "Cuma günü geç saatlerde Ankara, Londra ile Avrupa Komisyonu’nun yer aldığı bir son dakika diplomasinin ardından imza atılması, Türk hükümetinin iç duyarlılıklarına vurgu yapıyor çünkü Türkiye’de bu girişim konusunda siyasi konsensüs bulunmuyordu." 
     
     LE FIGARO TÜRKİYE, AB'DEKİ ANLAŞMAYI BOZABİLİR 

     Fransız Le Figaro gazetesi de Türkiye’nin Ek Protokolü imzalaması ve bir Kıbrıs deklarasyonu yayınlamasının yankılarına dikkat çekti. Yunanistan ve Rumlardan gelen tepkilere yer veren gazete, buna karşın Ankara’da o kadar önemli bir aşamanın geri bırakılmasından duyulan memnuniyeti aktardı. 
     KKTC Cumhurbaşkanı Mehmet Ali Talat’ın o kadar mennun olmadığını öne süren gazete, Talat’ın Protokolün yeni krizleri yaratmasından korktuğunu savundu. Ankara’nın da "en küçük taviz" vermeye niyetli olmadığını yazan gazete, Dışişleri Bakanı Abdullah Gül’ün liman ve havaalanlarının Rumlara açılmayacağına ilişkin açıklamalarına dikkat çekti. 
     Le Figaro, Ankara’nın tutumunun, AB üyeliği karşıtlarına yeni argümanları vererek AB’de çok zor sağlanan konsensüsü daha kırılgan haline getirebileceğini öne sürdü. 
     AB Dışişleri Bakanlarının eylül başında İngiltere’de toplanacağını ve Türkiye’nin deklarasyonu konusunda karar alacağını belirten gazete "Rum Cumhurbaşkanı Tasos Papadopulos, o zaman tehdit ettiği gibi Türkiye’nin AB yolunu engellemek için veto hakkını kullanabilir" diye yazdı. 
     
     LE MONDE YENİ BİR GERİLİME NEDEN OLABİLİR 

     Konuyu Fransa'nın prestijli gazetesi Le Monde da gündemine taşımış. 
     Gümrük Birliği uyum protokolünü imzalamakla, Türkiye'nin Avrupa yolunda önemli bir adım attığını ifade eden gazete, ancak Kıbrıs ile ilgili bildirinin, bazı Avrupa başkentlerinde pek hoş karşılanmayacağını da ekliyor. 
     "Ankara'nın yayımladığı bildiri, Avrupa başkentlerinde ciddi bir şekilde incelenecektir ve Türkiye'nin üyeliğine sıcak bakmayan ülkeler ile yeni bir gerilime neden olabilir." 

     
</TEXT>
</DOC>
