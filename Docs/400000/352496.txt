<DOC>
<DOCNO> 352496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun17.html </URL>
<DATE> 2005/06/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kırgızistan'da 'iç savaş' tehlikesi 
</HEADLINE>
<TEXT>

     Kırgızistan Yazarlar ve Gazeteciler Birliği Başkanı Salima Şaripova, ülkeyi iç savaşa sürüklemeye yönelik provokasyonların yaşandığını öne sürdü. 
     Şaripova, geçen pazartesi günü Oş eyaletinde 1 kişinin ölümü ve 5 kişinin yaralanmasıyla sonuçlanan silahlı çatışmayla ilgili düzenlediği basın toplantısında, Başbakan ve geçici devlet başkanı Kurmanbek Bakiyev ile Meclis'i suçladı. 
     Milletvekili Bayaman Erkinbayev'in otelini basmak isteyen bir grup ile milletvekili Erkinbayev'in adamları arasında çıkan silahlı çatışmada 1 kişinin öldüğünü ve 5 kişinin yaralandığını hatırlatan Salima Şaripova, güvenlik güçlerini, olayda kim veya kimler tarafından ateş açıldığını hala tespit edemediği için eleştirdi. Şaripova, ''Bu kadar küçük bir olayda sorumluları hala bulamayan güvenlik güçleri, büyük çatışmaların yaşanması durumunda ne yapacak'' diye sordu. 
     Şaripova, Bakiyev ile Meclis'in, ülkenin ana sorunlarının çözümünde pasif kaldığını ileri sürerek, ''Toprak işgalleri sorunu hala çözülmedi. Halk toprak istiyor'' dedi. İktidarın bu konuda hala herhangi bir açıklama yapmadığını belirten Şaripova, Meclis'in de bu konuda sesinin çıkmadığını ifade ederek, ''Böyle giderse devlet başkanlığı seçimlerinde bir toprak devrimi yaşanabilir'' diye konuştu. 
     Kırgızistan Yazarlar ve Gazeteciler Birliği Başkanı Şaripova, halkta son zamanlarda yeni bir devrim yapma düşüncesinin yerleşmeye başladığını öne sürerek, böyle bir durumun ülkeyi iç savaşa sürükleyeceğini ve buna yönelik provokasyonların yaşandığını söyledi. 
     Şaripova, halkın ve ülkenin böyle bir durumu artık kaldıramayacağını da dile getirdi. 
     
</TEXT>
</DOC>
