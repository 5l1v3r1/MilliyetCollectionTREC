<DOC>
<DOCNO> 372048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo07.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
8.viraj tartışması 
</HEADLINE>
<TEXT>


İstanbulPark pistinde pilotların korkulu rüyası olan viraj gelecek yıl da değişmeyecek. Ancak ünlü sürücülerin endişeli açıklamaları devam ediyor 

MURAT AĞCA 


Türkiye Grand Prix'sinde pilotların korkulu rüyası olan 8. virajla ilgili tartışma sürüyor. Red Bull pilotu David Coulthard'ın hatalı olduğunu ileri sürdüğü, Sauber'den Jacques Villeneuve'ün de "Formula 1'in en zor virajı" olarak tanımladığı ve sıralama ile yarışta birçok pilotun pist dışana savrulduğu viraj daha şimdiden F1'in efsane noktalarından biri haline geldi. 
GP 2'de Isport takımıyla yarışan Türk pilot Can Artam da son apekste hafif bir çukur olduğunu söyledi. Yetenekli pilot, "1994'te Ayrton Senna'nın hayatını kaybettiği Imola Pisti'ndeki Tamburello virajında da böyle bir sorun vardı. Ancak orayı yeniden elden geçirdiler" dedi. 
Artam bir başka noktaya da dikkat çekerek, 8. viraj çıkışında sol taraftaki bariyerlerin piste çok yakın olduğunu söyledi, "Burası sola doğru atılacak bir spinde şiddetli bir çarpışma sonucu sorun yaratabilir" dedi. 8. virajda yaşananların araçların benzin yükü ve yüksekliğiyle ilgili olduğunu da vurgulayan Artam, "Kolay bir viraj değil ancak araç ayarlarıyla da bu sorun çözülebilir" ifadelerini kullandı. 
Türkiye Otomobil Sporları Federasyonu TOSFED Başkanı Mümtaz Tahincioğlu ise eleştirilere katılmadığını ve pistte hiçbir hatanın bulunmadığını söyledi. 8. virajın seneye de aynı kalacağını ve hiçbir değişiklik düşünülmediğini belirten Tahincioğlu, sözlerini şöyle sürdürdü "Pistimizin dizaynı böyle yapıldı. Bahsedilen 8.viraj en zorlu olanıdır. Dört virajdan oluşuyor ve sürekli sola dönülüyor. Bu virajı dönmek bir sanattır. Her gelen bu hızla dönerim diyorsa antrenmanla yapabilir. Biraz daha risk alınca hata yapıyorlar. Niye pist dışına çıkmayanlar birşey söylemedi. Belki de Coulthard yaptığı hataya bahane aradı." 
İstanbulPark'ta ilk yarışın ardından başlayan 8.viraj hikayeleri, görünen o ki, gelecek yıllardaki tartışmalarla bir efsaneye dönüşecek. 

Müthiş iddia 
Türkiye Grand Prix'sinin F1 dünyasındaki yankıları devam ediyor. McLaren Mercedes takımının İspanyol test pilotu Pedro de la Rosa, Renault'yu FIA tarafından kesinlikle yasaklanmış olan takım emirlerini uygulamakla suçladı. Bir Renault çalışanının takım radyosunda söylediği "Alonso, Fisichella'dan daha hızlısın, onu solla" cümlesinin yüzde yüz takım emri olduğunu savunan de la Rosa, "Raikkonen ve Alonso arasındaki puan farkının azalması, Renault'nun takım emri uygulamasına sebep oldu" dedi. 

Pist boş kalmayacak 

Formula 1 ile kapılarını açan İstanbulPark pisti, sezon boyunca dünya çapında diğer motor sporları aktivitelerine de ev sahipliği yapmaya devam edecek. 
Üç haftalık bir aranın ardından pistte bu kez 18 Eylül'de Dünya Touring Otomobil Şampiyonası WTCC ile Maserati, Ferrari, Porsche gibi spor otomobillerin mücadele ettigi FIA GT yarışlarının 8. ayağı yapılacak. 
Büyük ilgi uyandıran ve Jean Alesi, Mika Hakkinen gibi eski ünlü F1 pilotlarının da yarıştığı Alman Touring Şampiyonası DTM'in sondan bir önceki yarışı 2 Ekim'de yine İstanbulPark'ta gerçekleşecek. 
Motosiklet dünyasının en önemli yarışı Moto GP organizasyonu da İstanbul'a konuk olacak. Bu kez 23 Ekim'de Moto GP'nin yine sondan bir önceki ayağı İstanbul Park'ta yapılacak. 
Pist geri kalan zamanlarda ise iş dünyasının toplantı mekanı olacak. Hafta sonu aktiviteleri ve sportif eğitim amaçlı kullanılacak pist, konser ve fuar alanı olarak da değerlendirilecek. 

</TEXT>
</DOC>
