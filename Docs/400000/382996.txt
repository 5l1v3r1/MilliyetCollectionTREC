<DOC>
<DOCNO> 382996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/ekonomi/eko06.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu, Meclis gündeminde 
</HEADLINE>
<TEXT>


CHP'li Berhan Şimşek, verdiği soru önergesi ile hayali ihracat soruşturmasında ifade veren İçişleri Bakanı Aksu'nun oğlu Murat Aksu hakkındaki takipsizliğin nedenini sordu 

NEDİM ŞENER 

CHP İstanbul Milletvekili Berhan Şimşek, TBMM Başkanlığı'na Başbakan Recep Tayyip Erdoğan tarafından yanıtlanması için verdiği önergede, İçişleri Bakanı Abdülkadir Aksu'nun oğlu Murat Aksu hakkında verilen 'takipsizlik' kararının nedenini sordu. 
Murat Aksu'nun ortağı ve yöneticisi olduğu Kalpeks Kalyon adlı şirketin Polonya'da hayali "Dajo Sp" adlı şirkete yaptığı 666 bin dolarlık ihracatla ilgili soruşturma yapılmış, Zonguldak Savcılığı Aksu da dahil bazı sanıklar hakkında takipsizlik kararı vermişti. Toplam 21 şirketi kapsayan soruşturma sonucunda sekiz gümrük memuru ve 51 kişi hakkında ise dava açılmıştı. 
Şimşek, soru önergesinde, "Kalpeks ile ilgili takipsizlik kararı verilmesinin gerekçesi, İçişleri Bakanı Sayın Abdülkadir Aksu'nun oğlu Murat Aksu'nun bu şirketin ortağı ve yöneticisi olması mıdır " diye sordu. 


</TEXT>
</DOC>
