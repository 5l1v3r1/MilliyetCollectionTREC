<DOC>
<DOCNO> 397036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy05.html </URL>
<DATE> 2005/11/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye'ye karşı yeni kampanya Asuri-Süryani soykırımı 
</HEADLINE>
<TEXT>

     Türk Tarih Kurumu Başkanı Yusuf Halaçoğlu, 1915’te Osmanlı İmparatorluğu döneminde Asuri-Suryanilere 
     karşı uygulandığı iddia edilen ve "SEYFO" olarak adlandırılan soykırımla ilgili olarak İngiltere ve Rusya’yı suçladı. Halaçoğlu, İsveç’te bu konuda Türkiye’ye karşı başlatılan kampanyanın ardından kendilerinin de karşı tezler hazırlayabilmek için çalışmaya başladıklarını bildirdi. 
     
     SEYFO’NUN MUHATABI TÜRKİYE DEĞİL 
     SEYFO’nun muhatabının Türkiye olmadığını ifade eden Halaçoğlu, ANKA’ya yaptığı açıklamada, söz konusu iddiaların asıl sorumlusunun İngilizler ve Ruslar olduğunu 1915’te Asuri-Suryaniler’e karşı yapıldığı iddia edilen soykırımın suçlusunun İngiltere ve Rusya olduğunu iddia etti. 
     Süryanilerin Fransa’da "Süryani soykırım anıtı" açması üzerine harekete geçtiklerini belirten TTK Başkanı Halaçoğlu, arşiv çalışmalarını yakında açıklayacaklarını bildirdi. 
     Halaçoğlu, Suryani diasporasının söylediği gibi Osmanlı İmparatorluğu’nda 1 milyon Suryani’nin yaşamadığını, 1914 yılı verilerine göre 50 bine yakın Suryani’nin bulunduğunu kaydetti. Süryani diasporasının kampanyalarını özellikle İsveç merkezli yürüttüklerini belirten Halaçoğlu, "Biz çalışmaya başladık ve onların idddialarına karşı, olup biteni bütün çıplaklığıyla, bütün gerçekliğiyle ortaya koyacağız. Çok kısa zamanda arşivden elde ettiğimiz verileri kamuoyuna açıklayacağız. Zaten iddia edildiği kadar bir nüfusları söz konusu değil. 50 bin civarında bir rakam söz konusu" dedi. 
     
     RUSLAR GÖTÜRDÜ 
     SEYFO konusunda, Osmanlı Devleti’nin suçlanmasının yanlış olduğunu belirten Halaçoğlu, asıl sorumlunun önce Ruslar, sonra da İngilizler olduğunun altını çizerken, "Onlar aslında I. Dünya Savaşı sırasında, Ruslar tarafından, bizim Güneydoğu bölgemizden alındılar. Yani, Ruslar onları komple aldı ve İran’a, Urumiye bölgesinde bir yerlere götürdüler. Oradan da İngilizler Suryanileri aldı ve Musula götürdü" dedi. Halaçoğlu, İngilizler tarafından Musul’a götürüldüklerini kaydettiği Suryanilerin, askeri eğitim aldıklarını ve İngiliz üniformasıyla Osmanlı Devleti’ne karşı savaştırıldıklarını savundu. Halaçoğlu, önce İran, ardından Musul’a götürülen Suryanilerin yollarda epeyce kırıldıklarını belirterek, erkeklerle birlikte götürülen kadın ve çocuklar hakkında ise bilgi vermedi. 
     İngiliz üniformasıyla Osmanlı’ya karşı savaşan Suryanilere yönelik çatışma dışında Osmanlı müdahalesi olmadığını savunan Halaçoğlu, Suryanilerin bugün öne sürdüğü "Osmanlı’nın soykırım gerçekleştirdiği" iddialarının gerçek dışı olduğunu fade etti 
     
     GÖÇ ETTİLER 
     TTK Başkanı Halaçoğlu, Asuri-Suryanilerin, soykırıma uğramadıklarını ve Musul’dan dünyanın değişik bölgelerine dağıldıklarını kaydederek, bunun kanıtı olarak da Musul’un Osmanlı İmparatorluğu sonrası Türkiye Cumhuriyeti sınırları içerisinde kalmasını örnek gösterdi. 
     
     SEYFO NEDİR 
     Asuri-Süryaniler’in 1915 yılında yaşadıklarını tanımlamak için kullandıkları "SEYFO" kelimesi Süryanice "Kılıç" anlamına geliyor ve tarih boyunca "Kılıçtan geçirilerek yok edilme"yi sembolize etmek üzere "Soykırım" anlamında kullanılıyor. 
     Halaçoğlu, öte yandan Asılsız Ermeni Soykırım İddialarıyla Mücadelede Federasyonu’nun ASEF 19 Kasım’da The Marmara Otel’de Milli Eğitim Bakanlığı ile işbirliğiyle gerçekleştireceği "Millet-i Sadaka Ermeniler" adlı konferansta Ermeni soykırım iddialarını yanıtlayan bir sunum yaptı 
     
</TEXT>
</DOC>
