<DOC>
<DOCNO> 354786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy16.html </URL>
<DATE> 2005/06/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mumcu YÖK hemen kaldırılmalıdır 
</HEADLINE>
<TEXT>

     Anavatan Partisi Genel Başkanı Erkan Mumcu, Yükseköğretim Kurulu YÖK uygulamasının "baştan beri yanlış" olduğunu belirterek, "Türkiye’nin bir an önce Avrupa yükseköğretim kavramının içeriğine uygun bir düzene geçmesi gerekiyor. Bu düzenin anlamı da YÖK gibi bir kurumun ortadan kaldırılmasıdır" dedi. 
     Mumcu, Hyatt Regency Oteli’nde düzenlenen "Genişletilmiş Ortadoğu’da Demokratikleşme ve Güvenlik" başlıklı konferansta basın mensuplarının, YÖK Başkanı Prof. Dr. Erdoğan Teziç’in açıklamalarına ilişkin sorularını yanıtladı. 
     "Meslek liselerinde katsayının yükseltilmesi gerçekleşmedi. Ne düşünüyorsunuz " sorusu üzerine Mumcu, Türkiye’de YÖK uygulamasının "başından beri yanlış" olduğunu söyledi. 
     Mumcu, YÖK’ün sayıca çoğaltılmış üniversitelerden başka hiçbir yararı olmadığını savunarak, "Türkiye’nin bir an önce Avrupa yükseköğretim kavramının içeriğine uygun bir düzene geçmesi gerekiyor. 
     Bu düzenin anlamı da YÖK gibi bir kurumun ortadan kaldırılmasıdır" diye konuştu. 
     
     "ATANMIŞLARIN SULTASI..." 
     navatan Partisi lideri Erkan Mumcu, Prof. Dr. Teziç’in "ÖSS ile ilgili konulara YÖK karar verir, Hükümet vermez" şeklindeki açıklamasının hatırlatılması üzerine, şunları kaydetti "Hükümet karışmaz demek, Meclis de karışmaz demek değildir. Ama o vurguyla söyleniyor. Türkiye’de bilim adamlarının hukuku ve demokrasiyi hiçe sayan açıklamalarından artık bıktık, usandık. Demokratik iradenin kendi gücüne inanması ve sorumluluğunu yerine getirmesi gerekiyor. Bütün Türkiye’nin, Meclis’in ve Hükümet’in üstünde bir mürebbiye edasıyla konuşmaya hiç kimsenin hakkı yok. Hele YÖK Başkanı’nın hiç yok. Türkiye’de değişen bir şey yok, atanmışların sultası..." Mumcu, türban sorununun çözümü konusunda yaptığı öneriyi de yineleyerek, kendilerinin risk alarak bu konuda Hükümete destek vereceklerini söyledi. "Dün reddederseniz bugün YÖK’ün bu sözlerine muhatap olursunuz" diyen Mumcu, "Prof. Dr. Erdoğan Teziç’in söylediği sözün muhatabının kendisi değil, Başbakan olduğunu" kaydetti. Demokrasiye inanan bir insan olarak bunun kendisini rencide ettiğini dile getiren Mumcu, "bu tür beyanların demokratik ülkelere yakışmadığını" sözlerine ekledi. 
     
</TEXT>
</DOC>
