<DOC>
<DOCNO> 374788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo14.html </URL>
<DATE> 2005/09/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bahisçilerin favorisi Türkiye 
</HEADLINE>
<TEXT>

     Türkiye ile Danimarka A milli futbol takımları arasında 3 eylül cumartesi günü İstanbul'da yapılacak 18'inci Dünya Kupası Avrupa elemeleri ikinci grup maçı öncesi bahis şirketleri, ev sahibi Türkiye'yi favori gösteriyor. 
     A ve ümit milli futbol takımlarından oluşan Danimarka kafilesi, bugün öğle saatlerinde İstanbul'da olacak. 
     Danimarka Milli Takımı, ilk çalışmasını bu akşam, karşılaşmanın oynanacağı BJK İnönü Stadı'nda yapacak. Konuk ekip, yarın Florya Metin Oktay Tesisleri'nde bir antrenman daha yapacak. 
     Teknik direktör Morten Olsen idman öncesinde basın toplantısı düzenleyecek. 
     
     Türkiye'nin kozu Fatih Tekke 
     Türkiye'nin maçtaki en büyük kozunun Fatih Tekke olacağı belirtiliyor. 28 yaşındaki futbolcu, 16 kez giydiği milli takım formasıyla 8 gole imza attı. 
     Trabzonspor formasıyla geçtiğimiz sezon ligde 'gol kralı' ünvanını alan Fatih Tekke, ay-yıldızlı formayla çıktığı son dört milli maçta toplam beş kez rakip fileleri havalandırdı. 
     18'inci Dünya Kupası elemelerinde toplam yedi golü bulunan Fatih Tekke, dokuz gollü Çek Cumhuriyeti'nden Jan Koller'in ardından, Avrupa kıtasının en golcü oyuncuları arasında ikinciliği paylaşıyor. 
     
     Gözler kaleci Volkan'da 
     A Millilerin 3 eylülde Danimarka, 7 eylülde de Ukrayna ile yapacağı 18'inci Dünya Kupası Avrupa elemeleri ikinci grup maçlarında gözler genç kaleci Volkan Demirel'in üzerinde olacak. 
     A Milli Takım'ın 82 yıllık tarihinin en fazla milli olan futbolcusu ünvanına sahip Rüştü Reçber'in sakatlığı nedeniyle çağrılmadığı bu kritik iki maç öncesi, ay-yıldızlı kaleyi Fenerbahçe'nin genç kalecisi Volkan Demirel'in koruması bekleniyor. 
     Daha önce özel maçlarda üç kez A milli olan Volkan, görev verilmesi durumunda ilk kez resmi bir maçta ay-yıldızlı kaleyi koruyacak. 
     
     Maçı medya ordusu izleyecek 
     3 eylülde İstanbul'da yapılacak Türkiye-Danimarka maçında adeta bir medya ordusu görev yapacak. Ukrayna'nın liderliğini sürdürdüğü grupta ikincilik için avantaj yakalamaya çalışacak her iki ülke milli takımlarının mücadesi öncesinde 30'u yabancı, toplam 250 gazeteci akredite oldu. 
     BJK İnönü Stadı'ndaki karşılaşmada basın tribününde 170, saha içinde de 80 gazeteci görev yapacak. 30 yabancı medya mensubu arasında 27 Danimarkalı, 1'er de Alman, İngiliz ve Sırp gazetecinin bulunduğu bildirildi. 
     
</TEXT>
</DOC>
