<DOC>
<DOCNO> 379471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur12.html </URL>
<DATE> 2005/09/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yüksek sesle müzik dinleme cinayeti 
</HEADLINE>
<TEXT>

     Ramazan ÇETİN DHA 

      DENİZLİ'de yüksek sesle müzik dinlediği için uyardığı alt komşusu 18 yaşındaki G.D. tarafından bıçaklanan bir çocuk babası 32 yaşındaki tekstil işçisi Serdar Bağcı öldü. 
     Olay, bu gece saat 02.30 sıralarında, Aktepe Mahallesi 2400 Sokak'ta meydana geldi. İki katlı evin üst katında kiracı olan Değirmenci Tekstil'de çalışan işçi Serdar Bağcı, yüksek sesle müzik dinleyen alt komşusunun boşta işsiz oğlu G.D.'ye, sabah işe gideceğini, gürültüden rahatsız olduklarını belirterek, sesi kısması için uyardı. 
     İddiaya göre birkaç kez yapılan uyarıya kulak asmayan G.D., yüksek sesle müzik dinlemeye devam edince, Serdar Bağcı alt kata inerek kapıyı yumruklamaya başladı. Ailesi akraba ziyaretine gittiği için evde yalnız olan G.D., kapıyı açıp tartıştığı Bağcı'ya mutfaktan kaptığı ekmek bıçağıyla saldırdı. 
     G.D.'nin karnından ve boğazından 3 kez bıçakladığı Bağcı, komşuları tarafından Denizli Devlet Hastanesi'ne götürüldü, ancak tüm çabalara rağmen kurtarılamadı. Bisikletiyle kaçmaya çalışırken polis tarafından yakalanan G.D. gözaltına alındı. Zanlının bugün Cumhuriyet Savcılığına sevk edileceği belirtildi. 
     
</TEXT>
</DOC>
