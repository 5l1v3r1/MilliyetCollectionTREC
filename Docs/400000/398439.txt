<DOC>
<DOCNO> 398439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo06.html </URL>
<DATE> 2005/11/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Manchester United da Ribery'yi istiyor 
</HEADLINE>
<TEXT>

     Galatasaray’dan ayrıldıktan sonra Marsilya’da harika bir performans sergileyen Franck Ribery’e teklif yağıyor. Juventus ve Chelsea’den sonra şimdi de Manchester United, Fransız yıldıza kancayı taktı. Kırmızı Şeytanlar’ın milli futbolcuyu Marsilya’dan istedikleri bildirildi. M.United, Ribery’e karşı Beşiktaş’ın gündeminde bulunan Luis Saha’yı önerdi. 
     
     Arsenal yükseliyor 
     İngiltere Premier Ligi’nde Arsenal, B.Rovers’i 3-0’lık skorla geçip, üst üste 3. galibiyetini aldı. Ev sahibinin gollerini Fabregas, Henry ve Van Persie atarken, konuk ekipte Tugay sakatlığı nedeniyle kadroda yer almadı. İyi bir form grafiği yakalayan Liverpool, zorlu M.City’yi 1-0 yenerken, Birmingham da Sunderland’ı 1-0 mağlup etti. 
     
     Nihat yine yedek 
     İspanya Ligi’nde Real Sociedad bugün Anoeta Stadı’nda şampiyonluk adaylarından Real Madrid’i konuk ediyor. Ev sahibinde Nihat Kahveci geçen haftaki Malaga maçında olduğu gibi yine yedek bekleyecek. Güçlü rakibine karşı sahaya tek forvetle çıkmayı düşünen teknik direktör Amorrortu’nun bu mevkiide Uranga’yı tercih edeceği öğrenildi. 
     
</TEXT>
</DOC>
