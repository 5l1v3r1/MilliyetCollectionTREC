<DOC>
<DOCNO> 365400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko51.html </URL>
<DATE> 2005/07/29/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İstanbul Conrad Oteli'ne " 5 Yıldız Elmas Ödülü" 
</HEADLINE>
<TEXT>

     İstanbul Conrad Oteli, müşterilerine verdiği hizmetlerden dolayı Amerikan Hizmet Bilimleri Akademisi’nce 2005 yılının "Beş Yıldız Elmas Ödülü"ne layık görüldü. 
     Conrad Oteli’nde ödül nedeniyle düzenlenen törende konuşan Amerikan Hizmet Bilimleri Akademisi Başkanı Joseph Cinque, her yıl Akademi Mütevelli Heyeti’nin, kalitesinin zirvesinde olduğu kanısına vardığı beş yıldızlı işletmeler ve restoranlara prestijli "Uluslararası Yıldız Elmas Ödülü"nü verdiğini söyledi. 
     Mütevelli Heyeti üyelerinin birer dünya gezgini olan, sektörün saygın liderlerinden oluştuğunu belirten Cinque, dünya çapında değerli kaynakların düzenli olarak beş yıldızlı işletmeleri aday göstererek Akademi’nin incelemesine sunduğunu anlattı. 
     Conrad İstanbul Oteli ile restoranı Prego’nun Türkiye’de bu ödülü 5 yıl üst üste kazanan tek işletme olduğunu ifade eden Joseph Cinque, 
     "Conrad İstanbul’un yaratıcıları Erdal Aksoy ve Erol Aksoy, dünya çapında en iyi iş otellerinden birini geliştirirken, sergiledikleri görsel yetenekleri ve yaratıcı algıları ile bu ödüle değer görüldüler" dedi. 
     Conrad Oteli’nin ortaklarından Erdal Aksoy da, 5 yıl üst üste bu ödülü almanın, kendileri için en büyük mükafat olduğunu söyledi. 
     Bu ödüle layık olmak için ilk gündeki kalitelerini ve standartlarını daima muhafaza edebilmenin ve geliştirebilmenin peşinde olduklarını ifade eden Aksoy, "Böyle bir akademinin başkanının Türkiye’ye kadar gelmesi ve bize bu ödülü vermesi bizim için onurlandırıcı bir durum" diye konuştu. 
     Türkiye’nin son 10-12 yıl içinde kriz dönemleri gördüğünü anlatan Aksoy, şunları kaydetti 
     "Otelcilikte en önemli mesele, müşterilerimizi rahatsız etmemek, hizmeti kusursuz vermektir. Biz bu anlayışla krizlerin, en ağır darbelerinin yaşandığı, otelin boş kaldığı günlerde otelimizi yeniledik. Gelecekte bir gün İstanbul’un hakkı olan potansiyele kavuşacağını bildiğimiz için bunu yaptık. Conrad’ı son 5 yılda yeni bir Conrad haline getirdik. Bugün iftihar ediyorum Türk turizmine bu madalyaları kazandırdığımız için." Konuşmaların ardından Amerikan Hizmet Bilimleri Akademisi Başkanı Joseph Cinque, ödülü Erdal Aksoy’a verdi. 
     
</TEXT>
</DOC>
