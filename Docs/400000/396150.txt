<DOC>
<DOCNO> 396150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur25.html </URL>
<DATE> 2005/11/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sigara yüklü kamyonu çalan şoför yakalandı 
</HEADLINE>
<TEXT>

     İzmir’in Torbalı İlçesi’ndeki sigara fabrikasından Antalya’ya götürmek üzere sigara yükleyen ve silahlı kişilerle birlikte güvenlik görevlisini etkisiz hale getirerek kamyonla kayıplara karışan şoför, polis tarafından yakalandı. 
     Ağustos ayında meydana gelen olayla ilgili soruşturmayı sürdüren Asayiş Şube Müdürlüğü Gasp Büro Amirliği ekipleri, kayıp kamyon şoförü M.E. ile Şirinyer’de eşi ve çocuğuyla dolaşırken karşılaştı. Ekipler M.E’yi yakalayarak, gözaltına aldı. 
     M.E’nin, dolandırıcılık suçundan sabıkaları bulunan K.K. ve M.B’nin teklifiyle bir kamyon satın alarak, sigara fabrikasının taşımacılık işini yürüten şirkete girdiği, bir kaç ay çalışarak güven sağladığı ve fabrikadan 600 bin YTL değerinde sigarayı Antalya’ya götürmek üzere yükledikten sonra, K.K. ile M.B’nin adamlarıyla hareket ettiği tespit edildi. 
     K.K. ve M.B’nin adamlarının, fabrika tarafından kamyonda görevlendirilen güvenlik görevlisi Şevket Akif İltuş’u silah tehdidiyle etsiz hale getirerek, el ve gözlerini bağladıktan sonra Eskiizmir Semti’nde yola bıraktıkları, sigaraları ise bir depoya boşaltarak buradan piyasaya sürdükleri bildirildi. 
     M.E’nin, bu iş karşılığında kendisine 50 bin YTL taahhüt edildiğini, fakat K.K. ve M.B’nin yaklaşık 10 bin YTL para verdikten sonra kaybolduğunu söylediği öğrenildi. 
     Olayla ilgili olarak K.K. ve M.B’nin de aralarında olduğu 6 kişinin arandığı bildirildi. 
     
</TEXT>
</DOC>
