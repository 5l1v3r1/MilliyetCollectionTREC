<DOC>
<DOCNO> 368291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun25.html </URL>
<DATE> 2005/08/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İngiltere’de ’gizli terör mahkemeleri’ kurulması gündemde 
</HEADLINE>
<TEXT>

     
     LONDRA, DHA 
     
LONDRA’da geçen ay düzenlenen saldırıların ardından terörle mücadele konusunda neredeyse her gün yeni önerilerin ortaya atıldığı İngiltere’de şimdi de terör davalarına bakacak gizli mahkemeler kurulması gündeme geldi. 
     İngiliz basınında geniş yer ayrılan habere göre, terör davalarından önce sanıklar, sadece yargıçların görev yapacağı gizli duruşmalara çıkarılacak. İngiltere İçişleri Bakanlığı tarafından yürürlüğe konulup konulmayacağı tartışılan özel gizli mahkemelerde yargıçlar, davanın devam ettirilmesini sağlayacak yeterli delil bulunup bulunmadığını tespit etmeye çalışacak. Bu mahkemelerde, yargıçlara gizli servislerin topladığı istihbarat da delil olarak sunulacak. 
     
     ZANLININ TUTUKLULUK SÜRESİNİ UZATABİLİR 
     BBC’ye açıklama yapan kaynaklara göre söz konusu mahkemeler İngiltere’deki Özel Göçmen Temyiz Mahkemesi’ne benzer bir şekilde işleyecek. Sanıklar bu mahkemede, delilleri inceleyebilen ancak ’müvekkillerine’ bu konuda açıklamada bulunamayan özel avukatlar tarafından savunuluyor. 
     Polis ve diğer güvenlik birimleri, resmi suçlama öncesinde zanlılar için halen maksimum 2 hafta olan tutukluluk süresinin 3 aya kadar uzatılmasını talep ediyor. İngiltere Başbakanı Tony Blair da geçen hafta yaptığı bir açıklamada, "Üzerinde çalışmalar yapılan ve mahkeme öncesi duruşmalara izin veren yeni bir mahkeme prosedürünün, resmi suçlama yapılana kadar zanlıların daha uzun süre tutuklu kalmasını sağlayabileceğini" ifade etmişti. 
     İngiltere’de muhalefette bulunan Muhafazakar ve Liberal Demokratlar, hükümeti, Londra’daki 7 Temmuz saldırılarının ardından sürekli yeni güvenlik önlemleri açıklayarak akılları karıştırmakla suçluyor. 
     
</TEXT>
</DOC>
