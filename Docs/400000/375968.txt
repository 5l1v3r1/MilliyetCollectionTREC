<DOC>
<DOCNO> 375968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/axyas02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın kuyruğunda oturanlar yaşıyor 
</HEADLINE>
<TEXT>


Endonezya'da evlerin arasına düşen uçaktaki 102 kişi ile karadaki 47 kişi öldü kurtulan 15 kişi kuyruk bölümündeydi 

DIŞ HABERLER SERVİSİ 

Endonezya'nın Sumatra Adası'nda, özel Mandala Havayolları'na ait Boeing 737-200 tipi yolcu uçağı Medan-Cakarta seferini yapmak üzere Polonia Havaalanı'ndan kalkışından hemen sonra yerleşim bölgesine düştü. 
Kazada, uçaktaki 117 kişiden 15'i kurtulurken, 47'si yerdeki kent sakini olmak üzere toplam 149 kişi öldü. Uçağın düştüğü evlerdeki 4 kişi de ağır yaralanarak tedavi altına alındı. 
Kazadan kurtulan bir yolcu, kendisi ve öteki kurtulanların uçağın kuyruk bölümünde olduklarını söyledi. 

İşlerine gidiyorlardı 
Ceset parçalarının çok geniş bir alana yayıldığı ve yerde ölenlerin çoğunun minibüslerle işlerine gidenler olduğu belirtilirken, Sumatra valisinin de ölen yolcular arasında olduğu bildirildi. 

Nedeni bilinmiyor 
Bulutlu havada, kalkışından hemen sonra Medan kenti havaalanı pistinin 500 metre uzağında, evlerin üzerine düştükten sonra kentin işlek bir caddesine çakılan uçağın elektrik kablolarına çarptığı bildirildi. Uçağın düşüş nedeni ilk aşamada belirlenemedi. 

Karada büyük zarar 
Endonezya'nın 3., Sumatra Adasının en büyük kenti olan Medan'da uçağın düştüğü yerde onlarca ev ve yaklaşık 10 araç yandı. Uçağın enkazından geriye gözle görülür bir halde yalnızca kuyruk kısmı kaldı. 


</TEXT>
</DOC>
