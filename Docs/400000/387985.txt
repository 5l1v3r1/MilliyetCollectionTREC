<DOC>
<DOCNO> 387985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy13.html </URL>
<DATE> 2005/10/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tan Irak'taki seçimler için BM gözetiminde gözlemci heyet oluşturulmalı 
</HEADLINE>
<TEXT>

     Dışişleri Bakanlığı Sözcüsü Namık Tan, Irak’ta yapılacak parlamento seçimlerini BM gözetiminde bir gözlemci heyetin izlemesinin yararlı olacağını düşündüklerini söyledi. 
     Tan, haftalık basın toplantısında, Irak’taki anayasa referandumunun nasıl değerlendirildiğine ilişkin bir soru üzerine, bu konuda bakanlıkça yapılan açıklamada Türkiye’nin tutumunun etraflıca ifade edildiğini belirtti. 
     Türkiye’nin Irak’taki siyasi süreci yakından izlediğini ve desteklediğini kaydeden Tan, referandumun salahiyetle yapılmasının önem taşıdığını ve siyasi süreçte bir sonraki önemli merhalenin Irak’taki parlamento seçimleri olacağını söyledi. 
     Seçilecek yeni parlamentonun Irak anayasasıyla ilgili bugün varolan itirazları ortadan kaldırabilecek değişiklikler yapabilmesinin önemli olduğunu belirten Tan, bu bakımdan seçimlere geniş katılımın yararlı olacağını belirtti. 
     Tan, "Bu seçimlerde usulsüzlük ve manipülasyona mahal verilmemesi bakımından BM gözetiminde gözlemci heyeti oluşturmasının yararlı olacağını düşünmekteyiz. Uzun zamandır bu konuda çeşitli temaslarımız olmuştur. Bu konudaki başlıca zorluğun iç güvenlik meselelerinden kaynaklandığı yolunda yaygın bir görüş mevcuttur, ancak gözlem mekanizması, seçimlerin selameti ve bütün siyasi gruplar bakımından yarar taşıyacağından, gözlemcilere yönelik olası tehdit riskinin sanıldığı kadar yüksek olmadığı da tahmin edilebilir" diye konuştu. 
     Tan, Irak’ın devrik lideri Saddam Hüseyin’in yargılanmasına ilişkin görüşünün sorulması üzerine de, "Bu bir yargı sürecidir, hep beraber izleyeceğiz" diye konuştu. 
     Tan, Başbakan Recep Tayyip Erdoğan’ın terör örgütünün faaliyetlerine ilişkin "Sabrımız tükendi" şeklindeki açıklamalarının hatırlatılması ve Türkiye ile ABD arasında terör örgütü konusunda yeterli düzeyde işbirliği olup olmadığının hatırlatılması üzerine, ABD’nin, PKK’yı terör örgütü olarak ilan eden ilk ülkelerden biri olduğunu kaydetti. 
     Türkiye ile ABD arasında kapsamlı işbirliği bulunduğuna işaret eden Tan, "Biz, ABD gibi dost ve müttefik bir ülkeden, bu dostluk ve müttefiklik ilişkisi çerçevesinde elbette sorumluluklarını yerine getirmesini bekleriz" diye konuştu. 
     
     ERMENİLERE TAZMİNAT... 
     Tan, bir gazetecinin, AKSA sigorta şirketinin Ermenilere tazminat ödenmesini gündeme getiren kararına ilişkin bir soru üzerine, şunları kaydetti 
     "AKSA özel bir Fransız sigorta şirketidir. Söz konusu olan anlaşmanın adı geçen şirketin bünyesinde kattığı diğer şirketlere daha önce sigorta yaptırmış olan bazı ermeni mudilerin mirasçılarına vermeyi öngördüğü tazminatla ilgi bir sigorta işlemi olduğu anlaşılmaktadır. Anılan Fransız şirketinin bu tasarrufunun bizim sözde soykırım iddialarına ilişkin bilinen tutumuzda ve görüşlerimizle hiçbir alakası yoktur. Anılan haberde geçen anlaşma metnini de görmediğimizden, bu konuda bir değerlendirme yapmamız bu aşamada pek mümkün değildir." 
     
     KUŞ GRİBİ 
     Tan, kuş gribine ilişkin çalışmalarda Dışişleri Bakanlığı’nın rolünün sorulması üzerine, Bakanlığın çalışmalara destek ve işbirliği bağlamında katkılarının olduğunu ve bu katkının süreceğini kaydetti. 
     "Bu konu artık geride kalmış bulunuyor" diyen Tan, AB’nin kuş gribi endişesiyle Türkiye’den canlı tavuk alınmasına getirdiği yasağın sürdüğünün hatırlatılması üzerine de şunları söyledi 
     "Türkiye, bu konuda son derece şeffaf davranmıştır. Aldığı bütün önlemleri yurtdışındaki muhataplarıyla paylaşmış, hatta onların desteğini de almıştır. Dolayısıyla zaman içerisinde söylediğiniz bir takım uygulamaların da gündemden düşürülmesi sağlanacaktır. Ancak, takdir edersiniz, bu bir zamanlama meselesidir. Yakın zamanda bunun da gerçekleşeceğine inanıyoruz." 
     
</TEXT>
</DOC>
