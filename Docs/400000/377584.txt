<DOC>
<DOCNO> 377584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur16.html </URL>
<DATE> 2005/09/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tıp Fakültesi'ni kazandı, kayıt parası için pamuk topluyor... 
</HEADLINE>
<TEXT>

     Dicle Üniversitesi DÜ Tıp Fakültesi’ni kazanan Vedat Tan 17 Diyarbakır’ın Bismil İlçesi’nde kayıt ve yurt parası için pamuk tarlasında çalışıyor. 
     Mardin’in Mazıdağ İlçesi’ndeki Çok Programlı Mazıdağ Lisesi’nden bu yıl mezun olan ve ÖSS’de 356 puan alan Tan, Dicle Üniversitesi Tıp Fakültesi’ne girmeyi hak kazandı. Babası geçen yıl inşaattan düştüğü için çalışamayan 7 kardeşli Tan, kayıt ve yurt parasını sağlamak amacıyla Diyarbakır’ın Bismil İlçesi’ndeki tarlalarda 2 kız kardeşiyle pamuk topluyor. 
     Tan, ÖSS’ye komşularının ve kardeşinin desteğiyle hazırlandığını, sadece son 2 ay bir dershaneye ücretsiz olarak gittiğini söyledi. 
     Ailesinin kendisinden çok umutlu olduğunu, kendisinin de ailesinin umudunu boşa çıkarmamak için bazen günde 8 saat çalışarak sınava hazırlandığını kaydeden Tan, sınav sonucunda 356 puan alarak DÜ Tıp Fakültesi’ne girmeyi başardığını belirtti. 
     Babasının çalıştığı inşaattan düşmesi sonucu çalışamadığını, fakülteye kayıt ve yurt parasını sağlamak amacıyla 2 kız kardeşiyle yaklaşık 35 gündür pamuk tarlasında çalıştığını anlatan Tan, tarlada günde 12 YTL kazandığını söyledi. 
     Tan, okula kayıt yaptırdığını, ancak yurt parasını da denkleştirmek için çalışmayı sürdüreceğini ifade ederek, şöyle dedi 
     "Tarlada şimdi yabancı otları ayıklıyoruz. Daha sonra pamuk toplamaya başlayacağız. Yurt parasını da sağlamam gerekiyor. 
     Üniversiteye girdiğim için çok mutluyum. Geçen yıl inşaattan düşen babamı iyileştirmek için doktor olmak istiyorum. Doktor olduktan sonra özellikle babamın iyileşmesi için çaba harcayacağım. Tıp fakültesini kazanmam ailemde büyük sevinç yarattı. Yaklaşık 4-5 yıldır her yıl yaz aylarında pamuk topluyorum. Bundan sonra da okuyabilmek ve aileme katkı sağlamak için pamuk tarlasında çalışmayı sürdüreceğim. Sınava hazırlandığım dönemde de bazen tarlada, bazen de evde ders çalışıyordum. Buna mecburum. Çünkü başka bir gelirimiz yok. Kız kardeşlerim imkansızlıklar nedeniyle okulu bırakmak zorunda kaldı. En küçük kardeşim 3 yaşında. Benim dışımda 2 erkek kardeşim daha okuyor." Tan, pamuk tarlasında çalışmak için sabah saat 04.00’da yola çıktıklarını, saat 18.00’a kadar çalışmanın sürdüğünü kaydederek, tarlada çalışmanın çok zor olduğunu sözlerine ekledi. 

     
</TEXT>
</DOC>
