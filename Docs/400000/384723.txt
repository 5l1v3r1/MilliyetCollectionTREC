<DOC>
<DOCNO> 384723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun08.html </URL>
<DATE> 2005/10/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beyaz Saray, Bush'a 'ilahi emir' haberlerini yalanladı 
</HEADLINE>
<TEXT>

     Amerikan yönetimi, ABD Başkanı George Bush'un, Afganistan ve Irak'a saldırırken ilahi emir aldığı yönünde ifadeleri asla kullanmadığını açıkladı. 
     Beyaz Saray sözcüsü Scott McClellan, ''Bu, saçma. Bush Asla böyle sözler etmedi'' dedi. 
     BBC, dün, ''İsrail ve Araplar'' adlı bir programı çerçevesinde, Filistin Enformasyon Bakanı Nebil Şaat ile yaptığı röportajdan alıntı yayınlamıştı. 
     Şaat, 2003 Haziran ayında dönemin Filistin Başbakanı Mahmud Abbas ile birlikte Bush ile yaptığı ilk görüşmesini anlattığı röportajda, Bush'un toplantıdakilere ''Tanrı'nın bana verdiği görevle hareket ediyorum. Tanrı bana George git ve Afganistan'daki teröristlerle savaş dedi ve bu emri yerine getirdim. Daha sonra Tanrı bana George git Irak'taki zorbalığı sona erdir dedi ve bunu da yerine getirdim'' dediğini söylemişti. 
     Abbas da, aynı toplantıda Bush'un kendisine ''Dini ve ahlaki sorumluluğum var. Bu nedenle Filistin devletine sahip olmanızı sağlayacağım'' dediğini anlatmıştı. 
     Programın bölümler halinde 10, 17, 24 Ekim'de BBC2'de yayınlanması bekleniyor. 
     
</TEXT>
</DOC>
