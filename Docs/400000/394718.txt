<DOC>
<DOCNO> 394718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun25.html </URL>
<DATE> 2005/11/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İngiltere'den Irak'taki askerlerini çekme sinyali... 
</HEADLINE>
<TEXT>

     İngiltere, Irak'taki asker sayısını gelecek yıldan itibaren azaltma hazırlıkları yapıyor. 
     İngiltere Savunma Bakanı John Reid, Irak kuvvetlerinin güvenlik konusunda sorumluluğu alabilecek düzeye gelmesi halinde, bu ülkedeki askerlerinin bir bölümünün gelecek yıl çekilebileceğini söyledi. 
     Konuya, ülkesindeki İngiliz askerlerinin gelecek yıla kadar çekilebileceklerini söyleyen Irak Devlet Başkanı Celal Talabani'ye göre daha temkinli yaklaşan Reid, ''Bu, 12 ay içinde başlayabilecek bir süreç'' dedi. 
     Reid, BBC'ye yaptığı açıklamada, ''Şartlara bakmaksızın, ivedi bir çekilme olacağını, kesin bir takvim olduğunu söyleyemeyiz'' dedi. 
     Talabani, İngiliz ITV1 televizyonuna yaptığı açıklamada, İngiliz askerinin gelecek yılın sonunda Irak'tan ayrılabileceğini söylemişti. 
     İngiltere'nin Irak'ta 8500 askeri bulunuyor. 
     
     BLAIR DE ONAYLADI 

     İngiltere Başbakanı Tony Blair de İngiltere'nin gelecek yıl Irak'taki askerlerinden bazılarını geri çekebileceğini söyledi. 
     Blair, Irak Devlet Başkanı Yardımcısı Abel Abdul Mehdi ile birlikte düzenlediği basın toplantısında, "Gelecek yıl asker çekme ihtimalinden söz etmek tamamen akla yakın bir şey. Ama bu, daima işimizi tamamladıktan sonra çekileceğimiz gerçeği gözönünde bulundurularak düşünülmelidir" dedi. 
     Blair, "Irak güvenlik güçleri, güvenlik sorunlarıyla başa çıkma gücüne sahip olduklarında işimiz tamamlanmış olur" diye konuştu. 
     Daha önce de Irak Devlet Başkanı Celal Talabani ve İngiltere Savunma Bakanı John Reid, İngiltere'nin Irak'tan asker çekebileceklerini söylemişti. Ancak Blair ve Reid asker çekme konusunda daha ihtiyatlı açıklamalarda bulundular. 
     Talabani, İngiliz ITV televizyonuna yaptığı açıklamada, İngiliz askerinin gelecek yılın sonunda Irak'tan ayrılabileceğini söylemişti. 
     
</TEXT>
</DOC>
