<DOC>
<DOCNO> 393564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonyas16.html </URL>
<DATE> 2005/11/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Avrupa Konseyi'nden Türk sinemacıya üstün hizmet madalyası 
</HEADLINE>
<TEXT>

     Avrupa Konseyi Genel Sekreteri Terry Davis, Euroimages'ın eski Türkiye temsilcisi Faruk Günaltay'a üstün hizmet madalyası verdi. 
     Avrupa Konseyi'nin düzenlediği ''Avrupa Bakışıyla Vatandaşlık Eğitimi'' başlıklı sinema etkinliğinin kapanış töreninde konuşan Davis, Avrupa sinemasına yaptığı katkılardan dolayı Günaltay'a teşekkür etti. 
     Davis, ''sinema tutkunu müstesna bir kişi'' olarak nitelediği Günaltay'ın, ''Avrupa'da şu ana kadar binden fazla ortak yapıma destek veren Euroimages'ın gelişmesinde de önemli rol oynadığını'' söyledi. 
     Terry Davis, Günaltay'ın, Strasbourg'da faaliyet gösteren ve sadece sanatsal içerikli filmler gösteren Odysee Sineması'nın direktörlüğünü yaptığını hatırlattı ve bu sinema sayesinde Fransız sinemaseverlerin, Avrupa ve üçüncü dünya ülkeleri filmlerini daha yakından izleme olanağına kavuştuğunu belirtti. 
     Avrupa Konseyi bünyesinde faaliyet gösteren Euroimages, Amerikan filmlerine karşı, Avrupa sinema sanayisini korumak amacıyla kurulmuştu. 
     
</TEXT>
</DOC>
