<DOC>
<DOCNO> 391620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/spo09.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'nın öfkesi 
</HEADLINE>
<TEXT>


CEVDET ERGUN 


Sakaryaspor Teknik Direktörü Hikmet Sevim, maçlarında taraflı yönetim gösterdiklerini iddia ettiği hakemleri yaylım ateşe tuttu. 
Artık sabrının tükendiğini belirten tecrübeli hoca, "Yenildiğimiz Altay maçında nizami penaltımız ve golümüz verilmedi. Dünyanın balta girmemiş ormanlarından birini getirseniz, bu golü verirdi. Ordu karşılaşmasında da nizami golüm sayılmadı. Mardin ve Mersin İdman Yurdu maçında sahada adeta dayak yedik. Mersin'de bir oyuncum kırmızı kart gördü. Şimdi 9 futbolcum sakat, sahaya nasıl çıkacağımızı düşünüyorum" dedi. 

'Adil hakem gelmedi' 
Hakemleri anlamakta güçlük çektiğini belirten Sevim, şöyle devam etti "Bu konuları konuşmak istemezdim. Ancak 10 haftadır bir tane adil hakemle karşılaşmadım. Bize zulüm yapılıyor. Oyunlar oynanıyor. Yoksa bu kadar alenen adaletsizlik yapılmaz. İnsan şüpheleniyor. Hesapları nedir anlayamadım. Bakın, kazanırken konuşuyorum, başka zaman değil. Maalesef hakemleri de yenerek kazandık." 



</TEXT>
</DOC>
