<DOC>
<DOCNO> 352413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/axsiy02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Damat Ferit sattı' 
</HEADLINE>
<TEXT>


"Başbakan ülkeyi satar mı diyorlar. Elbette satar, Damat Ferit satmadı mı " diye konuşan CHP liderine göre, ABD gezisinde "Başbakan'ın rotası yeniden ayarlandı" 

ANKARA Milliyet 


CHP Genel Başkanı Deniz Baykal ile Başbakan Recep Tayyip Erdoğan arasında, CHP'yi ABD karşıtı olmakla suçlayan sözlerinin ardından başlayan "ülkeyi satma" tartışması bitmedi. Baykal, Erdoğan için, "Başbakan ülkesini elbette satar, Damat Ferit satmadı mı " ifadesini kullandı. 
İspanya'daki Sosyalist Enternasyonal toplantısının ardından dün grupta iç siyasete dönük eleştirilerde bulunan Baykal, Erdoğan için "sahte efe" benzetmesi yaptı. Baykal, cumhurbaşkanlığı ve erken seçim konularında da "Sorun, Türkiye Cumhuriyeti anayasasına uygun biçimde, laik, demokratik cumhuriyet olarak devam etsin mi, etmesin mi sorunudur" dedi. Baykal şunları kaydetti 

Yeni rota gezisi 
"Başbakan ülkeyi satar mı diyorlar. Damat Ferit satmadı mı Bir ülke sana 'Komşuna saldıracağım' diyecek, sen gidip 90 milyar dolardan başlayan 9 milyar dolara inen pazarlıklar yapacaksın. Bize inanmıyorsan, Bush'a inan. 'At pazarlığı yapıyorsunuz' dedi. CHP bu satışı engelledi." 
Erdoğan'ın ABD gezisine tepki gösteren Baykal, "Artık 'Irak'ta seçimler demokratik olmadı' diyemez. Bunu söyleme şansını Oval Ofis'te teslim etti. 'Felluce'de katliam, soykırım var' diyemeyecek. Ağzına biber sürerler. Başbakan'ın rotası yeniden ayarlandı. Bu, 'Bana yeni rotamı verin' gezisi oldu. Başbakan ABD yandaşlığına dayalı siyaset dönemine girdi" diye konuştu. 

Laik değilsen nesin 
"Çankaya'da türban" tartışmaları için de "Devlete türban giydirirseniz, türban resmiyet kazanır. Türbanın doğru olduğunu devlet söylüyor olur. Başı açıklar önce azınlık, sonra sesini çıkaramayan kesim olur" diye konuşan Baykal, şunları söyledi 
"Erdoğan'da bir asabiyet, bir gerginlik. 'Erken seçim yok' desin, gitsin. Ama dokunduğumuz yerde cerahat var... Kafasının arkasındaki model iyi değil... Başbakan bir yerlerde kaybettiği Kasımpaşalılığı iç siyasette değerlendirecek." Mayıs 2007'de yapılacak cumhurbaşkanlığı seçiminden bir ay önce erken seçim yapılması önerisini yineleyen Baykal, Erdoğan'ın "laik değilim" sözlerine ise "Laiklik senin yaptığın gibi korunmaz. Laikliğin karşıtı ne Dinin siyaset, eğitim, hukukta etkin olması. Laik değilsen nesin " karşılığını verdi. 

Erdoğan'dan yanıt 
Erdoğan, Lübnan'a hareketinden önce Baykal'ın eleştirilerine, "Bu ifadeler kişinin ayna karşısındaki durumudur" diye yanıt verdi. 

Sevr'i imzalayan padişah damadı 

1853'te İstanbul'da doğan Damat Ferit Paşa, Paris, Berlin, Petersburg ve Londra elçiliklerinde çalıştı. Sultan Abdülmecit'in kızı Mediha Sultan ile evlendiği için bu unvanı alan Damat Ferit Paşa, beşinci kez sadrazamlığa getirilmesinin ardından Sevr Anlaşması'nı imzaladı. Bu nedenle TBMM tarafından "vatan haini" ilan edildi. Kurtuluş Savaşı başarıya ulaşınca yurtdışına kaçtı, 1923'te Fransa'da öldü. 

'Satma' tartışması böyle başlamıştı 

Baykal, ABD'ye giderken partisini anti - Amerikancılıkla suçlayan Erdoğan'a, "'Ben Türkiye'yi satmak istiyorum, ama CHP izin vermiyor' demek istiyor" diye tepki göstermişti. Bu sözleri Baykal'a yakıştıramadığını kaydeden Başbakan Yardımcısı Mehmet Ali Şahin, "Şuurlu şekilde söylediği kanaatinde değilim. Hiçbir başbakan ülkesini satmamıştır, satmayacaktır" yanıtını vermişti. 


</TEXT>
</DOC>
