<DOC>
<DOCNO> 381140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun34.html </URL>
<DATE> 2005/09/24/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Rita kasırgası, 1. kategoriye indi... 
</HEADLINE>
<TEXT>

     ABD'de etkili olan Rita kasırgasının şiddetinin 1. kategoriye indiği açıklandı. 
     ABD Ulusal Kasırga Merkezi, yerel saatle 11 00'de TSİ 18 00 yaptığı açıklamada, Rita'nın saatte en çok 120 kilometre hızla esen rüzgarları taşıyan 1. kategorideki kasırga düzeyine indiğini bildirdi. 
     Açıklamada ayrıca, kasırganın gelecek günlerde şiddetli yağışlara neden olmasının beklendiği ifade edildi. 
     
     LOUSIANA'YA ASKER, TEXAS'A CENAZE GÖREVLİSİ 
     ABD Savunma Bakanlığı Pentagon , Rita kasırgası nedeniyle Louisiana eyaletine yaklaşık 500 asker, Texas'aysa 5 cenaze ekibi gönderdi. 
     Louisiana'ya giden birliğin komutanı General Bill Caldwell, 82. Hava İndirme'den askerlerin New Orleans'ın 215 kilometre batısında bulunan Lafayette'e doğru yola çıktığını, askerlerin arama-kurtarma çalışmalarına yardımcı olacağını söyledi. 
     Caldwell, ayrıca gerekli olması halinde yarın 3200 askerin daha Lafayette'e gitmek üzere hazır olabileceğini sözlerine ekledi. 
     ABD Hava Kuvvetleri Sözcüsü Jody Vazquez de, Kuzey Komutanlığı'nın önlem amacıyla cenaze ekiplerinin New Orleans'tan Fort Sam Houston'a yönlendirildiğini söyledi. Katrina ve Rita yıkımına karşı görev yapan güçlere destek amacıyla 5 ekibin daha alarmda olduğu belirtildi. 
     Vazquez, bu ekipleri kullanmama ümidinde olduklarını, ancak gerekmesi halinde yardım için orada olacaklarını kaydetti. 
     
     BUSH, BİLGİ ALDI 
     ABD Başkanı George Bush, bir hava üssünde Rita'nın genel durumuyla ilgili ve arama-kurtarma çalışmaları, ortaya çıkan zarar gibi genel konular hakkında bilgi aldı. 
     ABD Başkanı Bush, Rita'ya karşı ''federal hükümetin iyi organize olduğunu ve iyi hazırlandığını bilmenin kendisini rahatlattığını'' söyledi. Bush, sahilde oturan Amerikalıları da uyararak, yağış olasılığı karşısında yetkililer evlerine dönmelerinin güvenli olduğunu açıklayıncaya kadar beklemelerini istedi. 
     Başkan Bush ayrıca, federal ve yerel yetkililerle askerlerin çalışmalarını ilk elden izlemek üzere Colarado'dan Kuzey Komutanlığı'na hareket etti. Bush'un, Texas eyaletindeki Austin'e uğramayı planladığı, daha sonra gece kalacağı San Antonio'ya geçeceği belirtildi. 
     
</TEXT>
</DOC>
