<DOC>
<DOCNO> 398925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun47.html </URL>
<DATE> 2005/11/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kürtler, Türkiye sınırında üç petrol kuyusunu faaliyete soktu 
</HEADLINE>
<TEXT>

     Cnntürk.com 

Kuzey Irak'taki Kürtler, Silopi'ye yalnızca 16 kilometre uzaklıkta bulunan Kabaruk bölgesindeki üç petrol kuyusunu faaliyete sokuyor. 
     Bugün açılan kuyulardan petrol sondajı da başladı. Kuzey Irak'taki yerel Kürt yetkililer Kabaruk'taki sondaj çalışmalarını Norveç merkezli uluslararası bir petrol şirketi olan DNO ile birlikte yürütüyordu. 
     Norveç şirketi iki yıldır Kuzey Irak'ta petrol arıyordu. Şirketin ortakları arasında ABD'nin Kosova eski Büyükelçisi Peter Burleigh de yer alıyor. 
     Kuyuların açılış törenine Kürdistan Demokratik Partisi'nin önde gelen isimlerinden Neçirvan Barzani de katıldı. Barzani, Kuzey Irak'taki petrol kaynaklarının denetim ve gelirinin tamamen Kürtlere ait olduğunu ileri sürdü. 
     Neçirvan Barzani, petrol sondajında kullanılan platformların Türkiye üzerinden getirildiğini belirterek, Türkiye'ye gösterdiği kolaylıktan dolayı da teşekkür etti. 
     Barzani, Kürt petrollerini dünya pazarlarına sunmak için Türk petrol şirketleriyle de petrol arama çalışmalarına başlamak istediklerini söyledi. 
     
</TEXT>
</DOC>
