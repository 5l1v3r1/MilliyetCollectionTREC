<DOC>
<DOCNO> 376853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur42.html </URL>
<DATE> 2005/09/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
OKS 2. yerleştirmeleri Anadolu Liseleri için Ankara'da yenilenecek 
</HEADLINE>
<TEXT>

     Ortaöğretim Kurumları Seçme Sınavı'nın OKS 2. yerleştirmesinde, Ankara'daki Anadolu liselerinin kontenjanlarının tespit edilmesi ve listelendirilmesi sırasında hata yapıldığı için tekrarlanması kararlaştırıldı. 
     Milli Eğitim Bakanlığı'ndan yapılan açıklamada, OKS sonuçları üzerinde yapılan incelemede, Ankara'daki Anadolu liselerinin kontenjanlarının tespit ve listelendirilmesi sırasında bilgisayara veri girişinde teknik hata yapıldığı belirtildi. Buna bağlı olarak 6 okulun kontenjanının fazla, 11 okulun eksik tespit edildiği bildirilen açıklamada, tercih ve yerleştirmenin de bu veriler üzerinden yapıldığı kaydedildi. 
     Açıklamada şöyle denildi 
     "Bu hatalı işlemden dolayı ilgililer ve olay hakkında inceleme başlatılmıştır. Doğabilecek eşitsizlik ve öğrenci mağduriyetlerinin önlenmesi için Ankara'daki Anadolu liselerini ek kontenjan kapsamında tercih eden öğrencilerin mevcut tercihleri dikkate alınarak okulların kontenjanlarına göre yeniden yerleştirmelerinin yapılması kararlaştırılmıştır. Bu sebeple, dün açıklanan ek kontenjan yerleştirmesine göre Ankara ilindeki Anadolu liselerine kayıt yapılmaması, yapılmış olanların geçersiz sayılması, yarın açıklanacak sonuçlara göre kayıtların yapılması uygun görülmüştür." 
     
</TEXT>
</DOC>
