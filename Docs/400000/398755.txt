<DOC>
<DOCNO> 398755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur26.html </URL>
<DATE> 2005/11/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sağlık Bakanı Malatya'da herşey kontrol altında 
</HEADLINE>
<TEXT>

     Sağlık Bakanı Recep Akdağ, Malatya'da son günlerde artan ishal vakalarının nedenlerinin araştırıldığını ve her şeyin kontrol altında olduğunu belirtti. 
     Bakan Akdağ, aile hekimliği ile ilgili değerlendirme toplantısına katılmak için geldiği Düzce'de, Vali Halil Nimetoğlu, Belediye Başkanı Mehmet Keleş ve öteki yetkililer tarafından karşılandı. 
     Vali Nimetoğlu'nu makamında ziyaret ederek brifing alan Bakan Akdağ, gazetecilerin Malatya'daki ishal vakalarıyla ilgili soruları üzerine, konunun araştırıldığını, endişelenecek bir durumun söz konusu olmadığını bildirdi. 
     Su numunelerinin Ankara Hıfzısıhha Enstitüsü'ne gönderildiğini ve sonuçların yarın açıklanacağını ifade eden Akdağ, halen herhangi bir bulguya rastlanılmadığını, her şeyin kontrol altında olduğunu kaydetti. 
     
</TEXT>
</DOC>
