<DOC>
<DOCNO> 387193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/agun.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı araç 16 kez kameraya takıldı 
</HEADLINE>
<TEXT>


Maslak'taki bir akaryakıt istasyonundaki patlamada kullanılan bomba yüklü otomobil, MOBESE kameralarında 16 kez görüldü. Aracın sahte evrakla alındığı ortaya çıktı. İstasyonda yapılan incelemede A-4 tipi plastik patlayıcı kalıntılarına rastlanırken, polis yetkilileri eylemin PKK terör örgütünün tarzı olduğu görüşünde birleşti 

ERDAL KILINÇ - OSMAN KARA İstanbul 

Maslak'ta mülkiyeti Mehmetçik Vakfı'na ait olan OPET Benzin İstasyonu'ndaki patlamada kullanılan beyaz Şahin modeli otomobil, polisin MOBESE kameralarına 16 kez takıldı. İstasyondaki kamerada da görüntüleri olan bir zanlının kullandığı bu aracın sahte evraklar satın alındığı tespit edildi. 
Maslak'taki patlama önceki akşam 19.35'te market önüne park etmiş beyaz renkli bir otomobilde meydana gelmiş, 5 kişi yaralanmış, 7 araç da hasar görmüştü. 
İlk incelemelerde A-4 plastik patlayıcı kalıntılarına rastlandı. Kesin sonuç, Polis Kriminal Laboratuvarı'ndaki inceleme sonunda ortaya çıkacak. 
Terör uzmanları, patlayıcının uzaktan kumanda düzeneğiyle patlatılmış olma ihtimali üzerinde dururken, eylemin terör örgütü PKK'nın tarzı olduğu görüşünde birleştiler. 

Aracın sahibi sorguda 
Polis yetkilileri, bagajına konulan bombayla patlatılan otomobilin çalıntı olmadığını, bir hafta önce sahte evraklar satın alındığını belirterek, bunun önemli bir ipucu olduğunu bildirdiler. Ayrıca MOBESE kameraları kayıtlarında bomba yüklü otomobil İstanbul sokaklarında 16 kez görüldü. Bu görüntüleri inceleyen polis yetkilileri, kamerada, otomobili terk ederken görüntüsü olan bombacının yakalanmasının an meselesi olduğunu kaydetti. Bu arada polis, eylemde kullanılan otomobilin sahibine ulaştı. Sorgusunda otomobili kısa süre önce peşin paraya sattığını ve alanları tanımadığını belirten adı açıklanmayan kişi, daha sonra serbest bırakıldı. 
Yaralı 5 kişiden sadece durumu diğerlerine göre daha ağır olan Durmuş Özkan 30 hastanede kaldı. Hafif yaralanan taksi sürücüsü Osman Topal ile Tolga Kayabaşlı önceki gece Ersin Aslan ve Sezai Çetin de dün taburcu oldu. 

Durumu ağır olan yok 
Yüzünde yanık bulunan ve Memorial Hastanesi'ne sevk edilen Özkan'ın ameliyat edildiği, hayati tehlikesinin bulunmadığı bildirildi. 
Patlamaya tanık olan vatandaşlar da, dün hasar gören otomobillerini aldılar. Otomobilleri hasar gören vatandaşlar, zararlarını Opet'in karşılayacağının kendilerine söylendiğini de ifade etti. 


Elektrik otomatik kesildi 

OPET Petrolcülük AŞ'den yapılan açıklamada, "ilk alınan bilgilere göre patlamanın dolum sırasında değil, market önünde park eden bir arabadan kaynaklandığının görgü tanıkları tarafından belirtildiği" bildirildi. Akaryakıt ve LPG sistemlerinde bir sorun bulunmadığı kaydedilen açıklamada, "İstasyon personelinin soğukkanlı bir şekilde ilk önlemleri alması ayrıca böyle bir durumda istasyonun otomatik yakıt ve elektrik ikmalini kesen sisteminin bulunması olayın facia haline gelmesini önlemiştir" denildi. 


</TEXT>
</DOC>
