<DOC>
<DOCNO> 373900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur32.html </URL>
<DATE> 2005/08/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KESK üyeleri ile polis arasında arbede 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasında yapılacak toplu görüşmelerin 4. 
     turuna katılacak heyeti uğurlamak için Başbakanlık’a yürümek isteyen KESK üyeleri ile polis arasında arbede çıktı. Milli Müdafaa Caddesi’ndeki Emekli Sandığı Genel Müdürlüğü önünde toplanan KESK üyeleri, polis barikatıyla caddenin iki tarafında kordona alındı. Bunun üzerine barikatları zorlayan grup, yola inerek trafiği durdurdu. Bu sırada polisle KESK üyeleri arasında arbede yaşandı. Polis arbede sırasında sprey gazı kullanarak gruba müdahale etti. KESK üyeleri, müdahale sırasında, "Hak verilmez alınır", "Zafer sokakta kazanılır", "Toplu sözleşme hakkımız, grev silahımız", "Gazınız bombanız vız gelir vız", "Kukla memur olmayacağız" şeklinde sloganlar attılar. KESK Genel Başkanı İsmail Hakkı Tombul, burada yaptığı açıklamada, "Biz söylediğimizi yaparız, yapmayacağımızı söylemeyiz. Masanın tiyatro sahnesine dönüştüğünü, anlam kazandırmak için bugün sokağa çıkacağımızı, Ankara yöneticilerimizle görüşmelere katılacağımızı ifade etmiştik" dedi. Bu açıklamalarının "blöf" zannedildiğini kaydeden Tombul, söylediklerini yapmak için KESK üyelerinin bugün alana çıktıklarını anlattı. Tombul, bu tutumlarının AK Parti hükümeti ile Devlet Bakanı ve Başbakan Yardımcısı Mehmet Ali Şahin’e yönelik bir uyarı olduğunu, dikkate alınmaması halinde bundan sonra daha büyük eylemler yapacaklarını söyledi. Toplu görüşme masasında "yapay, şekli tutumlarla gerilimi tırmandırmadıklarını" anlatan Tombul, "Kamu çalışanlarının haklı taleplerinin karşılanması için sokakta da masada da gerilimi tırmandırırız" diye konuştu. İsmail Hakkı Tombul, güvenlik güçlerinin müdahalesini, "haklı taleplerini arayan kamu çalışanlarına polisin saldırması" olarak yorumladı. Bu arada, polisle yaşanan arbede sırasında Tüm Bel-Sen yöneticilerinden Mümtaz Başer rahatsızlanarak hastaneye kaldırıldı. Polis ve KESK yöneticileri arasında yapılan görüşmelerin ardından KESK üyeleri, Başbakanlık tarafındaki yaya kaldırımına çıkarak yolu trafiğe açtılar. Polis barikatının açılmasıyla görüşmelere katılacak KESK heyeti Başbakanlık’a geçti. 
     
</TEXT>
</DOC>
