<DOC>
<DOCNO> 378226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/axgun02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zor olacak ama Türkiye başaracak' 
</HEADLINE>
<TEXT>


Frankfurt tesislerini ziyaret ettiği 'Doğan Medya'ya övgü yağdıran Almanya Başbakanı, Türkiye'nin AB üyeliğiyle ilgili olarak, "Müzakereler uzun ve zor olacak, ama eminim Türkiye başarılı olacak" dedi 

FRANKFURT Milliyet 

Almanya Başbakanı Gerhard Schröder, dün Doğan Medya Grubu'nun Frankfurt yakınlarındaki tesislerini ziyaret etti. Doğan Grubu'nun Almanya'daki çalışmalarını öven Schröder, Türkiye'nin AB üyeliğiyle ilgili tarihi mesajlar vererek, "Müzakeler her iki taraf için uzun ve zor olacak. Ama başarılı olacağınıza eminim, çünkü Türkiye reform yolunda inançla ilerlemektedir" dedi. 
Doğan Medya girişinde Doğan Holding Yönetim Kurulu Başkanı Aydın Doğan ve Doğan Medya International Genel Müdürü Sevda Boduroğlu tarafından karşılanan Schröder'in ziyaretini ZDF, RTL, Der Spiegel, Reuter, DPA ajansları da izledi. 

Schröder'e teşekkür 
Ev sahibi olarak kürsüye çıkan Aydın Doğan, "Bu tesis, Almanya ile Türkiye arasındaki tarihi ilişkilerin bugün nasıl bir aşamaya geldiğini göstermektedir. Bu binanın kapısında iki bayrak dalgalanmaktır Almanya ve Türkiye bayrakları. Türk kökenli Almanlar bu çatı altında kolkola mutluluk içinde çalışmaktadır" dedi. 
Doğan, göreve geldiği günden beri Türkiye'ye ve Almanya'daki Türklere anlayışlı ve yapıcı bir siyaset izleyen Schröder'e, "Biz sizi, sadece bir Başbakan olarak değil, aynı zamanda Türkleri ve Almanya'ya yerleşmiş göçmenleri iyi anlayan bir insan olarak sevdik. Zaman içinde sizin gibi siyasetçilerin sayısının artacağına eminiz" diye seslendi. 
Milliyet'in Almanya'da 33., Hürriyet'in 40. yayın yılını tamamladığını ve Kanal D'nin de 10 yıldan beri Almanya'da en çok seyredilen Türk kanalı olduğunu hatırlatan Doğan, "18 eylüldeki seçimlerin Alman halkına mutluluk ve daha büyük refah getirmesini diliyorum" diye konuştu. 

'Doğan Medya önemli' 
Davete teşekkür eden Başbakan Schröder de "Doğan Medya, sadece Türkiye'de büyük medya holdingi değildir. Milliyet, Hürriyet gibi geleneği olan gazeteleri ve Kanal D televizyonuyla, Almanya'daki Türkler ile Türk kökenli Almanlar için de çok önemli bir bilgi kaynağıdır. Doğan Medya Almanya'da 37 milyon euroluk yatırım yapmıştır. Doğan grubunun buradaki başarısı, Türk işletmelerinin Almanya'da ne kadar önemli olduğunu göstermektedir" dedi. 
Almanya'da 2 milyon Türk yaşadığını ve bir çoğunun Alman vatandaşı olduğunu kaydeden Schröder, bu insanların ülkenin iktisadi gücünü kuvvetlendirmeye önemli katkıda bulunduğunu söyledi. Schröder, Almanya'daki 64 binden fazla Türk girişimcinin 7 milyar euro yatırım yaptığına, yıllık cirolarının 29 milyar euro olduğuna ve 300 binden fazla işyeri açtıklarına da dikkat çekti. 

'Erdoğan çok yol aldı' 
Türkiye ile 3 Ekim'de AB'ye tam üyelik müzakerelerinin başlaması gerektiğini dile getiren Schröder, şu mesajları verdi 
"AB, Türkiye'ye 40 yıldan beri verdiği sözü tutmaktadır. Bu söz, bugüne kadar gelmiş geçmiş bütün Alman hükümetlerince de ifade edilmiştir. Bu nedenle, şimdi buna mesafe koyup yan çizmek doğru değildir. Erdoğan hükümeti bu yolda etkileyici bir ilerleme sağlamıştır. Bütün AB hükümetleri, bu nedenle müzakerelerin başlamasını mümkün kılmıştır. Kim, inançlı ve güvenilir bir politikadan yanaysa, o zaman Türkiye ile Aralık 2004'te verilen sözden yana olmalıdır. Benim hükümetim bunu yapıyor. Müzakeler her iki taraf için uzun ve zor olacak. Ama başarılı olacağınıza eminim, çünkü Türkiye reform yolunda inançla ilerlemektedir." 

'Bölgede sağlam bir çıpa gibisiniz' 

Rakibi Angela Merkel'i polemik yapmakla suçlayan Schröder, "Türkiye, sorunlu bir bölgede çok sağlam bir çıpa gibi" dedi 

Schröder, matbaadaki toplantıdan sonra Türk gazetecilerin sorularını yanıtladı... İşte Almanya Başbakanı'na sorulan sorular ve yanıtları... 

Seçim çalışmaları nasıl gidiyor Hıristiyan Demokrat Birlik Partisi'yle CDU arayı kapatıyor musunuz 
Şimdi biraz gerideyiz ama arayı kapatıp SPD'yi en güçlü parti yaparak hükümete devam edeceğiz. 

CDU ile koalisyon mümkün mü 
SPD'nin en güçlü parti olmasını hedefliyoruz. Koalisyon tartışmalarını gazetecilere ve yorumculara bırakıyoruz. 

Muhalefet, sizin ve partinizin Türkiye'nin AB üyeliği konusundaki görüşünü seçim malzemesi yapıyor. Bu, SPD'ye zarar mı veriyor, yoksa tersine yararlı mı 
Birlik Partileri CDU CSU , bu konuda yanlış düşünüyor. AB ülke hükümet ve devlet başkanları Aralık 2004'te toplandığımızda, 'Türkiye şartları yerine getirirse üyelik müzakerelerine başlayacak' demiştik. Türkiye bütün şartları yerine getirdi. Şimdi yöneticiler, verdikleri sözü tutmalı. 

Televizyon düellosunda Türkiye konusunun açılmasından memnun muydunuz, yoksa değil miydiniz 
Önemli olan bu tartışmanın centilmence yapılması. Rakibim bu tartışmayı maalesef polemik konusu yapıyor. Çekinecek bir şey yok, çünkü benim tavrım AB içinde oybirliğiyle alınan bir tavırdır ve bu hem ekonomik hem de dış politika ve güvenlik politikası açısından Almanya'nın menfaatinedir. Türkiye çok sorunlu bir bölgede, çok sağlam bir çıpa gibidir ve Almanya için de önemi vardır. 

Muhalefete mesaj 

Konuşmasında Türkiye konusunda muhalefete mesaj gönderen Schröder, şunları söyledi "Köktendinci olmayan Türkiye ve Avrupa'nın değerlerini birleştirmekle büyük güven sağlarız. Kim, Türkiye'nin üyeliğini ve Müslüman Türkleri tehlike gibi gösterip, seçim kampanyasında kötüye kullanırsa, yanlış yapar. Alman halkı bunu iyi karşılamaz. Almanya'daki Müslümanlar burada yaşama hakkına sahiptir. Zaten pek çoğu bunu yapmaktadır." 

Doğan Medya tesislerini ziyaret eden Başbakan Schröder'i, Doğan Holding Yönetim Kurulu Başkanı Aydın Doğan karşıladı. Bahçede bir süre sohbet eden Schröder ve Doğan, daha sonra birlikte tesisleri gezdi. Görüşmeye, Hürriyet gazetesi Genel Yayın Yönetmeni Ertuğrul Özkök, gazeteci yazar Altan Öymen, SPD'li federal milletvekili Lale Akgün, SPD Berlin eyalet milletvekilleri Dilek Kolat ve Ülker Radziwill, Mörfelden Walldorf Belediye Başkanı Bernhard Brehl de katıldı. 


</TEXT>
</DOC>
