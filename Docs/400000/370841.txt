<DOC>
<DOCNO> 370841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun11.html </URL>
<DATE> 2005/08/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Papadopulos Olağandışı, tarihte bir kez rastlanan kaza... 
</HEADLINE>
<TEXT>

     Kıbrıs Rum yönetimi lideri Tasos Papadopulos, Yunanistan'daki uçak kazasının ''olağandışı'' olduğunu söyledi. 
     Atina'da temaslarda bulunan Papadopulos, Yunanistan İçişleri Bakanı Prokopis Pavlopulos ve Ulaştırma Bakanı Mihalis Liapis ile görüştükten sonra yaptığı açıklamada, kazanın benzerine tarihte bir kere rastlandığını belirtti. 
     Papadopulos, 6 kişilik mürettebat ile 115 yolcu taşıyan Rum uçağının düşme sebebinin ortaya çıkarılması için uluslararası soruşturma açılmasından kaçınmayacağını kaydetti. 
     Rum lider, ''Olağandışı bir kaza. Bilgi kaynaklarıma göre bu tür bir kaza sadece bir kere oldu'' dedi. Tüm yolcu ve mürettebatın öldüğü uçak kazası, Amerikalı golfçü Payne Stewarts ile 5 kişinin ölümüne sebep olan 6 yıl önceki uçak kazasına benzetiliyor. 
     İlios havayollarına ait Boeing 737 tipi yolcu uçağı pazar günü, kabin basıncının düşmesi veya oksijenin azalması sonucu Atina yakınlarında çakılmış ve içindeki 121 kişi ölmüştü. 
     
</TEXT>
</DOC>
