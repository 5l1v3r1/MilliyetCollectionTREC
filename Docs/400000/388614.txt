<DOC>
<DOCNO> 388614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo29.html </URL>
<DATE> 2005/10/21/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Oktay, "Futbolcular İnönü'yü istemiyor" şeklindeki iddiaları yalanladı 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, futbolcularının BJK İnönü Stadı'nda oynamak istemedikleri şeklindeki haberlerin gerçeği yansıtmadığını kaydetti. 
     Oktay, kulübün resmi internet sitesinde yaptığı açıklamada, bugün bazı televizyon kanalları ve internet sitelerinde yer alan, futbolcuların BJK İnönü Stadı'nda oynamak istemedikleri şeklindeki haberleri yalanladı. 
     Bolton Wanderers maçından sonra futbolcularla herhangi bir toplantı yapmadığını vurgulayan Kıvanç Oktay, açıklamasında şu görüşlere yer verdi 
     ''BJK İnönü Stadı bizim evimiz ve mabedimiz. Son haftalarda tüm taraftarlarımızdan destek bekleyen futbolcularımızın, tribünlerimizin bir bölümünden kendilerine yöneltilen aşırı eleştirilerden olumsuz yönde etkilendikleri bir gerçektir. Ancak futbolcularımızın BJK İnönü Stadı'nda oynamamak gibi bir talepleri kesinlikle olmamıştır. Bu gerçek dışı iddialara itibar edilmemesini rica ederim.'' 
     
</TEXT>
</DOC>
