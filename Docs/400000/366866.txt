<DOC>
<DOCNO> 366866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/axgun02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz kampı kavgası 
</HEADLINE>
<TEXT>


Heybeliada halkının "haşema plajı olacak" diye tepki gösterdiği öğrenci yaz kampı, davalık oldu. Davacılar, "Bize bilgi verilmedi"diyor 

NEZİH GÜROL, GÜLAY FIRAT İstanbul 

Heybeliada'daki Değirmenburnu mevkiindeki piknik ve gezi alanına yapılan ve bölgedeki vatandaşların 'haşema plajı olacak' diye tepki gösterdiği Yaz kampı, ada sakinleri tarafından mahkemeye verildi. 

29 yıllık tahsis 
Adalı müvekkili Kerem Kırvanoğlu ve kendi adına İstanbul İdare Mahkemesi'ne dava açan avukat Tunç Lokum, "Ada halkının görüşleri alınmadan 'ben yaptım oldu' mantığıyla kamuya ait açık orman alanına yüksek dikenli tellerle tecritleyerek açtıkları kampa tepkilerimizi dava açarak gösterdik" dedi. 
Çevre ve Orman Bakanlığı ile AKP'li Adalar ve Üsküdar Belediye Başkanlığı'na karşı dün açılan davada, bakanlığa ait piknik ve mesire yerinin 29 yıllığına kiralanarak yaz okuluna tahsis edildiğine dikkat çekildi. 
Adalar ve Üsküdar Belediyesi'nin aralarında yaptıkları bir protokolle 13 Temmuz 2005'te yaz okulu olarak açtıkları alanı Çevre ve Orman Bakanlığı'ndan kiraladıkları belirtilen dilekçede, "Bu işlerle ilgili ada halkı bilgilendirilmemiş, bilgilenmek isteyen ada halkı, bizzat Adalar Belediye Başkanı tarafından 'provokatör' olarak nitelendirilmiştir" denildi. 
Dilekçede, alanın fiziki koşullarının okula müsait olup olmadığının tespiti ve belediyeler arasındaki protokol ve bakanlıkla yapılan kira sözleşmesinin prosedüre uyup uymadığının incelenmesi de talep edildi. 
Yaz okulu açmanın belediye kanununda yer almadığı vurgulanırken, bu eylemlerinde kamu yararı bulunmadığı öne sürüldü. 
Heybeliada Yaz Kampı sorumlusu Ali Çiçek ise, yeni Belediye Kanunu'na göre, belediyelerin eğitime ağırlık verebileceğini belirterek, "Başarılı çocukları, din, dil, ırk, mezhep farkı gözetmeksizin, kampa alıyoruz" dedi. 


</TEXT>
</DOC>
