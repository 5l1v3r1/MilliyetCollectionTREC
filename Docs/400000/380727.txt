<DOC>
<DOCNO> 380727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/axgun02.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçu PKK'yı övmek 
</HEADLINE>
<TEXT>


Müfettişler, Avrupa Parlamentosu'na sunduğu raporda PKK'ya "silahlı Kürt muhalefeti" diyen Osman Baydemir'in üç ayrı suçtan hapis cezası istemiyle yargılanmasını istedi 

Tolga Şardan - Ankara 

İçişleri Bakanlığı müfettişleri, Avrupa Parlamentosu'na sunduğu rapor nedeniyle hakkında soruşturma başlatılan DEHAP'lı Diyarbakır Büyükşehir Belediye Başkanı Osman Baydemir'in 3 ayrı suçtan hapis cezası istemiyle yargılanmasını istedi. 
Baydemir, son olarak, "Sorun çözülmezse siyasetin, toplumsal yaşamın dili şiddet olur" sözleriyle tepki çekti. Diyarbakır Başsavcılığı'nın rapor doğrultusunda dava açması, mahkemenin ceza vermesi durumunda, Baydemir başkanlık koltuğundan olacak. 

Başkanlık gidebilir 
Müfettişler, Baydemir'in TCK'nın 2 yıl hapis öngören "suç ve suçluyu övme" başlıklı 215, 3 yıla kadar hapis öngören "örgütün ve amacının propagandası" başlıklı 220 8 ve 3 yıla kadar hapis öngören "Türklüğü, cumhuriyeti, devletin kurum ve organlarını aşağılama" başlıklı 301 1. maddelerine göre yargılanması gerektiği yönünde görüş belirtti. 
Diyarbakır Başsavcılığı'na iletilen raporda, Baydemir'in 16 sayfalık raporunda, PKK için kullandığı "silahlı Kürt muhalefeti" ve "Kürt silahlı birlikleri" nitelendirmelerinin suç oluşturduğu vurgulandı. 
Başsavcılığın, soruşturma raporu doğrultusunda dava açması durumunda, Baydemir toplam 8 yıla kadar hapis cezası istemiyle yargılanabilecek. Baydemir, açılacak olası davada ceza alması halinde belediye başkanlığını kaybedecek. 1 yıldan fazla hapis cezası alanlarla kamu hizmetinden yasaklananlar ve terör suçlarından hüküm giyenler seçilme yeterliliğini kaybediyor. 


</TEXT>
</DOC>
