<DOC>
<DOCNO> 356835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/guncel/gun09.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesiz mezuniyet töreni tepkisi 
</HEADLINE>
<TEXT>


GÜRKAN AKGÜNEŞ 

İstanbul Üniversitesi İÜ Edebiyat Fakültesi'nin 1 Temmuz'daki mezuniyet törenine velilerin alınmaması kararı, öğrencilerin tepkisine neden oldu. Dekanlık, törenin yapılacağı alanın darlığını karara gerekçe gösterirken, birçok öğrenci törene katılmayacağını belirtti. 
Şeref Holü'nde düzenlenecek olan ve İÜ Rektörü Prof. Dr. Mesut Parlak'ın da katılacağı törene ailelerin alınmayacağı kararı, okuldaki panolara asılarak duyuruldu. 
1665 öğrencinin mezun olacağı törene ailelerinin alınmayacağını öğrenen öğrenciler tepki gösterdi. 
Dekan Yardımcısı Prof. Dr. Muhammet Yelten, "Bu daracık yere öğrencileri, velileri ve öğretim üyelerini sokarsak havasız bir yerde hareket edemeyecek hale gelecekler" dedi. 


</TEXT>
</DOC>
