<DOC>
<DOCNO> 360162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur22.html </URL>
<DATE> 2005/07/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çalıntı arabayı rehin bıraktı, test etmek için bindiği otomobili çaldı 
</HEADLINE>
<TEXT>

     Konya’nın merkez Selçuklu İlçesi’nde satın almak istediği otomobille deneme sürüşü yapacağını söyleyen kişi, geri dönmedi. 
     Edinilen bilgiye göre, 2. el otomobil pazarına giden kimliği henüz belirlenemeyen kişi, Ali Kınacı ile 42 SC 417 plakalı otomobili almak için pazarlık yaptı. 
     Aracı beğendiğini ve deneme sürüşü yapacağını belirten zanlı, kendisine ait olduğunu söylediği 50 DT 387 plakalı otomobili rehin bırakıp, Kınacı’nın otomobiline binerek gitti. 
     Bu kişinin otomobilini geri getirmemesi üzerine Kınacı, polisi aradı. Olay yerine gelen polis ekipleri, rehin bırakılan 50 DT 387 plakalı otomobilin çalıntı olduğunu belirledi. 
     Söz konusu otomobilde parmak izi araştırması yapan polis ekipleri, zanlının yakalanması için çalışma başlattı. 
     
</TEXT>
</DOC>
