<DOC>
<DOCNO> 351167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/axgun02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetikçi, Yorulmaz'ın hesabını soracakmış 
</HEADLINE>
<TEXT>


Çelik yelek giyip belinde tabancayla geldiği Yalova'da polisle çatışmaya girip yakalanan eski polis Turan Polat, hedeflerinin Susurluk hükümlüsü Yorulmaz'ı öldürenler olduğunu söyledi 

SÜHEYLA GÖZDERELİLER DHA 

Polisle girdiği çatışmada yaralı ele geçirilen cinayetten sabıkalı eski polis Turan Polat, hedeflerinin, Susurluk hükümlüsü eski Özel Timci Oğuz Yorulmaz'ı öldürenler olduğunu söyledi. 
Yalova'da perşembe akşamı hatalı sollama ihbarıyla başlayan nefes kesen bir takip sonucu arkadaşı Canip Kandemir'le 23 birlikte yakalanan Polat'ın 39 çelik yelekli olduğu ortaya çıkmıştı. İstanbul'da tefecilik yaptığı öne sürülen Kadri Gül'ü 8 yıl önce 650 YTL'sini geri vermediği gerekçesiyle öldüren Polat'ın, Şartla Salıverme Yasası'ndan yararlanarak tahliye olduğu belirtildi. "Murat Recep Kalkavan" sahte kimlikli Kandemir'in de çete üyesi olmak suçundan arandığı belirlendi. 
Zanlıların emniyetteki işlemleri dün tamamlandı. Yalova Valisi Yusuf Erbay, 2 zanlının da ifade vermediğini söyledi. 

Sonunda konuştu 
Ayrı araçlara bindirilen Polat ve Kandemir, "silahlı gasp, güvenlik güçleriyle silahlı çatışmaya girmek, sahte kimlik kullanmak, ruhsatsız silah taşımak" suçlarından adliyeye sevk edildi. Polat, bu sırada DHA'nın "Hedefiniz kimdi " sorusuna, "Oğuz Yorulmaz'ın ölümüne sebep olanlardı. Yalan yanlış şeyler yazmayın" karşılığını verdi. Mahkemeye çıkarılan Polat ve Kandemir tutuklandı. 
Polat'ın çelik yeleği, araçlarında ele geçirilen kar maskesi, ameliyat eldiveni, koli bandı, tornavidalar, İstanbul'dan çalınan otomobilin sahte plakası, tabanca ve boş kovanlar da delil olarak savcılığa götürüldü. 


</TEXT>
</DOC>
