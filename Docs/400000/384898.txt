<DOC>
<DOCNO> 384898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur16.html </URL>
<DATE> 2005/10/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
66'lık nine de aile içi şiddet mağduru... 
</HEADLINE>
<TEXT>

     66 yaşına kadar sürekli 
     şiddete maruz kaldığını öne süren Ayşe Karakaş, koca dayağından kurtulmak için Kadın Sığınma Evi’ne sığındı. Karakaş’ın tek istediği kendisini dövdüğünü söylediği eşinden bir an önce boşanabilmek. 
     Konya’nın Karapınar İlçesi’nde yaklaşık 20 yıldır eşine ait bir evde ve ondan ayrı olarak yaşadığı öğrenilen 66 yaşındaki Karakaş, eşinin kendisine dayanılmaz acılar çektirdiğini, ellerini bağlayarak kendisini dövdüğünü iddia ederek yaşadığı evi terk etti. 
     Konya’ya gelen Karakaş’a polis sahip çıktı. Karakaş, bir polis aracıyla geçici olarak kalması için Konya’da faaliyet gösteren Şefkat-Der Kadın Sığınma Evi’ne yerleştirildi. 
     Karakaş, Sığınma Evi’nde AA muhabirine yaptığı açıklamada, 11 yaşında ailesiyle birlikte Bulgaristan’dan göç ederek Sinop’a geldiğini, 16 yaşında da babasının dayakla tehdit etmesi üzerine bulunduğu köyde biriyle evlendirildiğini belirtti. 
     Eşinin kendisini sürekli dövdüğünü gözyaşları içinde anlatan Ayşe Karakaş, şunları kaydetti 
     "Daha sonra Karapınar’a geldik. Hayatım boyunca erkekler tarafından dövüldüm. Bugüne kadar hep sustum, Bu benim kaderimmiş 
     dedim. Ancak eşim kaldığım eve gelerek elimi bağlayıp beni işkence edercesine dövünce, 50 yıldır çektiğim çile biter düşüncesiyle evi terk ettim. Eşim, bugüne kadar hep üzerime başka kadınlar getirdi. Ben kulübe gibi bir evde yaşarken o başka kadınlarla güzel evlerde oturuyor. Beni dövme gerekçesi ise ortak mülkiyetimiz olan mallardan feragat ederek kendisinden boşanmayı kabul etmemem. Birçok kez polise gittim. Nihayet eşimden, bana şiddet uyguladığı için kaçıp Kadın Sığınma Evi’ne geldim. Ondan boşanmak istiyorum." Şefkat-Der Genel Başkanı Hayrettin Bulan, şiddet görmüş, terk edilmiş ya da çeşitli şekillerde korunmaya muhtaç hale gelmiş kadınlara kıt olanaklarla sahip çıkmaya çalıştıklarını belirtti. 66 yaşındaki Karakaş’ın kaderinin de diğer şiddet mağdurlarına benzediğini belirten Bulan, "Pek çok kadınımız, Karakaş gibi ihtiyarlığında da şiddet görüyor. Bu acı gerçeği görüp onlara sahip çıkmalıyız" diye konuştu. 
     
</TEXT>
</DOC>
