<DOC>
<DOCNO> 381780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo07.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu'dan altın öğütler 
</HEADLINE>
<TEXT>


Yunanistan, tıpkı 2004 Avrupa Futbol Şampiyonası'nda olduğu gibi, Sırbistan Karadağ'daki 2005 Avrupa Basketbol Şampiyonası'nda da favorileri birbir devirerek zirveye tırmandı. Coach Yannakis, Milliyet'e verdiği özel röportajda, "Türkiye'nin en önemli üç eksiği konsantrasyon, sabır ve direnç" dedi 

GÖKHAN TÜRE 


Futbol takımı, 2004 Avrupa şampiyonu olduğu zaman da hemen hemen aynı şoku ve şaşkınlığı yaşatmıştı... Avrupalı otoriteler arasında "mucizevi" diye tanımlanan başarının temelinde katı savunma kadar "takım disiplini" de yatıyordu... 
Şans, kader ya da kısmet deyin, yine hiçbir otoritenin favoriler arasına katmadığı Yunanistan'ın basketbol milli takımı da, Avrupa şampiyonluğuna ulaşarak tüm hesapları altüst etti... Bu sürprizde de başrolü yine takım dayanışması ve "kazanma inadı" oynamıştı... 
İşte o Yunanistan'ın, 80'lerdeki efsanesi başantrenör Panagiotis Yannakis, 1987'de Atina'da oyuncu olarak yaşadığı şampiyonluğu 18 yıl sonra bu kez Belgrad'da coach olarak tadıyordu... 
Tabii Yannakis'i yakalamışken, Türk Milli Takımı ile ilgili görüşlerini sorduk... Efsanevi basketbol adamı, Türk Milli Takımı'nda eksik olan en önemli üç unsurun "konsantrasyon, sabır ve direnç" olduğunu söyledi. 
Yannakis, Türkiye'nin, Avrupa'nın en iyi takımlarından birine sahip olduğunu ifade ederek, "Türk takımı sanırım turnuvaya yeterince konsantre olamadı. Bunun yanı sıra oyuncular da çok çabuk pes ettiler, geriye düştükleri anlarda hemen oyuna küstüler. Türkiye bu yüzden turnuvaya erken havlu attı" dedi. 
Yannakis, "Duyduğum kadarıyla Türkiye şimdi yeniden yapılanacakmış. Burada önemli olan sabırlı olmak ve uygulanan programa tamamıyla sadık kalmak. Eğer herkes hedefe konsantre olamazsa kim olursa olsun Türkiye'nin yaşadığı sıkıntılara yakalanabilir. Buna Sırbistan Karadağ, İtalya ve diğer bazı ülkeler de yakalandı. Türk takımının probleminin tam olarak ne olduğunu bilemiyorum ama Tanjevic çok tecrübeli ve takımı yeniden yukarıya taşıyabilecek kalitede bir isim" diye konuştu. 
Yannakis, Yunanistan'ın başarısındaki sırrı ise şöyle özetledi 
"Biz turnuvaya çok iyi konsantre olduk. Sabırlı olduk, sakin olduk. Hiçbir maçı sonuna kadar bırakmadık. Tüm oyuncularımız başarılı olacaklarına inandılar ve bu sayede hedefimize yavaş yavaş, emin adımlarla ilerledik. Burada önemli olan, bizi yukarıya taşıyan en önemli etken ise oyuncularımızın birbirlerine olan saygısı, yardımlaşması, fedakarlıkları ve asla ama asla takım olgusundan uzaklaşmamalarıdır." 

Gururumuz Mithat 

Alman Milli Takımı'nın formasıyla da olsa Avrupa Şampiyonası'nda final oynayarak gümüş madalya kazanan Türk asıllı guard Mithat Demirel, 12 Dev Adam'ın döküldüğü turnuvada gururumuz oldu 


2005 Avrupa Basketbol Şampiyonası'nda finalde Türk yoktu diye kimse dövünmesin, üzülmesin .. 
Türk Milli Takımı'ndan olmasa da, Almanya'da forma giyse de Mithat Demirel, 12 Dev Adam'ın ilk sekize bile kalamayışıyla "kahrolan" Türk basketbolseverlerin yüreğine biraz olsun su serpti... 
Önümüzdeki sezon Beşiktaş formasıyla Türkiye Ligi'nde mücadele edecek olan 27 yaşında ve 1.80 boyundaki oyun kurucu, "En büyük hedefim madalya kazanmaktı. Altın olmadı ama gümüş oldu. Bunu başardığım için çok mutluyum. Türkiye'ye ve Beşiktaş'a gümüş madalya ile gelecek olmam benim için gurur verici. Bundan böyle Beşiktaş'ın başarısı için elimden geleni yapacağım" diye konuştu. 
Mithat, Türk Milli Takımı'nın performansına kendisinin de şaşırdığını belirterek, "Ben daha iyi oynayacaklarını ve daha iyi sonuçlar alacaklarını umuyordum. Bize karşı ilk yarıda çok iyi oynadılar ama ikinci devrede resmen dağıldılar. Biz çok iyi mücadele ediyoruz, savaşıyoruz, geriye de düşsek yılmıyoruz. Sanırım Türk Milli Takımı'nda da eksik buydu" dedi. 
Tecrübeli guard, takım arkadaşı Dirk Nowitzki için ise, "Alman Milli Takımı'na ilk geldiğinde neyse hala o. Nowitzki'de karakteristik anlamda değişen hiçbir şey olmadı. Bu yüzden de performansında iniş - çıkış meydana gelmedi. O tanıdığım en iyi profesyonel" yorumunu yaptı. 


</TEXT>
</DOC>
