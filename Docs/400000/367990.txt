<DOC>
<DOCNO> 367990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun23.html </URL>
<DATE> 2005/08/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ermenilerin yeni hedefi Ortadoğu .. 
</HEADLINE>
<TEXT>

     Bütün dünyada sözde Ermeni soykırımını kabul ettirmek için çalışmalar yapan Ermeni diasporası, Lübnan'da da Ermeni davasını Ortadoğu'da anlatmak ve taraftar bulmak için büro açtı. 
     Lübnan'da yayımlanan Nahar gazetesinde yer alan habere göre, ülkede bulunan Taşnak Partisi'nin uluslararası komisyonunun daveti üzerine ülkeye gelen Ortadoğu Ermeni Heyeti, ''Dava ve Taleplere Destek'' bürosu açtı. 
     Düzenlenen törene Ermeni milletvekilleri, Ermenistan'ın Lübnan büyükelçisi ve dini yetkililer katıldı. 
     Törende konuşan büro başkanı Vera Yakupyan, ''Ermeni davasının tarihsel, siyasal ve insani boyutunun bölgedeki Arap ve Müslüman kamuoyuna anlatılması bakımından böyle bir büronun açılmasının önemine'' değindi. 
     Taşnak Partisi Merkez Kurulu adına konuşan Yohannes Taslıkyan da ''demokratik yapısı itibariyle Lübnan'ın Ortadoğu'da üstlenebileceği role'' işaret ederek, ''bu ülkenin, bölgedeki Ermeni taleplerini destekleyecek bir kamuoyu oluşturabileceğini'' ifade etti. 
     Ortadoğu'da Ermeni nüfusunun yoğun olduğu Lübnan'da, bir zamanlar 750 bine kadar çıkan Ermenilerin sayısı, Avrupa ve Amerika'ya göç sonrasında 250 bine kadar düştü. 
     Yeni Lübnan hükümetinde, Ermeni asıllı Lübnan vatandaşı bir bakan da görev yapıyor. 
     
</TEXT>
</DOC>
