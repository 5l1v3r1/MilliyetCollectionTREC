<DOC>
<DOCNO> 390457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy11.html </URL>
<DATE> 2005/10/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erdoğan'a suikast girişimi... Sanık Susma hakkımı kullanmayacağım 
</HEADLINE>
<TEXT>

     Başbakan Recep Tayyip Erdoğan’a, Kütahya ziyaretinde suikast girişiminde bulunduğu iddiasıyla 12 Eylül’de tutuklanan Mustafa Bağdat’ın yargılanmasına başlandı. 
     Sanığın, "susma hakkını kullanmayacağını" bildirdiği ilk duruşmada, mahkeme heyeti, Cumhuriyet Savcısı’nın "kamu güvenliği açısından yargılamayla ilgili "gizlilik kararı" alınması yönündeki istemini kabul etti. 
     Kütahya Cumhuriyet Başsavcılığı’nın, Bağdat hakkında Kütahya Ağır Ceza Mahkemesi’nde açtığı kamu davasının ilk duruşmasında, sanık ve avukatı Hatice Burcu Güngör hazır bulundu. 
     Gazetecilerin de izlediği duruşmanın başında Mahkeme Heyeti Başkanı Muzaffer Karadağ’ın, kimliği ve adresiyle ilgili sorularını yanıtlayan, evli ve bir çocuk babası olduğunu, Mersin’de oturduğunu anlatan Bağdat, Karadağ’ın "Mesleğiniz nedir" sorusuna "Tekstilciyim" yanıtını verdi. Sanık, aylık gelirinin sorulması üzerine de "Yaklaşık 800-1000 YTL" olduğunu bildirdi. 
     Mahkeme Başkanı’nın "Susma hakkını kullanmak istiyor musun " şeklindeki sorusu üzerine sanığın avukatı Hatice Burcu Güngör müvekkilinin bu hakkı kullanmayacağını belirtti, daha sonra söz alan Bağdat da, "Susma hakkımı kullanmayacağım" dedi. 
     
     GİZLİLİK KARARI 
     Duruşmada daha sonra, Bağdat’la ilgili iddianameyi hazırlayan Cumhuriyet Savcısı Gökhan Mesci, "kamu güvenliği açısından yargılama ile ilgili gizlilik kararı alınması" isteminde bulundu. 
     Bu konuda görüşleri sorulan Bağdat ve avukatı, yargılamanın "açık yapılmasını" isterken, mahkeme heyeti, yaptığı değerlendirme sonucu, savcının teklifini yerinde buldu ve yargılamanın "gizlilik içinde" yapılmasını kararlaştırdı. Karar üzerine duruşmayı izleyen basın mensupları ve izleyiciler mahkeme salonundan çıkarıldı. 
     Bağdat’ın, 13 yıldan 20 yıla karar hapis cezası istemiyle yargılandığı bildirildi. 
     Bağdat’ın avukatı Hatice Burcu Güngör’ün, Ankara Barosu’na kayıtlı olduğu ve MHP’den ihraç edilen eski Mersin Milletvekili Ali Güngör’ün kızı olduğu öğrenildi. Duruşmaya katılan Ali Güngör de gizlilik kararının alınmasının ardından izleyicilerle birlikte salondan çıkarıldı. 
     Bu arada, Başbakan Recep Tayyip Erdoğan’ın şikayet dilekçesinin, Başbakanlık Hukuk Müşavirliği’nce Kütahya Cumhuriyet Başsavcılığı’na ulaştırıldığı öğrenilirken, Bağdat’ı gözaltına alan polislerin davada tanık olarak ifade verecekleri bildirildi. 
     Basın mensuplarının sanığın adliyeye getirilişi sırasında görüntü alabildikleri davanın ilk duruşmasına, Mustafa Bağdat’ın ailesinin ve yakınlarının katılmadığı gözlendi. 
     
     OLAY 
     Başbakan Erdoğan, 12 Eylül Pazartesi günü, 2005-2006 eğitim-öğretim yılının açılışı dolayısıyla Kütahya’da düzenlenen törene katıldıktan sonra alandan otobüsle ayrılırken, protesto gösterisinde bulunan Mustafa Bağdat gözaltına alınmıştı. 
     Zanlıyla birlikte, elinde taşıdığı poşetin içindeki ekmeklerden birinin içine sakladığı tabanca ele geçirilmiş, Kütahya Cumhuriyet Başsavcısı Eren, aynı gün düzenlediği basın toplantısında, Bağdat’ın Başbakan Erdoğan’a suikast düzenleme hazırlığındayken yakalandığını açıklamıştı. 
     
</TEXT>
</DOC>
