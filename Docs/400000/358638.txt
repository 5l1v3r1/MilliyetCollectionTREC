<DOC>
<DOCNO> 358638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko23.html </URL>
<DATE> 2005/07/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bakan Güler Top kaç kere direkten döndü, bu kez gol olmalı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yönetimin üç erki olan yasama, yürütme ve yargıyı düşünmeden enerji özelleştirmelerinin yapılamayacağını söyledi. 
     Güler, ''çünkü bu top kaç kere direkten döndü, kaç kere auta çıktı. Ama bunun bu kez, mutlaka gol olması gerekiyor'' dedi. 
     Bakan Güler, Hilton Otelinde düzenlenen ''Türkiye Elektrik Dağıtım Tesislerinin Özelleştirilmesi'' konulu konferansta yaptığı konuşmada, enerjinin çok derin bir konu olduğunu anlatırken, Enerji Bakanlığı olarak enerji özelleştirmelerine, dağıtımdan üretime ve enerji kaynaklarına kadar bir bütün olarak baktıklarını söyledi. 
     Yönetimin üç erki olan yasama, yürütme ve yargıyı düşenmeden enerji özelleştirmelerinin yapılamayacağını anlatan Bakan Güler, ''Çünkü bu top kaç kere direkten döndü, kaç kere auta çıktı. Ama bunun mutlaka bu kez gol olması gerekiyor. Hakimin kabul edebileceği bir gol olması gerekiyor'' diye konuştu. 
     Konunun yasamayla ilgili durumunun çok önemli olduğunu ifade eden Güler, daha önce çok acele çıkarılan yasaların şimdi masaya yatırıldığını söyledi. 
     Yürütmenin, Enerji ve Tabii Kaynaklar Bakanlığı'na ait olduğuna dikkati çeken Güler, ''yürütme bizim işimiz. Özel sektörün işine karışmayacağız. Ama kontrol görevimizi de yerine getireceğiz'' dedi. 
     Bakan Güler, konunun yargı boyutunun da çok iyi düşünülmesi gerektiğini vurguladı. 
     
     ENERJİ ÖZELLEŞTİRMELERİNİN FARKI 
     Bu arada enerji özelleştirmelerinin basit bir satış olayı olmadığını ve özelleştirmede enerjinin bir ayrıcalık taşıdığını ifade eden Güler, arz güvenliği bakımından tehlikeye düşürmeyecek, sanayici ve tüketiciyi enerji konusunda darboğaza sokmayacak bir özelleştirmenin yapılması gerektiğinin altını çizdi. 
     Bakan Güler, bu nedenle enerji özelleştirmesinde çok sağlıklı bir işlem yapılması gerektiğine işaret ederek, ''Herkesin görevini çok iyi yapması gerekiyor. Çünkü bunun maliyeti çok ağır'' şeklinde konuştu. 
     
     FİRMALARA UYARILAR 
     Enerji özelleştirmelerine katılacak firmalara da uyarılarda bulunan Güler, özelleştirmeden sonra, dağıtımdan üretime, kayıp kaçakların azaltılmasına kadar, enerjideki tüm işlerin özel sektör tarafından yapılacağını kaydetti. 
     Güler, ''serbestlik hiç bir zaman başıboşluk değildir. Enerji Bakanlığı olarak kontrol görevimizi her zaman yerine getireceğiz'' dedi. 
     
     DİĞER KONUŞMACILAR 
     Konferansta konuşan TBMM Enerji Komisyonu Başkanı ve AK Parti Kütahya Milletvekili Soner Aksoy da, Enerji Bakanlığı'nın enerji konusunda birikimli bir kuruluş olduğunu belirtirken, Özelleştirme İdaresi Başkanlığı'nın enerji özelleştirmelerinde mutlaka bakanlıktan faydalanması gerektiğine dikkati çekti. 
     Enerjinin tüm insanları ilgilendirdiğini belirten Aksoy, yeni yasama döneminde enerji komisyonu olarak tüm enerji özelleştirmelerini yakından takip edeceklerini vurguladı. 
     TBMM Enerji Komisyonu Üyesi ve CHP Adana Milletvekili Tacidar Seyhan da, enerji özelleştirmelerinin hangi alanda, nasıl yapılacağını belirleyecek bir strateji oturtulması gerektiğini kaydetti. 
     Seyhan, yatırımcı için yatırım güvenliği kadar, mali istikrarı da koruyacak gerekli tedbirlerin alınmasının önemine işaret etti. 
     
</TEXT>
</DOC>
