<DOC>
<DOCNO> 381791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/axyas01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasırgalara karşı 'Zihni Sinir' icatları 
</HEADLINE>
<TEXT>


AFP, kasırgalara karşı gündeme getirilen birbirinden ilginç önerleri derledi. Bunlar arasında bulutlara zamk dökmek de var, atom bombası atmak da... 


Denize petrol dökmek, yağmuru ağırlaştırmak, denizi soğutmak, hatta meteorolojik nükleer savaş başlatmak... 
Bunlar, bazı mucitlerin kasırgaların insanlığa zarar vermesini önlemek amacıyla ortaya attığı fikirlerden bazıları. AFP muhabirinin derlediği habere göre, Sovyetler, 70'li yıllarda hortumun deniz suyunu elektrikli süpürge gibi emmesini önlemek için Pasifik'e kasten petrol akıttı. Ancak Sovyet rejimi, bu denemenin sonuçlarını hiçbir zaman açıklamadı. Bu konuda kafa yoran bir Amerikalı uzman, hortumun suyu emmesini önlemek için deniz yüzeyinde en az 1800 km2'lik alana örtü serilmesi gerekeceğini hesapladı, ancak bunu kimse denemedi. 

Ciddileri de var ama... 
Buna karşılık Amerikalılar başka ciddi denemeler yaptı. 
1961'de Esther, 1963'te Beulah, 1969'da Debbie ve 1971'de Ginger kasırgalarına karşı 'Stormfury Kasırga çılgınlığı ' adını verdikleri operasyonu uyguladılar. Amaçları, kasırganın gözünü çevreleyen bulutlara gümüş iyodür atarak, bu alandaki alçak basıncı güçlendirip kasırganın 'havasını almaktı'. 
O vakitler bir araştırma laboratuvarında çalışan bilim adamı Hugh Willoughby, bu sonucun doğal yoldan da oluşabileceği sonucuna vardı. Nitekim ABD'yi vuran Rita kasırgasının, Saffir-Simpson ölçeğinin en yüksek 5. basamağından 3. basamağa böyle doğal yoldan gerilediğini belirten ve Florida Üniversitesi'nde ders veren Profesör Willoughby, bu konuda şöyle konuştu "Kafam çalışsaydı, bulutlara gümüş iyodür gönderir, rüzg r hız kaybedince de, Houston'u kurtaran adam olduğumu söyleyip 50 milyon dolar rica ederdim..." 

Bunlar da diğer 'uçuk' öneriler 

AFP'nin derlemesinde, kasırgalara karşı diğer ilginç öneriler ise, şöyle özetlendi 
Bazıları, kasırgalara karşı nükleer savaş ilan etmeyi önerdi, ancak radyoaktif kirliliğin insanların yaşadığı bölgelere ulaşma riski vardı. Uzmanlar, bu tekniğin başarı şansını da yüksek bulmadı. Zira, tam anlamıyla oluşmuş bir kasırga, 20 dakikada bir infilak eden 10 megatonluk nükleer bomba kadar enerji yayıyordu.Bir sanayici, bulutlara 'zamk' dökmeyi önerdi. Tonlarca yapışkan madde, yağmuru ağırlaştırarak, kasırga gözünün, yükselmesini engelleyecekti. Uzmanlar, bir tek kasırgayı etkisiz kılabilmek için 38 bin ton yapışkan madde gereketiğini hesapladılar.Bazı uzmanlar da, okyanus sularının ısınmasının kasırgalara yol açtığını göz önüne alarak, denizleri niçin soğutmadıklarını sordu. Buzdağları göndermek, deniz dibinde bulunan derin çukurlardaki suyu yükseltmek cazip öneriler olarak görünüyor. Denizlerin soğutulmasına bir zamanlar kafa yorduğunu belirten 
Prof. Willoughby, bu konuda da, 'evdeki hesabın çarşıya uymayabileceği' fikrinde. "Büyük mühendislik projelerine girişmek, çok daha kötü sonuçlara yol açabilir. Nitekim, buzdağı projesi, büyük bir buzlanma çevrimine yol açabilir, bunu önceden bilemezsiniz..." 
Kısacası, ABD bilim dünyası, onca öneriye rağmen, şimdilik kasırgaları 'kabullenmeyi' tercih ediyor. 


</TEXT>
</DOC>
