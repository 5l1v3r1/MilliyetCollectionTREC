<DOC>
<DOCNO> 354327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun36.html </URL>
<DATE> 2005/06/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Barroso 'AB'de Türkiye tartışması açılsın' 
</HEADLINE>
<TEXT>

     AB Komisyonu Başkanı Jose Manuel Barroso, AB’nin Türkiye’nin adaylığını açıkça tartışması gerektiğini söyledi. 
     Barroso, Brüksel’de düzenlediği basın toplantısında, AB’nin, Fransa ve Hollanda’daki AB Anayasası referandumlarında seçmenlerin Türkiye ile ilgili olarak verdiği mesajları gözden kaçırmaması ve AB’nin gelecekteki genişleme sürecinin "üye ülkeler tarafından çok iyi anlaşılacak şekilde" yapılması gerektiğini söyledi. 
     Bu konuya ciddiyetle yaklaşılmamasının tam anlamıyla bir hata olacağını savunan Barroso, Türkiye ile müzakerelerin 3 Ekim’de başlaması yönündeki kararda bir değişiklik olmadığını belirtti, ancak müzakerelerin ucunun açık olması çağrısında bulundu. 
     Barroso, AB’nin uzun dönemli bütçe konusunda kısa sürede anlaşmaya varmaması halinde bunun acısını ilk önce, birliğe yeni giren Doğu Avrupa ülkelerinin çekeceğini söyledi. 
     AB Komisyonu Başkanı Barroso, "En kısa zamanda bir karar almamamız durumunda ’felce uğrama’ riski olduğunu düşünüyoruz. Bunun politikalarımız ve özellikle yeni üye ülkeler üzerinde çok olumsuz bir etkisi olacak" dedi. 
     
     "BÜTÇE KONUSUNDA ANLAŞMA SAĞLANAMAZSA AB FELÇ OLABİLİR" 

     öte yandan Barroso, geçen hafta başarısızlıkla sonuçlanan AB zirvesinin ardından çabuk ve hızlı bir şekilde bütçe konusunda anlaşmaya varılamadığı takdirde, doğacak belirsizlikten özellikle birliğin yeni üyelerinin büyük zarar göreceği uyarısında bulundu. 
     Komisyon Başkanı Barroso, AB'nin 2007-2013 yılları bütçesini belirlemek için geçen hafta yapılan zirvenin başarısızlığa uğramasına neden olan tarımsal sübvansiyonlar ve İngiltere'ye yapılan geri ödemeler konusunda da tarafları uzlaşmaya çağırdı. 
     AB Zirvesi, birliğe yaptığı katkılar karşılığında AB hazinesinden geri ödeme adı altında net para transferi alan İngiltere'nin bu geri ödemelerin azaltılmasını, AB çiftçilerine ödenen sübvansiyonların da azaltılması şartına bağlamasıyla çıkmaza girmişti. 

     
</TEXT>
</DOC>
