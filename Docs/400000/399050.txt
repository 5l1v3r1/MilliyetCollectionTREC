<DOC>
<DOCNO> 399050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur07.html </URL>
<DATE> 2005/11/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Eşini vuranın adını 4 ay sonra söyledi "Önce taciz etti, sonra öldürdü" 
</HEADLINE>
<TEXT>

     
     Şenol ÇAKIR YAKAKENT Samsun , DHA 
     
SAMSUN’un Yakakent İlçesi'ne bağlı Çamalan Köyü’nde 35 yaşındaki Ayşe Açıkgöz’ü sözlü olarak taciz eden ve Seni mini eteklerle gezdireceğim’ dediği öne sürülen 55 yaşındaki Şengezer Çağla, kadının eşi 50 yaşındaki Mustafa Açıkgöz’ü av tüfeğiyle öldürdü. Cinayete tanık olan Ayşe Açıkgöz, Çağla'nın kimliğini, kendisini tehdit ettiği gerekçesiyle 4 ay sakladı. Soruşturma derinleştirilince jandarmaya cinayetle ilgili gördüklerini bildirmek zorunda kaldı. Yakalanan Şengezer, tutuklandı. 
     Yakakent ilçesi Çamalan Köyü Dikencik Mahallesi’ndeki cinayet 4 ay önce işlendi. Köyde çiftçilik yaparak geçimini sağlayan 1 çocuk babası Mustafa Açıkgöz’ün avcı arkadaşı Şengezer Çağla, misafir olarak geldiği evde arkadaşının eşi Ayşe Açıkgöz’e sözlü tacizde bulundu. Çağla’nın Ayşe Açıkgöz'e, Mustafa’nın başına bir şey gelirse, seni burada bırakmayacağım. Seni kısa kollu elbiselerle, mini eteklerle gezdireceğim'' dedi. Bu sözlerden rahatsız olan Açıkgöz, olayları eşine anlattı. Mustafa Açıkgöz, 2 gün sonra evinin kapısı önünde tüfekle öldürüldü. Jandarma tarafından ifadesi alınan cinayeti gören Ayşe Açıkgöz, gördüklerini anlatmadı. İlçe Jandarma Komutanlığı’na bağlı ekipleri soruşturmayı derinleştirdi. Yeniden ifadesi alınan Ayşe Açıkgöz, cinayeti Şengezer Çağla'nın işlediğini söylemek zorunda kaldı. 
     Ayşe Açıkgöz ifadesinde, Şengezer Çağla’nın sık sık 15 yıllık eşi Mustafa Açıkgöz’ü görme bahanesiyle eve geldiğini ve kendisini sözlü olarak taciz ettiğini söyledi. Açıkgöz, Bana elbiseler alacağını, paşalar gibi yaşatacağını söylüyordu. Tacizlerine daha fazla dayanamadım ve eşime bunu açıkladım. İki gün sonra eşim evden ayrılınca tüfek sesi duydum. Dışarı çıktığımda Şengezer Çağla’yı elinde tüfeğiyle kaçarken gördüm. Beni tehdit ettiği için onun adını söylemedim. Ben eşimi çok seviyordum. Bu vicdan azabıyla daha fazla yaşayamayacağımı anladım'' dedi. 
     Bunun üzerine Yakakent İlçe Merkezi’nde oturan Şengezer Çağla jandarma tarafından gözaltına alındı. Suçlamaları kabul etmeyen Çağla, tutuklanarak cezaevine konuldu. 
     
</TEXT>
</DOC>
