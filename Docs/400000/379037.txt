<DOC>
<DOCNO> 379037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur10.html </URL>
<DATE> 2005/09/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Üniversiteli hacker tutuklandı 
</HEADLINE>
<TEXT>

     
     Ramazan ÇETİN DENİZLİ, DHA 
     
DENİZLİ'de, internetten Edirne'deki bir turizm firmasının hesabına girerek 15 bin YTL'yi kendi hesabına aktaran Pamukkale Üniversitesi İktisadi İdari Bilimler Fakültesi Kamu Yönetimi Bölümü öğrencisi 20 yaşındaki F.G. tutuklandı. 
     Olay, geçen hafta içinde bankanın para transferini fark etmesiyle ortaya çıktı. İddiaya göre, Pamukkale Üniversitesi İktisadi İdari Bilimler Fakültesi Kamu Yönetimi bölümü öğrencisi F.G. ile aynı üniversiteden arkadaşı 22 yaşındaki Y.K.B., internette chat yaparken Rus uyruklu Anton Tischenko ve Vasili Milinov ile tanıştı. Aynı zamanda usta bir hacker olduğu öğrenilen Tischenko, internetten dolandırıcılık olayını iki öğrenciye öğretti. F.G., bir internet kafeden Edirne'deki Korur Turizm Şirketi'nin İş Bankası'ndaki hesabına girerek 15 bin YTL'lik B tipi yatırım fonunu paraya çevirdi. F.G., daha sonra kendi adına Denizli'de açtırdığı Oyakbank hesabına parayı yine internetten EFT yaptırdı. Bu sırada İş Bankası yetkilileri, firmanın yetkilileriyle görüşünce olay ortaya çıktı. Banka yetkilileri polisi uyararak dolandırıcıların yakalanmasını istedi. 
     Önceki gün Oyakbank Şubesi'ne giden F.G., parayı çekmeye çalışırken, polis tarafından suçüstü yakalandı. Gözaltına alınan F.G. ve arkadaşı Y.K.B., dün mahkeme çıkarılmak üzere Cumhuriyet Savcılığı'na sevk edildi. Mahkemeye çıkarılan zanlılardan Y.K.B., tutuksuz yargılanmak üzere serbest bırakılırken, F.G. tutuklandı. Denizli Emniyet Müdürlüğü Kaçakçılık ve Organize Suçlar Şubesi, olayı İnterpol'e bildirerek Rus uyruklu iki kişinin yakalanmasını istedi. 
     
</TEXT>
</DOC>
