<DOC>
<DOCNO> 383253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derslik bir maçtı' 
</HEADLINE>
<TEXT>


Daum, Şampiyonlar Ligi'nden Süper Lig'e dönüşlerinin kolay olmadığını söyledi, "Fiziksel yorgunluğun bununla alakası yok. Sorun kafa yapısı ile ilgili" dedi 

YUSUF KOBAL 


Fenerbahçe Teknik Direktörü Christoph Daum, "Şampiyonlar Ligi'nden Süper Lig'e dönüşümüz kolay olmadı" dedi. Alman hoca, Konyaspor karşısında her zaman olduğu gibi göze hitap eden bir oyun sergilediklerini ifade etti, "Fiziksel yorgunluğun bununla alakası yok. Sorun kafa yapısıyla ilgili. Bu tip maçlar, ders çıkarılacak maçlardır" diye konuştu. 
İlk yarıda rakibe çok fazla alan bıraktıklarını kaydeden Daum, şunları söyledi "Agresif oynamadık. Böyle yaparsak bütün takımlar bize çelme takabilir. İkinci yarıda rakibe karşı üstünlüğümüzü artırdık ve galibiyete ulaşmayı başardık. Bu sezon, geçen yıla göre 4 puan önde gidiyoruz. Konyaspor'a karşı önemli bir galibiyet aldığı için oyuncularımı kutluyorum. Sakin olmasını bildiler. Çok önemli bir dönemi başarıyla kapadık. Hakedilmiş bir dinlenme dönemine giriyoruz. Artık Fatih Terim ve Milli Takım'a başarılar diliyorum." 
Tecrübeli çalıştırıcı, Anelka'nın pozisyonu ile ilgili olarak da "Bulunduğum yerden golde bir şey yok gibi geldi" yorumunu yaptı. 

Hooijdonk siftah yaptı 

Pierre van Hooijdonk yeni takımı NAC Breda forması altında Hollanda Ligi'nin 7. haftasında golle tanıştı. İki sezon Fenerbahçe forması giyen yıldız, Sarı-Siyahlılar'ın deplasmanda Roosendaal'ı yendiği maçta penaltıdan ağları havalandırıp, ilk golünü kaydetti. Breda, Hollanda Ligi'nde maç fazlasıyla 5.'liğe yükseldi. 


</TEXT>
</DOC>
