<DOC>
<DOCNO> 352554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko17.html </URL>
<DATE> 2005/06/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Danıştay Sistemden ayrılanlara nemaları taksitler halinde ödenecek 
</HEADLINE>
<TEXT>

     Danıştay 10. Dairesi, aylığından zorunlu tasarruf kesintisi yapılırken sistemden ayrılanlara, tasarruf miktarı ve nemalarının taksitler halinde ödenmesine karar verdi. Bu durumda olanların hak düşürücü süre olan 10 yılı geçirmemiş olmaları gerekecek. 
     Ankara Bölge İdare Mahkemesi çalışanlarından Yıldız Özdoğan, aylığından yapılan tasarruf kesintisinin, devlet katkısı ve nemalarıyla birlikte ödenmesi istemiyle Hazine Müsteşarlığı’na başvurdu. 
     Özdoğan, Hazine’nin zımni ret kararının iptali ile kesinti, devlet katkısı ve nema tutarının tamamının yasal faiziyle birlikte ödenmesi istemiyle dava açtı. 
     Ankara 10. İdare Mahkemesi, istemi kabul etti. Hazine Müsteşarlığı bu kararı temyiz ederek, bozulmasını istedi. 
     Temyiz istemini görüşen Danıştay 10. Dairesi, yerel mahkemenin kararını onadı. 
     Kararda, 3417 sayılı Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanun’un bazı maddelerinin Anayasa Mahkemesi’nce değişik tarihlerde iptal edildiği anımsatıldı. 
     Anayasa Mahkemesi’nin iptal kararıyla hak sahiplerinin tasarruf kesintisi, devlet veya işveren katsısı ve nemasını isteyebilmelerini belirli sürelerde tasarrufta bulunma zorunluluğuna bağlayan yasal düzenlemelerin yürürlükten kalktığı kaydedilen kararda, böylece hak sahiplerinin üzerilerinde mülkiyet hakkına sahip oldukları tasarruf kesintileri ve nemalarını belirli sürelerde tasarruf etme şartına bağlı olmaksızın isteyebilme hakkının doğduğu ifade edildi. 
     Davanın açılmasından sonra zorunlu tasarruf kesintilerinin tasfiyesini öngören 48 sayılı Yasa’nın yürürlüğe girdiği anımsatılan kararda, bu yasanın ana para ve nemaların taksitler halinde ödenmesini hüküm altına aldığı, 3417 Sayılı Yasa’yı da yürürlükten kaldırdığı belirtildi. 
     Kararda, "Bu durumda 48 Sayılı Yasa’nın 7. maddesi hükmü gereği 3417 Sayılı Yasa kapsamında bulunan alacakları için dava açan hak 
     sahiplerine hesaplarında bulunan tutar ödenirken, varsa daha önce yapılan ödemeler dikkate alınarak mükerrer ödemeye neden olunmadan anılan yasanın 6. maddesinde taksitler halinde halen devam eden ödeme belirtilen plan dahilinde ödeme yapılması gerekmektedir" denildi. Danıştay yetkilileri, bu durumda olanların, idareye başvurması için hak düşürücü süre olan 10 yılı geçirmemiş olmaları gerektiğini bildirdiler. 
     
</TEXT>
</DOC>
