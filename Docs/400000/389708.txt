<DOC>
<DOCNO> 389708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/ygokce.html </URL>
<DATE> 2005/10/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Futbolda 'tepişme' süreci 
</HEADLINE>
<TEXT>



Sepp Blatter, geçenlerde dünya futbolunun hesaplanamayan aşırı endüstriyel gelişiminden rahatsızlığını dile getirdi. Göndermelerle sözü Chelsea'nin Rus patronu Abramoviç'e kadar uzatıp, her şeyi para ile çözmenin çok doğru bir seçim olmadığını anlatmaya çalıştı. 
Profesyonel futbolculara ödenen ücretlerin aşırı biçimde yükseldiğini, o paralarla oluşan egoların da kolay kolay tatmin edilemediğini dile getirdi. 
Blatter'in derdini çok iyi anlıyorum... 
Gazeteciliğimin ilk yıllarında bisikletle antrenmana gelen, kulübe yakın çevrede orta direk standartların içinde yaşayan, kendisine futbolculuk dışında roller yüklenmemiş yıldızların varlığına tanık oldum. Hepsi de bizden biriydi... Başarıları ya da başarısızlıkları hayatın normal akışı içindeki küçük engebelerden başka bir şey değildi... 
Şimdikiler, yüksek duvarlarla çevrilmiş sitelerde oturuyorlar... Korumalarla gezenine henüz rastlamadım ama, yanlarında bir tür " güvenli refakatçi " diyebileceğim kişilerle dolaşıyorlar. Dost çevreleri oldukça dar... Takım arkadaşlarıyla iletişimleri sorunlu yıldızlar olduğunu görüyorum. Halktan, futbol seyircisinden kopuklar... Kendilerine ödenen rüya paralarla kurdukları hayatı sürdürebilmek için futbol oynamak onlara yetmiyor... Farklı rollerle de insanların karşısına çıkıyorlar. Bir tür iktidar savaşına girişip sorunlar, polemikler yaratıyorlar... 
Hasan Şaş, geçen hafta Denizlispor'a gol attığı maçın 1- 1 berabere bitmesinden sonra sonucu profesyonel bir soğukkanlılıkla karşılamak, en azından sportif hazım kapasitesini zorlamak yerine öğrendik ki soyunma odası tünellerinde esip gürlemiş... Hakem Selçuk Dereli'nin duyup rapor edeceği biçimde ağzını da bozmuş... 
Elbette Bülent Tulun'un " Orası bizim yatak odamız " diyerek futbolcusunun davranışını örtme ve onu sorumsuz kılma gayretlerini anlıyorum. Çünkü o da Galatasaray'ın çıkarlarını savunmak üzere maaş alan bir görevli... Hasan Şaş'ın tedbirli olarak PFDK'na sevk edilmesine böyle bir tepki göstermesi beni çok şaşırtmıyor. 
Öte yandan Hakan Şükür'ün, tek başına topla buluşup boş alandaki driplinginden sonra Süleymanou'ya golü atamamasının özeleştirisini yapmak yerine, hakem Selçuk Dereli'ye " Dileriz bugünkü gibi ,seyircinin etkisi altında kalmadan başka yerlerde de cesaretini gösterir " sitem mesajları göndermesi de çok doğal. Yine de maçı sakin kafayla seyredip ertesi gün Dereli'den özür dilemesini takdirle karşılıyorum. 
Kişilerle değil, olaylarla, değişimle ilgiliyim... O yüzden bu yazıda adı geçen hiç kimse bireysel olarak kendilerine haksızlık ettiğimi sanmasın. 
Paralar, hedefler ve beklentiler öylesine büyüdü, egolar öylesine şişti ki, insanlar tatmin olmadığı zaman mutlaka hesap sorar hale geldiler. Hesap sormanın sınırları yargısız infazın kapılarına dayandı. Oysa gördük, Selçuk Dereli, bir takım uygulama ve usul hataları yapmakla birlikte maçın sonucu üzerinde etkili olacak bir yanlışın da sahibi değildi. 
Para, şan, şöhret, toplumsal statü ve iktidar, futbolda giderek kontrol edilemeyen bir sınıf yarattı. Başkanlar ve yöneticiler de sivil toplum liderliği rolünden soyunup tüm yetkileri kendilerinde toplayan, kişilere ve kurumlara karşı tartışılamayan dikta heveslerine kapılır oldular. Geçenlerde bu konuları tartıştığım bazı yönetici dostlar, bana başkanlarının ceberrut tutumundan dert yanıyordu... 
Elbette futbolun zenginleşmesi, endüstriyel özellikler kazanması, giderek bir sektör oluşturması korkulacak kötü bir şey değil. Ne var ki bu zenginleşmenin içinde bizler sürekli iktidar çatışmaları yaratıp günah keçileri arıyoruz. O günah keçileri de geçen hafta haksız biçimde saldırıya uğrayan, yargılanan Selçuk Dereli örneğindeki gibi hakemler oluyor genellikle...Onlardan sonra da sıra bize, medyaya geliyor 
Futboldaki tepişme sürecini bitirmemiz gerekiyor... Futbolun oyun olarak güzelliğini ve masumiyetini korumamız gerekiyor. Kavgalarla, paranoyalarla oyunu savaş haline getirirsek, korkarım ki günün birinde sadece hakemler değil, hepimiz kurban olacağız 

Kafama 'Kaya' düştü 

Bir meslektaşım haber verdi... Sevgili dostum Kaya Çilingiroğlu, Lig TV'deki "Serbest Atış" programında Korkut Göze, Güven Taner ve benim için "Saygın ama statükocu yazarlar" değerlendirmesini yapmış... Sonra da asıl iddiasını dile getirmiş "Onlar Demirören yönetimine başlangıçta destek verdiler... Şimdi eleştiriyorlar. Oysa ben baştan beri bu yönetimin başarılı olamayacağını söylüyordum." 
Kaya'yı , çocukluğundan beri tanırım... Havuzların hırçın rekortmeniydi... Bugün de medyada en keskin yorumları yapan sıkı bir Beşiktaşlı... Arkadaşlarım adına konuşmak istemem... Ama kendi adıma şu "statükocu" sözcüğünü kabul etmediğimi belirtmeliyim. Kaya, görüşlerini BJK kongre üyesi bir medya mensubu olarak dile getiriyor. Ben kulüp üyesi olmayan bir spor gazetecisiyim. Benim mesleksel anlayışım, elbette kongrede kanaat ve oy sahibi olan, sonra da o kanaatini ve oyunu etkileyen tercihlerini yazarak kamuoyuna aktaran kişilerle bire bir uyuşmayabilir... Gazeteci, özellikle yönetimler karşısında mesafeli, sakin ve soğukkanlı olmalı. Yöneticilerin olaylar karşısındaki tavrını, kararlılığını ve çözümleme yeteneğini yorumlamalı. Böyle bakınca Yıldırım Demirören'in başarılı olduğunu söyleyemem. En baştan başarısız olacağını söylemek de benim anlayışımın dışında bir iddiacılık olurdu. 
Kaya'yı seviyorum.... Görüşlerine saygı duyuyorum ve yönetimlerin başarısına dönük tahmin ve kanaat öncülüğünü de ona bırakıyorum. 

Futbola bir 'ombudsman' gerekli 

Deniz Barış, futbolda denizin bittiğini, savaşın da kızışacağını gösteren olayların merkezi oldu. 
Geçen yıl Gençlerbirliği'nde kalmasını sağlama alacak 1 milyon Euro'luk tazminata bağlı yazılı anlaşma yaptıktan sonra Fenerbahçe'ye geldi. Sonrasını biliyorsunuz... O tazminatın ödenmemesi üzerine İlhan Cavcav'ın başlattığı tahsilat süreci müthiş bir kaos yarattı. 
Şimdi Deniz futbol oynayamıyor... Gençlerbirliği, parasını alamıyor... Tahkim Kurulu, darmadağın olmuş... İstifalar yüzünden özerk futbolun en üst yargı organı yok 
Kulüpler, federasyon ve kurumlar, basit bir anlaşmazlığı çözemediler, krizi büyütüp kaosa dönüştürdüler... Bir insan, borcunu ödeyebilmek için çalışmak ve üretmek hakkından alıkondu... Bütün bunlar çağdaş bir hukuk devletinde yaşandı... 
Oysa futbolumuzun güvenilir, sözü dinlenir bir ombudsmanı olsaydı... Bu işi resmi dosyalarla kurumları aşındıran tartışmalar yerine bir uzlaşma masasına taşısaydık.... Belki çözebilirdik... 
Ama zor olanını seçtik... Deniz'i bitirdik 
Aferin bize 



</TEXT>
</DOC>
