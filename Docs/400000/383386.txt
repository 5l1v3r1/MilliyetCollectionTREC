<DOC>
<DOCNO> 383386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur05.html </URL>
<DATE> 2005/10/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Turşu kovasında boğuldu 
</HEADLINE>
<TEXT>

     Yasin ÖREN DHA 

      ZONGULDAK'ın Alaplı İlçesi’nde, turşu suyu dolu kovanın içine düşen 2 yaşındaki Ebru Erdoğan boğularak yaşamını yitirdi. 
     İlçeye bağlı Aşağıdoğancılar Köyü’nde oturan Müşerref ve İlyas Erdoğan çiftinin tek çocuğu olan Ebru, turşu kuran annesinin evlerinin bahçesine bıraktığı turşu suyu dolu kovanın içine bakmak isterken dengesini kaybederek düştü. Yaklaşık 60 santimetre genişliğindeki kovanın içine yüz üstü düşen küçük kız, çıkmayı başaramayınca boğularak can verdi. Mutfaktan bahçeye çıktığında, kovaya düşen kızını gören anne Müşerref Erdoğan, hemen Alaplı Devlet Hastanesi’ne götürdü. Ancak, hastanede yapılan kontrolde küçük kızın, olay yerinde öldüğü anlaşıldı. 
     Jandarma, olayla ilgili soruşturma başlattı. 
     
</TEXT>
</DOC>
