<DOC>
<DOCNO> 367131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur36.html </URL>
<DATE> 2005/08/04/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Egebank davasında savcıdan "görevsizlik kararı" talebi... 
</HEADLINE>
<TEXT>

     El konulan Egebank’ı zarara uğrattıkları iddiasıyla Yahya Murat Demirel’in de aralarında bulunduğu 37 sanığın yargılandığı davada Cumhuriyet Savcısı, dosyanın 
     görevsizlik kararı verilerek İstanbul 8. Ağır Ceza Mahkemesi’ne gönderilmesini istedi. İstanbul 1. Ağır Ceza Mahkemesi’ndeki duruşmaya, Yahya Murat Demirel’in de aralarında bulunduğu 34 tutuksuz sanık ve davanın 3 gıyabi tutuklu sanığı katılmadı. Duruşmada, Mahkeme Heyeti Başkanı Naşid Gürel, Yahya Murat Demirel’in avukatı Bülent Acar’ın, müvekkilinin sağlık sorunları nedeniyle duruşmaya katılamadığına dair dilekçe sunduğunu tutanağa yazdırdı. Mahkeme Başkanı Gürel, davaya ilişkin inceleme yapan 2 bilirkişinin 3 aylık ek süre talep ettiğini de tutanağa geçirdi. Duruşmada söz alan TMSF avukatı Uğur Uruşak, görülmekte olan dava dosyasının bankacılık suçlarına ilişkin ihtisas mahkemesi olan İstanbul 8. Ağır Ceza Mahkemesi’ne gönderilmesini istediklerini kaydetti. Bilirkişilerin belirli bir sürede raporlarını hazırlamaları gerekirken dava dosyasına bilirkişi raporunun sunulmadığını belirten Uruşak, dosyanın geri istenerek başka bir bilirkişi heyetine verilmesini ve bir an önce bilirkişi raporu alınmasını talep etti. Sanıklardan Cavit Çağlar’ın avukatı Prof. Dr. Erdener Yurtcan da söz alarak, TMSF avukatının davada "görevsizlik kararı" verilmesini istediğini hatırlatıp, "Bize göre mahkemeniz görevlidir. Mahkemeniz yargılamaya devam ederek esas hakkındaki kararını vermelidir" dedi. Görevsizlik konusunda görüşü sorulan Cumhuriyet Savcısı Ziya Hurşit Karayurt, Bankalar Kanunu’nun 24. maddesinin 2. fıkrasının, Bankalar Kanunu’na muhalefet suçlarına, ilin adını taşıyan 1. Ağır Ceza Mahkemelerinin bakacağını bildirdiğini hatırlattı. Aynı maddenin, Adalet Bakanlığı’nın teklifi üzerine Hakimler ve Savcılar Yüksek Kurulu’nun diğer bir Ağır Ceza Mahkemesini görevlendirebileceği gibi yeni bir mahkeme de kurulabileceğini içerdiğini anlatan savcı Karayurt, bu nedenle İstanbul’da 8. Ağır Ceza Mahkemesi’nin kurulduğunu kaydetti. "Yargıtay 7. Ceza Dairesi’nin, benzer bir dava dosyasına ilişkin olarak davaya İstanbul 8. Ağır Ceza Mahkemesi’nin bakmasının gerektiğini bildirdiğini" anlatan savcı Karayurt, bu nedenle "görevsizlik kararı" verilerek, dosyanın İstanbul 8. Ağır Ceza Mahkemesi’ne gönderilmesini talep etti. Bunun üzerine söz alan sanık avukatları, mütalaaya karşı diyeceklerini hazırlamak için süre talep ettiler. Ek süre taleplerinin celse arasında kabul edildiğinin bilirkişilere bildirilmesine, dosyanın bilirkişide olması ve mahkeme heyetindeki değişiklik nedeniyle "görevsizlik" konusunun gelecek celse düşünülmesine karar veren Mahkeme Heyeti, eksikliklerin tamamlanması için duruşmayı erteledi. 
     
     İDDİANAMEDEN 
     Kapatılan İstanbul DGM Cumhuriyet Başsavcılığı’nca hazırlanan iddianamede, 615 müşteki olduğu dikkate alınarak, suç tarihinde Egebank A.Ş ve Egebank Off-Shore Ltd. Şti’nin sahibi olan Yahya Murat Demirel’in 1890 ile 4 bin 727 yıl, bankanın yönetim kurulu üyesi Ali Süha Paya, bütçe ve mali kontrolden sorumlu müdür yardımcısı Sevtap Arslan, Egebank Off-Shore’nin kurucusu Kevin Hood, off-shore şirketin genel müdürü Aykut Karabulut ve aynı şirketin ortağı Hüsnü Barbaros Olcay’ın 1846 ile 4 bin 615’er yıl, Demirel’in yakın arkadaşı Gökalp Baştürk’ün 1863 ile 4 bin 6 yıl, Demirel’in firmalarında yönetici olan yakın arkadaşı Şaban Ayhan Tatlıgil’in de 1857 ile 4 bin 638 yıl arasında ağır hapis cezalarına çarptırılmaları isteniyor. 
     İddianamede, aralarında işadamı Cavit Çağlar, Egebank Yönetim Kurulu Üyesi Neslihan Demirel, Cenajans Grey’in sahibi Nail Keçili ve Akdeniz Turizm A.Ş’nin yöneticisi Ayşenur Demirel’in de bulunduğu diğer sanıkların ise 2 ile 78 yıl arasında değişen ağır hapis cezalarına çarptırılmaları talep ediliyor. 
     
</TEXT>
</DOC>
