<DOC>
<DOCNO> 382953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur17.html </URL>
<DATE> 2005/09/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hafta sonu yağışlı hava geliyor... 
</HEADLINE>
<TEXT>

     Meteoroloji Genel Müdürlüğü, hafta sonu gelecek yağışlı hava konusunda vatandaşları uyardı. 
     Meteoroloji Genel Müdürlüğü Analiz ve Tahmin Merkezi’nden yapılan açıklamaya göre, yurdun batı kesimleri yarın öğle saatlerinden itibaren Orta Akdeniz’den gelen yeni bir ılık ve yağışlı havanın etkisine girecek. 
     Açıklamaya göre, yarın, Trakya, Marmara’nın batısı, Kıyı Ege, Akdeniz kıyıları ve Göller yöresi yağışlı geçecek. Sağanak ve gök gürültülü sağanak şeklindeki yağışlar bu bölgelerde etkili olacak. 
     Pazar günü ise Marmara, Ege, Akdeniz, İç Anadolu, Batı Karadeniz ile Orta Karadeniz’in iç kesimleri yağışlı geçecek. Yağışların Marmara, İç Ege, Batı Akdeniz, İç Anadolu’nun batısı ile Batı Karadeniz’in batısında etkili olması bekleniyor. 
     Yağışlı hava, Pazartesi günü yurdun kuzey ve doğu kesimlerinde etkisini sürdürürken, hava sıcaklığı da bugün ve yarın İç ve Doğu kesimlerde artacak, Pazar gününden itibaren ise batı kesimlerden başlayarak azalacak. 
     
</TEXT>
</DOC>
