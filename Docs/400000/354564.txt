<DOC>
<DOCNO> 354564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/axdun01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devrimi, demokrasi gelsin diye yapmadık' 
</HEADLINE>
<TEXT>


İran'da cumhurbaşkanı adayı Ahmedinecad'ın demeçleri ne kadar koyu bir köktendinci olduğunu ortaya koyuyor 

DIŞ HABERLER SERVİSİ 


İran'da cumhurbaşkanlığı seçiminin ikinci turu için yarın sandık başına gidilirken, ilk turun birincisi eski başkanlardan Haşimi Rafsancani'yle yarışacak olan aşırı muhafazak r aday Mahmud Ahmedinecad'ın çeşitli politik ve sosyoekonomik konularda son derece radikal fikirler savunduğu ortaya çıktı. 
Reuters'ın dün servise koyduğu bir haber toparlamasında Ahmedinecad'ın şimdiye kadar seslendirdiği ancak uluslararası kamuoyuna pek yansımayan söyleminden örnekler verildi, bunlar Rafsancani'nin görüşleriyle karşılaştırıldı. İslamcı radikalizmin tavizsiz savunucusu olan eski polis şefi, bir konuşmasında demokrasi konusundaki görüşünü "1979 İslam Devrimi'ni demokrasi gelsin diye yapmadık" diye özetliyor. Ahmedinecad'ın fikri yapısını ortaya koyan bazı açıklamaları şöyle 
İnsanlar sadece başını örterek devrimci değerlere yeniden sahip olunacağını sanıyor. ABD ile iyi ilişkiler sorunlarımızın ilacı değil. Barışçı amaçlarla nükleer güce sahip olmak tüm İran halkının ortak talebi. Ancak köktenci bir hükümet bu konuda halktan yana tavır alabilir. Özel bankaların mevcut durumda ekonomi için pozitif veya yapıcı hiç -bir rolü yok, tersine yıkıcılar. Petrolümüze el koyan güç mafyasının ellerini keseceğim, bunun için canımı ortaya koyacağım. Halk petrol gelirlerinden payına düşeni günlük hayatının iyileşmesi şeklinde görmeli. 

Güç birliği 
Ahmedinecad'ın ilk turda gösterdiği sürpriz başarıyı ikinci turda da tekrarlamaması için reform yanlısı tüm gruplarla ılımlı muhafazak rlar Rafsancani'yi destekleyerek güçbirliğine gitme kararı aldı. Bu gruplar başta Tahran olmak üzere büyük kentlerde Rafsancani yanlısı ortak toplantı ve mitingler düzenlemeyi kararlaştırdı. 


</TEXT>
</DOC>
