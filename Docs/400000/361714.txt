<DOC>
<DOCNO> 361714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur14.html </URL>
<DATE> 2005/07/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sağanak yağış, hayatı olumsuz etkiliyor... 
</HEADLINE>
<TEXT>

     Yurt genelinde etkili olan sağanak yağış, hayatı olumsuz etkiledi. Trafiğe tıkayan yağış, bazı ev ve işyerlerinde de su baskınlarına neden oldu. Taşkın nedeniyle, D-100 Karayolunun Ankara istikameti, taşkın nedeniyle 1 saat trafiğe kapalı kaldı. Yolda 5 kilometrelik konvoy oluşurken, ekiplerin çalışmaları sonucu, karayolunda ulaşım yeniden başladı. 
     
     Gebze’de D-100 karayolu ulaşıma kapandı 

     
     İZMİT Kocaeli , DHA 

     KOCAELİ ve Sakarya bölgelerinde bu sabah etkili olan şiddetli yağmur, hayatı felç etti. Gebze’de D-100 karayolunun Yenimahalle geçişi, yağmur suları nedeniyle bir süre ulaşıma kapandı. Gölcük’e bağlı Yeni Ferhaniye Köyü’nde de bir eve yıldırım düştü. Sakarya'nın Kuzuluk Beldesi'nde, birçok tavuk çiftliğinin sular altında kalması sonucu binlerce tavuk ve civciv telef oldu. Çok sayıda maddi hasarlı ve yaralamalı kazalar meydana geldi. 
     Yağmur, daha çok Gebze ve Gölcük’te etkili oldu. Gebze’de yüksek kesimlerden gelen yağmur suları, D-100 Karayolu’nun Yenimahelle geçişinde birikti. Yer yer yarım metreye ulaşan su yüzünden birçok araç arızalanıp yolda kaldı. Saat 10.00’dan itibaren karayolunun İstanbul yönü ulaşıma kapandı. Yenimahelle’den Gebze’ye kadar yaklaşık 2 kilometrelik araç kuyruğu oluştu. Karayolları ekipleri, biriken suyun tahliyesi için çalışma başlattı. 
     Bu arada Gölcük’e bağlı Ferhadiye Köyü’nde de bir eve yıldırım düşmesi sonucu yangın çıktı. Olay sırasında kimsenin bulunmadığı evde çıkan yangın, köylülerin çabasıyla söndürüldü. 
     Bu arada, şiddetli yağmur nedeniyle Kocaeli Bölgesi’nde çok sayıda trafik kazası meydana geldi. D-100 ve TEM Karayolu’ndaki kazalarda ilk belirlemelere göre 7 kişi yaralandı. 
     
     TAVUKLAR TELEF OLDU 

     Yağmur, Sakarya’nın Akyazı İlçesi’nde de etkili oldu. Kuzuluk Beldesi ve çevresinde derelerin taşması sonucu, yaklaşık 50 işyeri ve evi su bastı, bölgedeki birçok tavuk çiftliğinin sular altında kalması sonucu binlerce tavuk ve civciv telef oldu. Mudurnu Deresi’nin kabarması nedeniyle Adapazarı ile Akyazı arasındaki bağlantıyı sağlayan eski Ankara yolu ulaşıma kapandı. Bölgedeki birçok balık çiftliği de yağıştan etkilendi. 
     Mudurnu Çayı’nın geçtiği Çatalköprü’de, sularla birlikte sürüklenen ağaç ve dal parçaları, köprünün girişini tıkadı. Taşan sular, ekili alanlarla yolu kapladı. Dere sularının D-100 karayoluna yöneldiği belirtilirken, Devlet Su İşleri ekipleri, Çatalköprü altında sıkışan dal ve çalı parçalarını temizlemek için çalışma başlattı. 
     Bu arada, Mudurnu Çayı'na yakın bölgedeki bazı evler kayma tehlikesi nedeniyle boşaltılırken, sular elektrik direklerini de söküp sürükledi. 
     Meteoroloji Müdürlüğü yetkilileri, bölgede gök gürültülü sağnak yağışın devam edeceğini belirtti. 
     
     VALİ OKUTAN "YOLLARIMIZDA, TAHRİBAT VAR" 

     Sakarya Valisi Nuri Okutan, kentin önemli ölçüde yağış aldığını belirterek, bunun yollarda, içme suyu ve elektrik şebekelerinde tahribata neden olduğunu bildirdi. 
     Şiddetli yağmur yüzünden su baskını yaşanan Akyazı ve Karapürçek ilçelerindeki yerleşim birimlerinde incelemelerde bulunan Vali Okutan, ilin uzun yıllardır görülmemiş yoğunlukta yağış aldığını belirtti. 
     Okutan, "Yollarımızda, içme suyu ve elektrik şebekemizde tahribat var. Can kaybımız yok, buna da şükür ediyoruz. DSİ, Köy Hizmetleri ve Karayolları ekiplerimiz teyakkuz halinde görevlerinin başındalar. Bu durumu ucuz şekilde atlatacağız" diye konuştu. 
     Yağışların önümüzdeki günlerde de devam etmesinin beklendiğini kaydeden Okutan, şunları söyledi 
     "Aldığımız bilgilere göre, işin kötüsü, tekrar yağmur geliyor. Toprak şu anda suya doymuş durumda. Tekrar oluşacak bir sel felaketinde yüksek tahribat olması muhtemel. 10 gün önce Sakarya'da yaşanan sağanak yağış sonrası metrekareye 150 kilogram yağmur düştü. Bu rakam 1 yılda düşmesi gereken yağışın beşte biri. Bugün yine böyle bir durumla karşı karşıyayız." 
     
     Kaynaşlı'da birçok ev ve işyeri su altında kaldı 

     Düzce’nin Kaynaşlı İlçesi’nde, sağanak yağış sonucu, birçok ev ve işyeri su altında kaldı. 
     AA muhabirinin aldığı bilgiye göre, Kaynaşlı’da dün akşam ve gece saatlerinde etkili olan sağanak yağış sonucu, Dereboğazı Deresi taştı. 
     
     "Kaynaşlı'nın altyapısı tamamen yok oldu" 

     Düzce'nin Kaynaşlı İlçesi Kaymakamı Hamza Erkal, ilçenin altyapısının tamamen yok olduğunu, hasar tespit çalışmalarının sürdüğünü bildirdi. 
     Erkal, AA muhabirine yaptığı açıklamada, Kaynaşlı'da gece etkili olan sağanak yağış nedeniyle sel ve su baskınları meydana geldiğini söyledi. 
     İş makinelerinin ilçede çalışmalarını tüm hızıyla sürdürdüğünü ifade eden Erkal, "Gece saat 03.00 sıralarında şehir merkezine dağ eteklerinden gelen yağmur suyunun, kanaletleri kaya parçalarıyla kapatması sonucu sel ve su baskınları yaşandı. Sel tehlikesi yaşanabilir korkusuyla 20 gün önce Belediye ekipleri kanal temizleme çalışmaları yapmıştı. Ancak, aniden etkili olan yağış, kanalları dağ eteklerinden gelen çakıl ve kayalarla doldurdu. Daha sonra su baskınları oluştu" dedi. 
     Hasar tespit çalışmalarının devam ettiğini belirten Erkal, "Kaynaşlı'nın altyapısı tamamen yok oldu. İlçenin altyapısının tekrar elden geçirilmesi gerekecek. Köy Hizmetleri ve DSİ'nin çalışmaları sürüyor. Birçok ev ve işyerini su bastı" diye konuştu. 
     
     BURSA'DA SAĞANAK YAĞIŞ SU BASKINLARINA YOL AÇTI 

     Bursa'da, aralıklarla etkili olan sağanak, kent merkezinde kanalizasyon arızası ve su baskınlarına yol açtı. 
     Bursa Büyükşehir Belediyesi'nden yapılan yazılı açıklamaya göre, Bursa Su ve Kanalizasyon İdaresi'ne BUSKİ şu ana kadar 142 kanalizasyon arızası ve su baskını ihbarı ulaştı. Gemlik ilçe merkezi ve Kumla Beldesi'yle Mudanya ilçe merkezi Güzelyalı beldelerinden gelen ihbarlar için de araç takviyesi yapıldı. 
     BUSKİ'nin kanalizasyon arızası ve su baskınları için 3 kanalizasyon ekibi, 3 kombine araç ekibi, 3 jetting ekibi, 3 vidanjör ekibi ve 1 motopomp-kompresör ekibi olmak üzere il merkezinde 13 ekip ve 45 personel görevlendirdiği kaydedildi. 
     
     ADANA'DA YARIM SAATTE METREKAREYE 7.6 KİLOGRAM YAĞIŞ DÜŞTÜ 

     Adana’da, öğle saatlerine doğru aniden bastıran sağanak yağış etkili oldu. 
     Meteoroloji Bölge Müdürlüğü yetkililerinden alınan bilgiye göre, kent merkezinde aniden bastıran ve yaklaşık yarım saat süren sağanak sonucu, metrekareye 7.6 kilogram yağış düştü. 
     Meteoroloji yetkilileri, Adana ve çevresinin dünden itibaren Balkanlardan gelen yağışlı havanın etkisi altına girdiğini belirterek, sağanak yağışın yarına kadar etkili olacağını ifade ettiler. 

     
</TEXT>
</DOC>
