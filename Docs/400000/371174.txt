<DOC>
<DOCNO> 371174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko31.html </URL>
<DATE> 2005/08/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Stanley Türk turizmi, Schumacher gibi rekor kırıyor... 
</HEADLINE>
<TEXT>

     
     Mustafa Seven 


     Uluslararası yatırım bankası Morgan Stanley, Türk turizm sektörünün, ''Ferrari'nin Alman pilotu Michael Schumacher'in Formula 1 yarışlarında kırdığı rekorlara benzer rekorlar kırdığını'' bildirdi. 
     Morgan Stanley tarafından hazırlanan raporda, Formula 1 Türkiye Grand Prix'sinin, Türkiye'nin turizm sektörüne yeni bir güç vereceğine vurgu yapılırken, ''Formula 1 Türkiye Grand Prix'si, Türkiye'nin parlayan yıldızı turizmi daha da güçlendirecek ve Türkiye'yi cazibe merkezi haline getirecek'' denildi. 
     Türkiye'nin turizm sektörünün her geçen yıl güçlendiğinin belirtildiği Morgan Stanley'nin raporunda, bu yıl sonunda Türkiye'ye giriş yapan turist sayısının toplamının 22 milyona yaklaşacağı kaydedildi. 
     
     18 MİLYAR DOLARLIK TURİZM GELİRİ... 
     Bu arada raporda, Türkiye'ye ağırlıklı olarak Avrupalı turist gelmesine karşın, son yıllarda petrol ihraç eden ülkeler ve Rusya'dan çok sayıda turist gelmeye başladığı, 1999'dan buyana Türkiye'ye gelen Rus Turistlerin oranının yüzde 265.8 oranında rekor düzeyde arttığı vurgulandı. 
     Morgan Stanley raporunda, Türkiye'ye bu yıl 18 milyar doları aşkın bir turizm gelirinin beklendiği, gelecek yıl da en iyimser tahminle 20 milyar dolarlık turizm gelirinin tahmin edildiği kaydedildi. 
     Önümüzdeki yıllarda ise Türkiye'nin turizm sektörünün dünyanın önde gelen sektörleri arasında yer alacağı ve Türkiye ekonomisine çok önemli katkı sağlayacağı belirtildi. 
     
     TURİZM, DIŞ TİCARET AÇIĞININ İLACI OLACAK... 
     Raporda, Türkiye'nin artan ithalata ve ivme kaybeden ihracat sonucu dış ticaret açığının artmaya başladığına dikkat çekilirken, Turizm sektörünün, ''dış ticaret açığının daralması ve istihdamın artmasında'' kurtarıcı bir sektör olacağı ifade edildi. 
     
     YABANCI HASTALARA TÜRKİYE'DE TEDAVİ HİZMETİ 
     Morgan Stanley'nin raporunda, Türkiye'nin dış ticaret gelirlerini arttırabilmesi için bir çok avantajı olduğunun altı çizilirken, Türkiye'nin sağlık hizmetleri sektörünün, Avrupa ülkelerinde çok yükselen sağlık hizmetleri fiyatlarıyla rekabet ederek, yabancı hastalara Türkiye'de tedavi hizmetinin sağlanabileceği bildirildi. 
     Buna göre sağlık hizmetlerinin de, turizm sektörü kapsamında değerlendirilebileceği ifade edildi. 
     Bunun yanı sıra Türkiye'nin coğrafi avantajı nedeniyle, hava taşımacılığı başta olmak üzere lojistik hizmetlerin güçlendirilebileceği kaydedildi. 
     
     FORMULA 1 YARIŞLARI... 
     Öte yandan hafta sonu İstanbul'da yapılacak Formula 1 yarışı için, dünyanın gözünün üç gün boyunca Türkiye'de olacağı ve bir çok ülkeden naklen yayınlanacak sezonun 14. yarışına, toplam 2.2 milyar kişinin izlemesi bekleniyor. 
     Türkiye'nin ilk kez ev sahipliği yapacağı organizasyon nedeniyle, yurt dışından 40 ile 60 bin arasında turistin İstanbul'a gelmesi bekleniyor. 
     Yarış için İstanbul'a gelecek turistlerin Türkiye'ye döviz bırakmaları ve Türkiye için milyarlarca dolara bedel tanıtım ve reklam imkanının oluşacağı belirtiliyor. 
     
</TEXT>
</DOC>
