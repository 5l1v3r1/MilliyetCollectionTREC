<DOC>
<DOCNO> 393025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun26.html </URL>
<DATE> 2005/11/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Almanya'da dönercide bozuk et skandalı 
</HEADLINE>
<TEXT>

     Almanya'nın Aşağı Saksonya eyaletinde ortaya çıkan bozuk et skandalından sonra, Kuzey Ren Vestfalya eyaletindeki bir döner imalathanesinde de bozuk ete rastlandı. 
     Düsseldorf kentindeki Kuzey Ren Vestfalya Eyaleti Tüketicileri Koruma Bakanlığı'nın sözcüsü Carolin König, Hagen kentindeki bir döner imalathanesinden alınan 5 numuneden 3'ünün bozuk çıktığını açıkladı. 
     Diğer et numunelerinin de bozulmaya yüz tuttuklarını ifade eden König, bu etlerin insanların sağlık durumlarına etkilerinin ne olacağının ise henüz tam olarak bilinmediğini kaydetti. 
     Söz konusu imalathanede, Aşağı Saksonya eyaletinden geldiği belirlenen yaklaşık 1,2 ton ete el konulduğu, Solingen ve Mönchengladbach kentlerinde el konulan yaklaşık 1,2 ton kümes hayvanı etiyle ilgili test sonuçlarının henüz açıklanmadığı belirtildi. 
     Dortmund hayvanat bahçesine yem olarak gönderilen 300 kilogram hindi boynunda ise bozulma ya da çürüme tespit edilmediği kaydedildi. König, Aşağı saksonya eyaletinde Cloppenburg kenti yakınlarındaki Lastrup kasabasından 3,3 ton etin de Duisburg kentindeki bir işletmeye gönderildiğinin kayıtlarda bulunduğunu, ancak bu etin Duisburg kentinde bulunamadığını söyledi. 
     
</TEXT>
</DOC>
