<DOC>
<DOCNO> 362381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko04.html </URL>
<DATE> 2005/07/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ekonomiye 14 milyar dolarlık sermaye dopingi 
</HEADLINE>
<TEXT>

     Piyasalardaki canlılığa bağlı olarak kurulan ve sermaye artıran şirket sayısındaki artış sayesinde ekonomiye 14 milyar 424 milyon dolarlık bir kaynak girdiği belirlendi. 
     ANKA’nın Devlet İstatistik Enstitüsü DİE verilerinden yaptığı belirlemeye göre, ocak-haziran döneminde 14 bin 560 şirket sermaye artırımına gitti. Bu şirketlerin toplam sermaye artırımlarının tutarı 15 milyar 3 milyon YTL 11 milyar 597 milyon dolar düzeyinde oluştu. 
     Sermaye artıran şirket sayısı, geçen yılın eş dönemine göre yüzde 18.7 oranında azaldı. Artırılan sermaye tutarı da YTL bazında yüzde 6.3, dolar bazında yüzde 2.8 oranında azaldı. 2004 yılının ilk altı ayında 17 bin 904 şirket, sermayesinde 16 milyar 571 milyon YTL’lik 11 milyar 7 milyon dolar artırıma gitmişti. 
     
     2004 YILININ TÜMÜNDE REKOR KIRMIŞTI 
     Ekonomideki canlanmaya bağlı olarak iş hacimleri giderek artan şirketlerin sermaye artırımları 2004 yılında rekor kırmıştı. 1998 yılında 79 bin 644 şirket 20 milyar 545 milyon dolar, 1999’da 14 bin 197 şirket 11 milyar 204 milyon dolar, 2000’de 13 bin 815 şirket 13 milyar 326 milyon dolarlık artırım gerçekleştirmişti. 
     Kriz yılı olan 2001’de sermaye artıran şirket sayısı 12 bin 295, artırılan sermaye tutarı da 10 milyar 523 milyon dolar düzeyinde kalmıştı. 
     İzleyen dönemde ekonomide gözlenen toparlanmaya bağlı olarak sermaye artırımları da hızlanmıştı. 2002’de 42 bin 354 şirket 15 milyar 638 milyon dolar, 2003’te 43 bin 637 
     şirket 19 milyar 836 milyon dolarlık artırıma gitmişti. 2004 yılının tümünde ise 41 bin 326 şirket, sermayesini 21 milyar 541 milyon dolarla rekor düzeyde artırmıştı. 
     
     YENİ KURULAN ŞİRKETLER 
     Ocak-haziran döneminde yeni açılan 25 bin şirkete ise 3 milyar 787 milyon YTL’lik 2 milyar 827 milyon dolarlık 
     sermaye konuldu. Kurulan şirket sayısı geçen yıla göre yüzde 16.7, sermaye tutarı da YTL bazında 97.2, dolar bazında yüzde 104.3 arttı. 2004 yılının aynı döneminde 21 bin 425 yeni şirket kurulmuş, bu şirketlerin toplam sermayesi 1 milyar 921 milyon YTL 1 milyar 384 milyon dolar olarak belirlenmişti. 
     
     EKONOMİYE 11 MİLYAR DOLAR GİRDİ 
     Buna göre, ilk altı ayda yeni şirket kuruluşları ve sermaye artırımları yoluyla ekonomiye toplam 14 milyar 424 milyon dolarlık giriş oldu. 2004 yılının aynı döneminde şirketlerin ekonomiye toplam katkısı 13 milyar 321 milyon dolar düzeyinde gerçekleşmişti. 
     
</TEXT>
</DOC>
