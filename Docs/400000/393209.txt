<DOC>
<DOCNO> 393209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas23.html </URL>
<DATE> 2005/11/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Zatürreenin de aşısı var 
</HEADLINE>
<TEXT>

     Zatürreeden, tek bir doz aşıyla korunmanın mümkün olduğu bildirildi. 
     Sanofi-Pasteur firmasından yapılan yazılı açıklamada, solunum yoluyla bulaşan zatürreenin, Türkiye’de en çok ölüme yol açan hastalıklar sıralamasında beşinci sırada yer aldığı vurgulandı. 
     Pnömokok adlı mikrobun neden olduğu hastalığın, grip gibi viral enfeksiyona bağlı hastalık geçirenler ile yaşlılar, kalp ve diyabet hastaları başta olmak üzere herkes için tehdit oluşturduğu kaydedilen açıklamada, belirtileri "39 dereceyi geçen ateş, öksürük, pas renginde koyu kıvamlı balgam ve halsizlik" olarak sıralanan zatürreenin, özellikle küçük çocuklar, ileri yaştakiler ve kronik hastalığı bulunan kişilerde çok daha ağır seyrederek ölümle bile sonuçlanabildiği belirtildi. 
     Dünya Sağlık Örgütü WHO verilerine göre, dünyada her yıl her 1000 kişiden 10-15’nin zatürreeye yakalandığına, yine her yıl 5 yaşın 
     altında 10-12 milyon çocuğun bu hastalık nedeniyle hayatını kaybettiğine dikkat çekilen açıklamada, "Zatürreeden aşıyla korunmak mümkün. Zatürreeye karşı, tek bir doz aşıyla yıllar süren bir bağışıklık elde edilmektedir. Bazı durumlarda aşının 5 yıl sonra tekrarlanması gerekir" denildi. 
     
</TEXT>
</DOC>
