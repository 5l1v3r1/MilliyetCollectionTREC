<DOC>
<DOCNO> 361664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko17.html </URL>
<DATE> 2005/07/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 2.10 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.10 oranında değer kazandı. 
     İMKB'de geçen hafta, dış piyasalardaki olumlu hava, alternatif piyasalardaki sakin seyir ve ABD verilerinin etkisiyle özelleştirme çalışmaları yakından izlendi. 
     Borsa uzmanları, 28,400 seviyesindeki eski zirvenin üzerinde kalmayı başaran İMKB'nin, orta vadeli yükselen trendine devam edeceği tahmininde bulunarak, işlem hacminin yüksek olmasının endeksin yönünün yukarı olmakla birlikte yükseliş hareketinin çok dalgalı ve hisse değişimleriyle olacağını gösterdiğini kaydediyor. 
     Uzmanlar, İMKB'de son dönemdeki ekonomik ve siyasi olumsuz gelişmelerin göz ardı edildiğini savunarak, tüm zamanların en yüksek seviyesi olan 28,400 aşıldıktan sonra borsanın bu seviyenin üzerinde taban oluşturmaya çalışacağını, bu durumda yükselişin 29,500 seviyesine kadar devam edebileceğini, 28,400 desteğinin kırılması durumunda ise ilk aşamada 28,000 seviyesinin deneneceğini, ana destek noktasının ise 27,600 seviyesinde bulunduğunu belirtiyor. 
     
     ÖZETLE PİYASALAR 
     Borsa, hafta boyunca iniş-çıkışlı bir seyir göstermesine rağmen artış eğilimini korudu. İMKB Tahvil ve Bono Piyasası'ndaki ortalama oranlarda yarım puanın altında kalan iniş-çıkışlar yaşandı. YTL karşısında dolar ve avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 2.10 oranında değer kazandı. 24 ayar külçe altının gram satış fiyatı yüzde 2.43, Cumhuriyet altınının satış fiyatı da yüzde 2.40 oranında geriledi. Türk Lirası karşısında dolar yüzde 1.11, avro da yüzde 0.25 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.67 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.12'lik düşüşle başladı. İMKB, Salı günü de ortalama yüzde 0.43 geriledi. Çarşamba ve Perşembe günü yaşanan yükselişle birlikte endekste tarihi rekorlara ulaşıldı. Hisse senetleri Çarşamba günü ortalama yüzde 1.35, Perşembe günü de ortalama yüzde 1.56 oranında artış kaydetti. 
     Cuma günü ilk seansta da yükseliş devam etti. Ancak 2. Seansta kar satışları gelince hisse senetleri günlük bazda ortalama yüzde 0.26 oranında geriledi. Perşembe günü kapanıştaki 28,500.87 puan ve Cuma günü 2. Seansta görülen 28,778.73 puan, endeksin yeni zirve noktaları olarak kaydedildi. 
     Endeks, geçen hafta boyunca 584.84 puanlık artışla 27,842.43 puandan 28,427.27 puana çıktı. Hisse senetlerindeki haftalık ortalama artış yüzde 2.10 oldu. 
     İMKB Ulusal-Mali Endeksi 1,091.40 puan artışla 41,749.58 puandan 42,840.98 puana, İMKB Ulusal-Sanayi Endeksi 370.16 puan artışla 22,329.78 puandan 22,699.94 puana ve İMKB Ulusal-Hizmetler Endeksi 202.64 puan artışla 14,180.24 puandan 14,382.88 puana yükseldi. 
     Böylece, mali grup hisseleri ortalama yüzde 2.61 oranında, sanayi grubu hisseleri ortalama yüzde 1.66 oranında ve hizmetler grubu hisseleri ortalama yüzde 1.43 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 306 hisse senedinden 214'ü değer kazanırken, 67 hisse senedi değer yitirdi, 25 hisse senedinin değeri de değişmedi. 
     Geçen hafta en yüksek oranlı artış, yüzde 79.46 ile Altınyunus Çeşme hisselerinde gerçekleşti. Yüzde 27.91'lik artışla Türkiye Kalkınma Bankası hisseleri ikinci ve yüzde 26.60'lık artışla Petrokent Turizm hisseleri üçüncü oldu. 
     En yüksek oranlı düşüş ise yüzde 11.81 ile Finansbank hisselerinde oldu. Yüzde 8.75'lik düşüşle Kardemir B hisseleri ikinci ve yüzde 8.28'lik düşüşle de Kardemir A hisseleri üçüncü sırada yer aldı. 
     
     DÖVİZ 
     Geçen hafta, YTL karşısında tüm döviz türleri değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.11 oranında, avro da yüzde 0.25 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 0.0150 YTL düşerek 1.3350 YTL'ye, avronun satış fiyatı da 0.0040 YTL düşerek 1.6060 YTL'ye indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.21 düşüşle 2.3450 YTL'ye ve İsviçre Frangı'nın satış fiyatı da yüzde 0.96 düşüşle 1.0350 YTL'ye geriledi. 
     Bugün öğle saatlerinde ise İstanbul serbest piyasada ABD Doları 1.3360 YTL'den, Avro 1.6080 YTL'den, İngiliz Sterlini 2.3400 YTL'den ve İsviçre Frangı da 1.0400 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 2.43, Cumhuriyet altınının satış fiyatı da yüzde 2.40 oranında düştü. 
     Dünkü kapanış itibariyle külçe altının gram satış fiyatı 18.05 YTL'ye, Cumhuriyet altınının satış fiyatı da 122.00 YTL'ye geriledi. 
     İstanbul Altın Borsası'nda İAB geçen hafta 24 ayar altının gram fiyatı yüzde 1.66'lık düşüşle 18.21 YTL'ye indi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.67 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3,957 puan artarak 592,027 puandan 595,984 puana yükseldi. 
     Geçen haftanın en çok değer kazanan katılma belgeleri, yüzde 7.64'lik artışla Strateji A Tipi Değişken Fon, yüzde 6.63'lük artışla BankEuropa Bank A Tipi Değişken Fon ve yüzde 5.80'lik artışla da İş A Tipi Teknoloji Endeks Fon olarak sıralandılar. 
     Haftanın en çok değer yitiren katılma belgeleri ise yüzde 1.76'lık düşüşle Oyakbank B Tipi Yabancı Menkul kıymet Fon, yüzde 1.59'luk düşüşle Ata B Tipi Yabancı Menkul Kıymet Fon ve yüzde 1.50'lik düşüşle Koçbank B Tipi Tahvil Bono Fon oldu. 
     
     HAZİNE İHALESİ 
     Hazine geçen hafta bir tahvil ihalesi düzenledi. 
     Hazine'nin Salı günü düzenlediği 3 yıl vadeli, 6 ayda bir kupon ödemeli, değişken faizli dolar cinsinden devlet tahvili ihalesinde bileşik faiz yüzde 5.70 oldu. 
     İhaleye toplam nominal 430.3 milyon dolar teklif gelirken, nominal 218.4 milyon dolar, net ise 217.4 milyon dolar satış yapıldı. İhalede basit faiz yüzde 5.62 oldu. 
     Söz konusu tahvil, LIBOR 1.60 yıllık 182 günlük kupon ödemeli olurken, ilk kupon ödeme tarihi 11 Ocak 2006 olarak belirlendi. İlk kupon ödemesine esas teşkil edecek oran ise yüzde 2.72 olarak tespit edildi. Kağıtların geri ödemesi 9 Temmuz 2008'de yapılacak 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.26 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.7 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
