<DOC>
<DOCNO> 367046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy12.html </URL>
<DATE> 2005/08/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'den TUMİKOM Raporu'na tepki... 
</HEADLINE>
<TEXT>

     CHP Grup Başkanvekili Haluk Koç, Milletvekillerini ve Seçilmişleri İzleme Komitesi TUMİKOM 
     tarafından, milletvekillerinin 22. Dönem 3. Yasama Yılı’ndaki çalışmalarına ilişkin hazırlanan raporun, Türk demokrasisini ve siyasette yer alan Türk kadınını kötü göstermeye yönelik olduğunu söyledi. Koç, CHP Ankara Milletvekili Oya Araslı ve İstanbul Milletvekili Birgen Keleş’le birlikte TBMM’de düzenlediği basın toplantısında, TUMİKOM’un raporunu ve rapora dayanılarak yapılan yorumları eleştirdi. "Zaman zaman kendilerini çeşitli alanlarda yetkili kılan sınırsız sorumsuz bazı sivil toplum örgütlerinin etkinliklerine tanık oluyoruz" diyen Koç, bu örgütlerin, değişik finansman boyutlarıyla gelişmekte olan ülkelerde küreselleşmenin siyasal uzantılarını oluşturan yapılar şeklinde yerlerini aldıklarını söyledi. NGO’lar diye adlandırılan bu kuruluşların, ilginç gezi programları ve ilginç sponsorlarla, toplumun karşısına çıktıklarını ifade eden Koç, "KKTC’de belli süreç yaşanmadan önce, oradaki Türk toplumunun karar verme sürecini oluşturana kadar uzun yıllar finans ve çeşitli siyasal desteklerle bunlar geliştirildi. Azımsanmayacak oranda Türkiye’de de kol kanat uzatmaya başladılar" dedi. Koç, "Bunlardan, destekli olanlardan bir tanesi, böyle bir suçlama getirmiyorum ama Türkiye’deki demokrasiyi TBMM’nin çalışmasını, denetleme görevini kendine görev alanı olarak seçen bazı kuruluşların yaptığı bir değerlendirme anketi vardır" dediği TUMİKOM raporunda kendisinin, "en çok sataşan milletvekili" olarak yer aldığını anımsattı. Kendisinin "en çok konuşan ve en çok sataşılan grup başkanvekili" olduğunu kaydeden Koç, "Ama hak arayan, hak kovalayan milletvekiliyim. Bu görevime aynı şekilde devam edeceğim" dedi. Bir gazetecinin, söz konusu örgütleri destekleyen belli bir kuruluş olup olmadığı sorusu üzerine Koç, şunları söyledi "Türkiye’den iyi niyetli bazı meslek odaları var. Fakat esas finansmanı sağlayan Ulusal Demokrasi Enstitüsü NDI gibi ABD Ulusal Demokrasi Enstitüsü ABD kaynaklı Sorosvari sivil toplum örgütleri, NGO’lar var. Akılları sıra siyasette yer alan ve daha sonra yer almak isteyen Türk kadınının önünü tıkamaya, Türk demokrasisini ve siyasette çalışan Türk kadınını kötü göstermeye çabalayan, hiçbir parametresi, Meclis’i biraz izleyen birinin ’bu ne demek’ diye sorguladığı bir dizi ile değerlendirmeye alan ve bunu da kamuoyuna pervasızca açıklama hakkını kendinde bulan bir yapı." Koç, "NDI’ın CIA ile bağlantısı konusunda bir bilginiz var mı " sorusuna, "Bilemiyorum, sizler araştırmacı gazetecisiniz. Bu soruların cevabının bir biçimde araştırıcısı olmak durumundasınız" derken, NDI’ın bu dönem TBMM’de Demokrasi Komitesi adı altında bir çalışma yürüttüğünü ve içinde CHP milletvekilleri olduğunu söyleyen gazeteciye, "Hayır, CHP milletvekilleri yok" yanıtını verdi. Aynı gazetecinin, "ABD’deki geziye katıldılar" demesi üzerine de Koç, "Katılmış olabilirler. CHP Grup Yönetimi’nin izni olmadan katıldılar. Ondan sonra böyle bir süreç içerisinde CHP Grup Yönetimi’nin kesinlikle bir dahli yoktur" dedi. "İstifa ettiler mi yoksa halen çalışmalara katılıyorlar mı " sorusuna ise Koç, "Bilemiyorum. bazen milletvekilleri grup disiplini, grup yönetimi kararları dışında da davranabiliyorlar. Bunlar milletvekillerinin kendi sorumlulukları çerçevesinde kalan davranışlar oluyor" karşılığını verdi. Koç, "Meclis’in NDI gibi kuruluşla işbirliği yapmasını nasıl değerlendiriyorsunuz " sorusuna ise "Bunun muhatabı herhalde umre ziyaretinden dönerse sayın Bülent Arınç olacaktır" diye yanıtladı. CHP Ankara Milletvekili Oya Araslı da TUMİKOM raporunda sadece sayısal verilen değerlendirmeye alınmasının yanlışlıklara yol açabilecek nitelikte olduğunu belirtti. Raporun basına yansıyan kimi yorumlarında kadın milletvekillerinin yeterince çalışmadığı, kendilerine önemli görevler verilmediği sonucunu doğuracak değerlendirmeler yapıldığını anımsatan Araslı, CHP’li kadın milletvekillerinin çalışmalarından örnekler verdi. Araslı, bu tür yanlış yorumların kadınlar dahil tüm milletvekillerinin siyasal yaşamları ve kişilik hakları ile TBMM’nin manevi varlığı ve demokratik yaşam üzerinde olumsuz etkiler yapacağını ifade etti. Basın toplantısında, CHP’li kadın milletvekillerinin verdikleri yasa teklifleri ve Genel Kurul’da yaptıkları konuşmaları içeren belgeler de basın mensuplarına dağıtıldı. 
     
</TEXT>
</DOC>
