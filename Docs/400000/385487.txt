<DOC>
<DOCNO> 385487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko33.html </URL>
<DATE> 2005/10/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye'de kadınlar erkeklerin kazandığı ücretin yüzde 60'ını alıyor 
</HEADLINE>
<TEXT>

     Eğitimsiz kadın nüfus arasındaki yüksek işsizlik oranının yanı sıra lise ya da üniversite eğitimi almış kadın nüfus arasında da işsiz sayısının yüksek olduğu bildirildi. 
     Kadın Dayanışma Vakfı'nca, DİE'nin 2004 yılı verilerine dayanılarak hazırlanan ''Kocaeli'nde Kadın İşgücü İhtiyaç Analizi Araştırma Raporu''nda, Türkiye'de eğitimsiz ve donanımsız kadın nüfusun yanında, eğitimli ve genç kadın nüfusta da işsizlik oranlarının yüksek olduğu belirtildi. 
     Raporda, kentte yaşayan en az lise mezunu kadınlar arasındaki işsizlik oranının, aynı durumda olan erkeklere göre iki kat fazla olduğu ifade edilerek, erkeklerdeki işsizlik oranının yüzde 12, kadınlardaki işsizlik oranının ise yüzde 25 olduğuna dikkat çekildi. 
     Türkiye genelinde 15 yaş ve üzeri yaş grubunda yer alan ve istihdam edilen erkek sayısının, kadın sayısının 3 katından fazla olduğu ve bu istihdam oranlarının kır-kent arasında farklılık göstermediği kaydedilen raporda, ''Kentsel yerlerde yaşayan kadın istihdamının toplam istihdam içindeki payı yüzde 20 iken, bu oran kırsal yerlerde yüzde 35 olarak gerçekleşmiştir'' denildi. 
     Kentsel yerlerdeki kadın istihdamının toplam kadın istihdamı içindeki payının yüzde 40, kırsal yerlerdeki kadın istihdamının toplam kadın istihdamındaki payının ise yüzde 60 olarak ölçüldüğü bildirilen raporda, şöyle denildi 
     ''Köyden kente göçü yoğun olarak yaşayan Türkiye'de, köyde çalışma hayatına katılan kadın, kente geldiğinde yeterli eğitim ve mesleki bilgi ve beceriye sahip olmaması nedeniyle kent işgücü piyasasına girememektedir.'' 
     
     KADINLARIN İŞGÜCÜ PİYASASINA GİREMEME NEDENLERİ 
     Kadınların işgücü piyasasına katılımlarının gittikçe azalmakta olduğu açıklanan raporda, kadınların işgücü piyasasına girememe nedenleri ise şu şekilde sıralandı 
     ''Kadınların eğitim düzeylerinin düşük olması 2004 BM İnsani Kalkınma Raporu'na göre, ilk, orta ve yüksek öğrenimde kız çocuklarının okullaşma oranı yüzde 68'dir ve bu oran Türkiye'yi dünya sıralamasında 110. sıraya itmiştir. Bu durumda Türkiye'de okul çağındaki 600 bin kız çocuğu, eğitim olanaklarından yararlanamamaktadır. 
     Kadınların ücretlerinin düşük olması BM'nin raporuna göre, Türkiye'de kadınlar erkeklerin kazandığı ücretin ancak yüzde 60'ını kazanmaktadır. 
     Kadınların ev ve iş yaşamlarını uyumlaştırmalarına yardımcı olacak destekleyici mekanizmaların bulunmaması Toplumsal rol dağılımı, çalışan kadınlara dışarıda çalışmayı ikinci bir yük şeklinde hissetmelerine yol açmaktadır.'' Raporda ayrıca kadınların, çeşitli nedenlerden dolayı, ailelerinden çalışmak için izin alamadıkları da kaydedildi. 
     
</TEXT>
</DOC>
