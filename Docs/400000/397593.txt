<DOC>
<DOCNO> 397593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun34.html </URL>
<DATE> 2005/11/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bulgaristan'da kar yağışı ve fırtına... 
</HEADLINE>
<TEXT>

     Bulgaristan'da hafta başından bu yana etkisini sürdüren soğuk ve yağışlı hava hayatı etkiliyor. 
     Yoğun kar yağışı özellikle yüksek kesimlerdeki bazı yerleşim merkezleriyle ulaşımın kesilmesine neden olurken, Karadeniz'deki fırtına yüzünden Burgaz ve Varna limanları deniz trafiğine kapatıldı. 
     Limanlar Genel Müdürlüğü'nden yapılan açıklamada hava şartlarının uygun hale gelmesine kadar her iki limandan gemi çıkışına izin verilmeyeceği bildirildi. 
     Bu arada karayollarında buzlanma yüzünden ülke genelinde meydana gelen trafik kazalarında toplam 5 kişi hayatını kaybetti. 
     İçişleri Bakanlığı, genelge yayımlayarak, şehirlerarası yollarda seyahat edecek araç sahiplerini, araçlarında zincir, takoz ve çekme halatı bulundurmaları konusunda uyardı. 
     Meteoroloji Genel Müdürlüğü yetkilileri, soğuk ve yağışlı havanın yarından itibaren etkisini azaltacağını ve hava sıcaklığının artacağını açıkladı. Yetkililer, pazartesi günü ise yeni bir soğuk hava dalgasının gelmesinin beklendiğini bildirdi. 
     
</TEXT>
</DOC>
