<DOC>
<DOCNO> 389126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/ydilmen.html </URL>
<DATE> 2005/10/24/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kolay değil 
</HEADLINE>
<TEXT>



İlk iki hafta maç kazanamayacaksın. Lige demoralize başlayacaksın. Daha sonra sekizde sekiz yapacaksın. Sekizde sekiz yaparken de arada Şampiyonlar Ligi oynayacaksın. Hem fizik, hem de psikolojik olarak bunu başarmak kolay değil. 
Beşiktaş maçından sonra ilk kez sistem değiştiren Fenerbahçe takımı dün dengeli, kontrollü, akıllı ve özellikle ilk yarı çok iyiydi. İlk yarının 15. dakikasından sonra kenarda görev yapan dört oyuncu Serkan, Ümit Özat, Tuncay ve Mehmet Yozgatlı çok iyi oynadılar. Önde Anelka bana göre geldiği günden beri en iyi performanslarından birini gösterdi. Hiç beklenmedik şekilde arzulu, istekli, adam markajına rağmen de korkusuzdu. Top aldı, dripling yaptı, rakibinin üzerine gitti. 

Savunma düşündürdü 
2-0'dan sonra ikinci yarı iki santrfor birden oyuna aldı Ziya Doğan. Fenerbahçe'nin kontrataklarla daha fazla gol pozisyonu bulabileceği beklenirken üçüncü gol gelmesine rağmen düşünülen olmadı. Ama ikinci yarıda Fenerbahçe takımının savunma anlayışındaki konsantrasyon bozukluğu düşündürücüydü. Çok pozisyon verdiler. Fenerbahçe'nin dün oyunu çözmek için gole ihtiyacı vardı. Bunu bulunca da rakibine kolay üstünlük sağladı. Uzun süre oynamamasına rağmen doksan dakika oyunda kalan Tuncay sahanın en iyisiydi. 
Hakem Yılnur Önen de erken kopan maçı hata yapmadan bitirdi. 



</TEXT>
</DOC>
