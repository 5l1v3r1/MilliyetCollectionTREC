<DOC>
<DOCNO> 365440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo15.html </URL>
<DATE> 2005/07/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bıçakçı Tamamen hazır olmayan stadlarda maç oynatmayacağız 
</HEADLINE>
<TEXT>

     Türkiye Futbol Federasyonu Başkanı Levent Bıçakcı, statları incelediklerini belirterek, ''Tamamen hazır olmayan statlarda maç oynatmayacağız'' dedi. 
     Bıçakcı, Türkiye Futbol Federasyonu Merkez Hakem Kurulu'nun, 2005-2006 futbol sezonu hazırlık kampı çerçevesinde Bolu Abant'da bütün statları inceleyip yıldız verdiklerini ve statlarla ilgili çalışmaların sürdüğünü söyledi. 
     Her zaman hakemlerin yanında olacaklarını ifade eden Bıçakcı, statlarda yaşanan sorunların ortadan kaldırılması için bir dizi tedbir aldıklarını vurgulayarak, ''Statlara sadece akredite olanlar girebilecek. Protokoldekiler hakemlerin kullandığı bölümleri kullanamayacak. Ayrıca küfürün önüne geçmek için federasyon olarak üzerimize düşen görevi yapacağız'' diye konuştu. 
     Toplantıya katılan Merkez Hakem Kurulu Başkanı Ufuk Özerten ise, hakemlerin, en kutsal değerlerine küfür edilmesine rağmen maç yönetmeye devam ettiğini belirterek, şunları söyledi 
     ''Bana göre hakemlerimiz çok zor bir görev yapıyorlar. Bu anlamda onları takdir ediyor ve kendilerine desteğimizin her zaman devam edeceğini söylemek istiyorum. Özellikle statlardaki küfür konusunda önemli gelişmeler oldu. Türk adaleti bu konuda ciddi uygulamaları hayata geçirdi.'' 
     
     HAKEMLERE TAVSİYELER 
     Özerten konuşmasında hakemlere şu tavsiyelerde bulundu 
     ''Sizler ne kadar saygın ve adil olursanız karşınızdaki insanlar da o kadar saygın ve adil olur. 
     Saha içinde baskı altında kalmayın. Baskı algıyı bozar ve hatalar ortaya çıkar. Hataları telafi etmek isterken başka hatalar ardı ardına gelir. 
     Sahada otoriter olun ama insanlara otorite gösterisi yapmayın. 
     Haklı olan kalacak görevini yapmayan gidecek. Bizler yeni yetişen nesillere iyi örnek olmak zorundayız.'' 
     
     KULÜPLER BİRLİĞİ BAŞKANI İLHAN CAVCAV 
     Kulüpler Birliği Başkanı İlhan Cavcav da kulüp yöneticilerine de önemli görevler düştüğünü ifade ederek, şunları söyledi 
     ''Kulüp yöneticileri maç öncesi ve sonrasında verdikleri beyan ve söyleşilerde çok dikkatli olmak zorunda. Bizim hakem camiasından isteğimiz duygu ve düşüncelerini bizlerle paylaşmaları. Ben bir kulüp başkanı olarak önümüzdeki günlerde kulüp yöneticisi arkadaşları verecekleri beyanlar konusunda daha dikkatli olmaya çağırıyorum.'' Toplantıya ayrıca, İstanbul Valisi Muammer Güler, İstanbul İl Emniyet Müdürü Celalettin Cerrah ile bazı illerin vali ve emniyet müdürleri katıldı. 
     
</TEXT>
</DOC>
