<DOC>
<DOCNO> 373015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yazar/zbirand.html </URL>
<DATE> 2005/08/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bağcıyı mı dövmek, üzüm mü yemek... 
</HEADLINE>
<TEXT>


3 Ekim'de Türkiye ile Avrupa Birliği arasında tam üyelik müzakereleri başlayacak mı, yoksa engellenecek mi 
31 Ağustos Çarşamba Brüksel'de 25 üye ülkenin daimi delegeleri yaz tatili sonrası ilk defa bir araya geliyorlar. Türkiye dosyası açılacak ve resmi görüşler ortaya dökülecek. 
Engelleme hazırlığında olanlar var. 
Hiç değilse, dışa verdikleri izlenim böyle. 
Ön planda Fransa görünüyor. Onun ardından, renkleri tam olarak anlaşılmasa dahi, Kıbrıs'lı Rumlar ile Yunanistan geliyor. Aslında son derece güç bir durumla karşı karşıyalar. 
Bizde bir söz vardır Üzüm mü yemek, yoksa bağcıyı mı dövmek istersin, deriz. 
Bu sözü, Türkiye-Kıbrıs-Yunanistan üçlüsüne uygulayınca, şöyle bir tanımlama ile karşı karşıya kalıyoruz. 
Bağcı Türkiye 
Üzüm Türkiye'den koparılmak istenen küçüklü büyüklü ödünler. 
Bağ Avrupa Birliği tarlaları 
Kıbrıslılar ile Yunanistan'ın temel çıkarları ve politikaları, Türkiye yani, bağcı ile 3 Ekim günü katılma müzakerelerinin başlamasından yana. 
Nedeni de açık... 
Bağcı yani, Türkiye müzakere sürecine girerse, 10-15 yıl boyunca Rumlar, istedikleri anda kavga çıkarma, engelleme veya erteleme yapma olanağına kavuşacaklar. Örneğin, isterlerse müzakereleri başlatmayacak veya kapatmayacak. Pazarlıklar sürecinin her aşamasını zorlaştırabilecek. Buna karşılıkta ufak tefek isteklerle ortaya çıkacaklar. Kabul ettirebildiklerini cebine koyacak ve yenilerini çıkaracak veya baktı ki kabul ettiremiyor, geri çekip yenisini ortaya atacak. 
Bu operasyona sokak dilinde "üzüm yemek" denir. Bağcı bu üzümü yedirtmeyebilir tabii, ancak ne olursa olsun, böyle bir olasılık doğar. 

BAĞCIYI DÖVMEK NE GETİRİR 
Diğer bi seçenek ise, bağcıyı dövmektir. 
Yani, Türkiye'nin 3 Ekim günü müzakere masasına oturmasını engellemek. Bu Yunan desteğiyle bizzat Kıbrıs tarafından yapılabildiği gibi, yan mahallelerden bir başka kabadayının Fransa gibi arkasına saklanarakta gerçekleştirilebilir. 
Bağcı dövülmüş olur da, üzüm yenemez. 
Kıbrıs Rumları ile Yunanistan bunu bildikleri için, yan mahalle kabadayısının durmadan naralar atıp bağcıyı tehdit ederken fazla ileri gitmesinden artık rahatsız oluyorlar. Zira bu kabadayıların hiç sağı solu yoktur. Bazen kendi mahallesine gösteriş yapayım derken, işi öylesine abartırlar ki, tam üzüm yemeğe oturulurken, bir de bakmışsınız kavga çıkmış. Her yer darmadağın olmuş ve Dimyat'a pirince giderken, evdeki bulgurdan oluvermişsiniz. 
İşte sıkıntıların temelinde bunlar yatıyor. 
Kıbrıs'lı Rumlar ile Yunanlıların beklentileri, Fransa'nın 3 Ekim müzakerelerini Kıbrıs'ın Türkiye tarafından resmen tanınması koşuluna bağlamak olmasa dahi, Türkiye'ye bu yönde yeni bir adım attırabilmeyi sağlamak. Örneğin, hiç değilse, müzakerelerin başlamasıyla birlikte Türkiye'nin hava ve deniz limanlarını Kıbrıs bandıralı taşıtlara açmasını istemek. 
Böylesine ince hesaplar yapılıyor. 
Ancak, yaz tatili nedeniyle olsa gerek, henüz Atina ile Paris arasında tam bir uyum sağlanabilmiş değil. Kimse kimsenin ne yapacağını bilemiyor. 
31 Ağustos Çarşamba günü, 25 üye ülke temsilcisi bir araya gelecekler ve ilk defa, toplu şekilde fikir alış verişinde bulunacaklar. Kim ne istiyor, kim ne diyor ortaya çıkacak. 
AB ülkelerinin iç pazarlıkları Cuma gününden itibaren başlayacak. 
Kıbrıs'lı Rumlarla Yunanlılar da kendi durumlarını anlayabilecekler. 
Eğer bağcı'yı dövmek değil de, üzüm yeme umudunu sürdürmek istiyorlarsa, Fransa'yı frenlemeleri gerekecek. 
Aksi durumda ortalık öylesine karışacak tüyler öylesine uçuşacak ki, sonunda sadece Türkiye değil, Türkiye ile birlikte Atina ile Lefkoşe'de kaybedenler listesine girecekler. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
