<DOC>
<DOCNO> 395820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo12.html </URL>
<DATE> 2005/11/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor'daki mutsuz Fenerbahçe... 
</HEADLINE>
<TEXT>

     Trabzon 1. Amatör Küme'de mücadele eden Fenerbahçe, bu yıl aldığı başarısız sonuçlarla son sırada yer alıyor. 
     Turkcell Süper Ligi'nde son 2 sezonunun şampiyonu olan, bu sezon liderlik koltuğunda bulunan ve Avrupa Şampiyonlar Ligi'nde mücadele eden Fenerbahçe, mutlu dönemler geçirirken, Trabzon'daki Fenerbahçe ise mutsuz günler yaşıyor. 
     Trabzon'da yaklaşık 50 yıldır mücadele eden sarı-lacivertli takım, 12 takımın mücadele ettiği Trabzon 1. Amatör Küme'de, 8 maçta topladığı 4 puanla ligin sonunda bulunuyor. 
     Antrenör Ekrem Taflan, AA muhabirine yaptığı açıklamada, maddi olarak zorluklar yaşadıklarını ve kadro oluşturmakta zorlandıklarını söyledi. 
     ''Trabzon'da Fenerbahçe olmak zor'' diyen Taflan, ''Adımız ve forma rengimizden dolayı her maçımıza 1-0 mağlup başlıyoruz. Hakemler, bile bunun için yanlı kararlar veriyorlar. En iyi oyuncularımızı atıyorlar, bizi tahrik ediyorlar'' dedi. 
     Malzeme bulmakta dahi güçlük çektiklerini ifade eden Taflan, ''Bazı kişiler, Trabzonspor'un herhangi bir yenilgisi sonrası Hüseyin Avni Aker Stadı'nın yanındaki Yavuz Selim Sahası'nda bulunan soyunma odamıza kadar gelip zarar veriyorlar. Kulübe küfürler, baskınlar yapıyorlar. Böyle zorluklarla mücadele veriyoruz'' diye konuştu. 
     Fenerbahçe Kulübü'nden kimseye ulaşamadıklarını ve yardım görmediklerini ifade eden Taflan, şöyle konuştu 
     ''Sayın Aziz Yıldırım'a saygı duyuyoruz. Bizim çok büyük yardımlara ihtiyacımız yok. Malzeme yardımı yapılsın yeter. Çok oyuncular yetiştirdik. Burada da Alex'ler var. Bize destek versinler. İnanın buralarda sürünüyoruz. Bize az destek versinler, biz çok şeyler sunarız.'' Sarı-lacivertli takımın futbolcuları ise Fenerbahçe isminden olumsuz etkilendiklerini belirterek, ''Fenerbahçe'de forma giymek güzel ama Trabzon'da değil. Maçlarda çok küfürler ve tepkiler alıyoruz. Biz Trabzonsporlu'yuz. Fenerbahçe Kulübü'nden de yardım almıyoruz. Taraftarlarımız yok. Sadece aile yakınlarımız ve bazı yöneticiler maçlara geliyorlar'' dediler. 
     
     FENERBAHÇE'NİN KURULUŞU 
     Kulüp yöneticileri ise 1956 yılında sarı-kırmızılı takım olan İdmanocağı'ndan ayrılan Ferit Demeli'nin önderliğinde sarı-lacivertli renklerle kurulan Fenerspor'un 1959'da isminin Fenerbahçe olarak değiştiğini belirterek, ''Trabzonspor, 1967'de kuruldu. Ondan önce Fenerbahçe, Galatasaray ve Beşiktaş takımları şampiyonluk için mücadele ediyorlardı. İdmanocağı, sarı-kırmızılı renklerde, Erdoğduspor siyah-beyaz, Fenerspor ise sarı-lacivertli renklere sahipti'' diye konuştu. 
     
</TEXT>
</DOC>
