<DOC>
<DOCNO> 381246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur38.html </URL>
<DATE> 2005/09/24/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Torunlar müslüman olan ananelerini anlattı" 
</HEADLINE>
<TEXT>

     "Anneannem" kitabının yazarı Avukat Fethiye Çetin, 1915’in çok önemli bir başka boyutunun bulunduğunu ve bunun her iki tarafça da şimdiye kadar görmezden gelindiğini belirterek, bunun 1915’ten sağ olarak kurtarılan ve başka kimliklerle yıllarca sessizce yaşayan binlerce insan olduğunu söyledi. 
     Çetin, Bilgi Üniversitesi Dolapdere Yerleşkesi’nde "İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları" konulu konferansın, "Facia ve Kurtuluş Öyküleri" konulu bugünkü son oturumunda yaptığı konuşmada, 1915 tartışmalarının, özellikle "1915’te yaşananların adı neydi, 
     ölenlerin sayısı ve buradan kurtulan Ermeniler" üzerinden yürütüldüğünü söyledi. 
     Fethiye Çetin, "1915’in çok önemli bir başka boyutu var. Bu iki tarafça da şimdiye kadar görmezden gelindi. 1915’ten sağ olarak kurtarılan ve başka kimliklerle yıllarca sessizce yaşayan binlerce insan... Onların varlığı ve öyküleri yaygın söylemleri bozacağı için belki unutuldu. Ama onlar öykülerini çocuklarına, torunlarına fısıldadı. Onların hikayeleri Türkler ve Ermeniler’in barışması ve sorunun çözümünde önemli rol oynayabilir" diye konuştu. 
     Bunlardan birinin kendi anneannesinin hikayesi olduğunu ve bunu kitaplaştırdığını belirten Çetin, anneannesinin "Müslümanlaştırılan" kadınlardan olduğunu, o zamanki adı Heranuş olan anneannesinin 9 yaşındayken Hüseyin Onbaşı adlı bir jandarma tarafından evlatlık edinildiğini anlattı. 
     Anneannesinin Hüseyin Onbaşı’dan "babam" diye bahsettiğini dile getiren Çetin, bu arada anneannesinin isminin "Seher" olarak değiştirildiğini kaydetti. 
     
     "TEHCİR SOYKIRIM DEĞİLDİR" 
     Ege Üniversitesi Öğretim Üyesi Doç. Dr. İrfan Palalı da, 20 yaşında anneannesinin "dönme" olduğunu öğrendiğini söyledi. 
     "Fatma kadın" olarak çağırılan anneannesinin, tehcir sırasında annesinin ölmesi üzerine bir aileye evlatlık olarak verildiğini anlatan Palalı, Müslüman olan anneannesinin ölmeden önce hacca da gittiğini kaydetti. 
     Palalı, "Fatma ana tehcirde ölmedi. Yaşadı ama asimile olarak yaşadı. Annesiz babasız olarak yaşadı. Tehcir insanlık ayıbı, insanlık suçudur. Katliamın daniskasıdır. Ancak önceden planlanmış bir soykırım değildir" dedi. 
     Bu arada, toplantının Danışma Kurulu üyesi olan ve bir süre önce ölen Prof. Dr. Stefan Yerasimos’un tebliği, Doç. Dr. Halil Berktay tarafından ana hatlarıyla özetlendi. 
     Berktay, Yerasimos’un bu konferansın özgün fikir babası olduğunu da kaydetti. 
     Bugün sabah saat 09.30’da başlayan konferansa, davet edilen 786 kişiden yaklaşık 300’ü katıldı. Konferansın ilk günü, yapılan 6 oturumun ardından saat 21.00’de sona erdi. Oturumlardan sonra katılımcılara kokteyl verildi. 
     
</TEXT>
</DOC>
