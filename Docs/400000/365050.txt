<DOC>
<DOCNO> 365050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko26.html </URL>
<DATE> 2005/07/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
DaimlerChrysler hisseleri, yönetim değişikliği haberiyle coştu 
</HEADLINE>
<TEXT>

     Dünyanın en büyük otomobil ve ticari araç üreticilerinden Alman DaimlerChrysler'de Üst Yönetici CEO Juergen Schrempp'in yılsonunda emekliye ayrılacağı açıklanınca Frankfurt Borsası'nda işlem gören şirket hisseleri yaklaşık yüzde 8 yükseldi. 
     DaimlerChrysler'den yapılan açıklamada, Schrempp'in yerine ise, 5 yıllık bir süre için halen şirketin halen ABD'deki birimi Chrysler'in başında bulunan Dieter Zetsche'nin getirileceği bildirildi. 
     CEO değişikliğinin ardından Chrysler ise halen operasyon sorumlusu olarak görev yapan Thomas LaSorda'ya emanet edilecek. 
     DaimlerChrysler'in üst yönetiminin değişeceği haberi, Schrempp'i başarısız bulan yatırımcıları fazlasıyla memnun etti. 
     Haberin duyulmasıyla Frankfurt Borsası'nda yoğun alımların geldiği şirket hisseleri, kısa zaman içinde yüzde 7.7 yükselerek 39.10 avroya çıktı. 
     Yatırımcılar, 1998 yılında o zamanki adıyla Daimler Benz'in 38 milyar dolara ABD'li Chrysler'le birleşmesinin ardından geçen sürede, şirketin piyasa değerinin sürekli gerilemesinden Schrempp'i sorumlu tutuyorlardı. 
     İki şirketin 84 milyar dolar olan birleşik piyasa değeri, aradan geçen 6 yılda yaklaşık yüzde 40 geriledi. 
     Öte yandan yılın ikinci çeyreğine ait bilançosunu açıklayan DaimlerChrysler, bir önceki yılın aynı döneminde 2.1 milyar avro olan operasyonel karlılığın yüzde 20 düşüşle 1.7 milyar avroya indiğini bildirdi. 
     İkinci çeyrekte şirketin yüzde 4 artan satışları ise 38.4 milyar avro oldu. 

     
</TEXT>
</DOC>
