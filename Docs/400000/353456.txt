<DOC>
<DOCNO> 353456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko02.html </URL>
<DATE> 2005/06/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İthalat aldı başını gidiyor... 
</HEADLINE>
<TEXT>

     Geçici verilere göre mayısta 10 milyar dolara yaklaşan Türkiye’nin aylık ithalatı haziranda da büyümesini sürdürerek 17 günde 5 milyar dolara yaklaştı. 17 Haziran itibarıyla Türkiye’nin bu yılki ithalatı 50 milyar doların, ihracatı ise 32 milyar doların üzerine çıktı. 
     Gümrük Müsteşarlığı’nın, oluşturduğu Gümrük Veri Ambarı Sistemi artık Türkiye’nin ithalat ve ihracat tutarlarının günlük olarak da gözlenmesine olanak vermeye başladı. 
     Gümrüklerde işlenen beyannamelere göre Türkiye 15 Haziran günü 274.8 milyon dolarlık ihracat, 432.5 milyon dolarlık ithalat yaptı. 16 Haziran’da ihracat 233.5 milyon dolar, ithalat 268.9 milyon dolar, 17 Haziran’da ise ihracat 394 milyon dolar ithalat ise 380 milyon dolar oldu. 
     1-17 Haziran günleri arasındaki toplam ihracat ise 3 milyar 591 milyon dolar olarak gerçekleşirken ithalat 5 milyar 25 milyon dolara kadar yükseldi. 17 günlük dış 
     ticaret açığı ise 1 milyar 435 milyon dolar olarak hesaplandı. 
     Bu dönemde gümrüklerde 96 bin 75 ihracat, 83 bin 99 da ithalat beyannamesi işlendi. 
     Gümrük Müsteşarlığı, Türkiye’nin bu yılın ocak-mayıs dönemindeki toplam ihracatını 29 milyar 164 milyon dolar, ithalatını ise 45 milyar 280 milyon dolar olarak açıklamıştı. Haziranın ilk 17 günlük döneminde yapılan dış ticaretle birlikte yıl başından 17 Haziran’a kadar yapılan toplam ihracat 32 milyar 754 milyon dolara ulaşırken ithalat da 50 milyar dolar sınırını şimdiden aşarak 50 milyar 306 milyon dolara yükseldi ve yıl sonunda da 100 milyar doların üzerine çıkacağı sinyalini verdi. Yıl başından 17 Haziran’a kadar olan dönemdeki dış ticaret açığı ise gümrük verilerine göre 17 milyar 5 milyon dolar olarak gerçekleşti. 

ANKA 
     
</TEXT>
</DOC>
