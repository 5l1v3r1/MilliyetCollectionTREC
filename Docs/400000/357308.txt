<DOC>
<DOCNO> 357308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun46.html </URL>
<DATE> 2005/07/01/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Filistin hükümeti'nin, Hamas'a hükümete katılma çağrısı yaptığı iddiası 
</HEADLINE>
<TEXT>

     Filistinli İslami direniş örgütü Hamas, Filistin lideri Mahmud Abbas’ın kendilerine, İsrail’in Gazze’den çekilmesi öncesinde hükümete katılmaları çağrısında bulunduğunu söyledi. 
     Adı açıklanmayan bir Hamas yetkilisi, Abbas’ın, İsrail’in bu yaz Gazze Şeridi’den çekilmesinden sonra yönetimin sorunsuz devrinin sağlanmasına yardım için Hamas’ın bir an önce kabineye girmesi çağrısında bulunduğunu belirterek, örgütün öneriyi henüz değerlendirdiğini ifade etti. 
     Hamas yetkilisi, örgütün Gazze ve dışarıdaki yönetiminin, Abbas hükümetine katılıp katılmama konusunda nihai kararı vereceğini söyledi. 
     Mahmud Abbas’ın öneriyi bu hafta başında yaptığını belirten Hamas yetkilisi, Gazze’nin yönetiminin devrinin izlenmesi için özel bir komite kurulması yönündeki Hamas’ın talebini reddeden Abbas’ın, bunun yerine örgüte, hükümete katılmaları çağrısında bulunduğunu ifade etti. 
     Abbas’ın, İsrail’e yönelik saldırıların çoğundan sorumlu tutulan Hamas’ın Gazze’deki güçlü varlığını ve İsrail’in Ağustos’ta çekilmesinden sonra bölgenin yönetimine katılma talebini göz ardı edemediği yorumları yapılıyor. 
     İsrail ve ABD’nin, Hamas dahil militan grupları silahsızlandırması taleplerine karşı Abbas, Filistinli gruplarla diyalog kurmaya çalışıyor. 
     İsrail Dışişleri Bakanlığı sözcüsü de bir Filistin hükümetinde Hamas’ın varlığının kabul edilemez olduğunu ifade ederek, bunun tarafların bir barış anlaşmasına ulaşmasına yardım etmeyeceğini söyledi. 
     
</TEXT>
</DOC>
