<DOC>
<DOCNO> 382115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/magazin/axmag02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğçe'nin ailesi evden çıkmıyor 
</HEADLINE>
<TEXT>


BALIKESİR DHA 

Yunanlı aktör Yorgo Seitaridis ile evlenen ünlü manken Tuğçe Kazaz'ın Hıristiyanlığı seçtiğini açıklamasından sonra, Balıkesir'in Ayvalık ilçesi, Küçükköy beldesinde oturan ailesi evlerine kapandı. Komşuları, torunun din değiştirdiğini duyan babaanne Huriye Kazaz'ın kalp krizi geçirdiğini söyledi. 
DHA'nın komşusunun evine girerken görüntülediği babaanne Kazaz, soruları yanıtlamaktan kaçındı. 
Muhabirlerin görüşme isteğine kapıyı açmadan yanıt veren komşusu Erdem Demirağ ise, "Huriye Hanım rahatsız, kalp krizi geçirdi. Kimseyle görüşmek istemiyor" dedi. Babaanne Kazaz'ın komşusu olan Ali Gezici de, "Kendisi olayı duyduktan sonra kalp krizi geçirdi. Bir haftadan bu yana dışarıya çıkmıyorlar. Tuğçe akıllı bir kızdı, niçin böyle yaptı biz de anlayamadık. Genç kızdır, bir cahillik yapmıştır diye düşünüyorum" diye konuştu. 


</TEXT>
</DOC>
