<DOC>
<DOCNO> 377035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko11.html </URL>
<DATE> 2005/09/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yapı Kredi Bankası Yönetimi, Koç'un genel kurul talebini kabul etti 
</HEADLINE>
<TEXT>

     Yapı Kredi Bankası, en kısa zamanda hisse devrinin ve kapanış işlemlerinin gerçekleşmesini sağlamak üzere Koçbank tarafından iletilen genel kurul toplantısı talebini olumlu karşıladı ve banka yönetimi, toplantının Eylül ayı içinde yapılmasını karara bağladı. 
     Yapı ve Kredi Bankası'ndan Borsa'ya gönderilen yazıda, Çukurova Holding A.Ş. ve çeşitli Çukurova grubu şirketleri ve Mehmet Emin Karamehmet ile Koç Finansal Hizmetler A.Ş. ve Koçbank Nederland N.V. arasında bankanın yüzde 57.4 oranındaki hissesinin satışına ilişkin olarak Mayıs ayında sözleşme imzalandığı anımsatıldı. 
     Açıklamada, Koçbank A.Ş.'nin 7 Eylül 2005 tarihinde bankaya bir yazı gönderdiği ve sözü edilen yazıda, imzalanan hisse satış anlaşması doğrultusunda banka hisselerinin satışı işleminde taraflar arasında son aşamaya gelindiği, bu çerçevede en kısa zamanda hisse devrinin ve kapanış işlemlerinin gerçekleşmesini sağlamak üzere banka genel kurul toplantısınınn yapılmasına ihtiyaç olduğunun belirtildiği kaydedildi. 
     
     ''YARDIMCI OLMAMIZ GEREKİR'' 
     Açıklamada, talebin yönetim kurulunda görüşülmesinden sonra, Yapı ve Kredi Yönetim Kurulu Başkanı Mehmet Çekinmez'in, ''Yönetim kurulu olarak anılan hisselerin satışının gerçeklesmesine yardımcı olmamız gerekmektedir. Satış sürecinin uzadığı, hatta sürekli biçimde basında bankanın gündeme getirilmesi nedeniyle itibarının zedelendiği ve bundan zarar gördüğü bir gerçektir. Bankamız yönetim kuruluna yapılan talep, satış işleminin sonuçlandırılmasıyla alakalıdır. Bu talep, malik sıfatına sahip olacak olan müstakbel alıcının bu sıfatı kazanır kazanmaz, bankanın yönetim ve denetimini tayin etme isteğinden kaynaklanmaktadır'' şeklinde bir değerlendirme yaptığı aktarıldı. 
     Aynı toplantıda Çekinmez'in, bu ihtiyacı karşılamak için genel kurul yapılmasının yararlı olacağını belirttiği kaydedilen yazıda, Yönetim Kurulu'nca münhasıran egemen ortak konumuna geçecek Koç Grubu'nun yönetim ve denetim organlarını seçme olanağına bir an önce kavuşması amacıyla, genel kurulun 28 Eylül 2005 Çarşamba günü olağanüstü toplantıya çağırılmasının kararlaştırıldığı aktarıldı. 
     
</TEXT>
</DOC>
