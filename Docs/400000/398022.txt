<DOC>
<DOCNO> 398022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur19.html </URL>
<DATE> 2005/11/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hücre evde 9 seks kölesi 
</HEADLINE>
<TEXT>

     
     Metehan ÖZTANIR- Mustafa SERTER ALANYA Antalya , DHA 
     
ANTALYA'nın Alanya İlçesi'nde bir eve baskın yapan polis, önü mobilya ile kapatılmış duvardaki delikten geçilen yan dairede, zorla fuhuşa zorlandıkları iddia edilen 1'i Türk, diğerleri yabancı 9 kadını kurtardı. 
     Obagöl Mevkii'nde bir sitedeki apartman dairesinde fuhuş yapıldığı ihbarını alan Alanya Emniyet Müdürlüğü Asayiş Büro Amirliği'ne bağlı ekipler, savcılıktan aldıkları izinle dün akşam saatlerinde eve baskın yaptı. 
     Evde bir erkek dışında kimseyi bulamayan polisler, önce ihbarın asılsız olduğunu zannetti. Evi dikkatlice inceleyen polisler, bir dolabı yerinden oynattıklarında duvarın delik olduğunu farketti. 
     Görünmesin diye önü mobilya ile kapatılan delikten yan daireye geçen polis, burada 1'i Türk, diğerleri yabancı uyruklu 9 kadınla karşılaştı. 
     Kapatıldıkları evde fuhuşa zorlandıkları öne sürülen kadınlar ile onları pazarladığı iddia edilen erkek, Asayiş Büro Amirliği'ne götürüldü. 
     Kadınların verdiği ifade doğrultusunda kadın satıcısı olduğu iddia edilen Işıl’ lakaplı P.S. adlı kadın da gözaltına alındı. 
     Kadınları fuhuşa zorladıkları iddia edilen 2 kişi ile 9 kadın, ifadelerinin ardından adliyeye sevk edildi. 
     
</TEXT>
</DOC>
