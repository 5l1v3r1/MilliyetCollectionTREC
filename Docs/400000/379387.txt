<DOC>
<DOCNO> 379387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun03.html </URL>
<DATE> 2005/09/18/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Papa 2. Jean Paul'ün ölümünün ayrıntıları açıklanacak 
</HEADLINE>
<TEXT>

     Vatikan yetkilileri, müteveffa Papa İkinci Jean Paul’ün ömrünün son günlerindeki hastalık ve ölüm anına ilişkin ayrıntıların yayınlanmasını kararlaştırdı. 
     Vatikan tarafından dün yapılan resmi açıklamaya göre, konuya ilişkin ayrıntılı bilgiler, önümüzdeki günlerde Vatikan’ın gazetesinde yayımlanacak. 
     Polonyalı Papa Karol Jozef Wojtyla’nın ölümü konusundaki bu ayrıntılara ilişkin bazı bilgiler basına da yansımış durumda. 
     Bu bilgilere göre Papa Jean Paul, 30 Mart 2005’te Aziz Petrus Meydanı’na nazır penceresinden halka hitap etmeye çalışsa da sesinin çıkmadığının gözlendiği sırada, henüz ölümcül bir sağlık sorunuyla karşı karşıya değildi. Papa’yı ölüme götürecek olan enfeksiyonun 31 Mart’ta ortaya çıktığı ileri sürülüyor. 
     Raporda, Papa’nın vefat tarihi olan 2 Nisan 2005’te TSİ yaklaşık 20.00’ye kadar bilincinin de tümüyle yerine olduğu, öleceğini de 
     sezinlediği iddiasına yer verildi. Vatikan yetkililerinin iddiasına göre Papa, Tanrı’ya kavuşacağını sezinleyerek, ölümünden önce çevresinde bulunan kişilere son söz olarak, cılız bir sesle, "Bırakın Baba’nın evine gideyim" dedi. Bu sözün söylendiği sırada Papa’nın yanında iki özel sekreteri Stanislao ve Mietek’in, ayrıca Kardinal Jaworski ve Piskopos Rylko’nun hazır bulunduklarına işaret edilen raporda, hasta yatağının çevresinde daha sonra yaşananlar da ayrıntısıyla betimleniyor. Rapor, Papa’nın ölüm saatini ise Vatikan’ın daha önceki resmi açıklaması doğrultusunda TSİ 22.37 olarak veriyor. 
     
     BİLİNÇ YİTİRME... 
     Raporda, Papa’nın hastalık durumu konusunda, Gemelli Polikliniği’ne ilk kez kaldırıldığı 31 Mart 2005 tarihinden itibaren olan bilgilere de veriliyor. 
     Vatikan’a göre, uluslararası basının Papa’nın 2 Nisan sabahından itibaren bilincini yitirdiği biçimindeki haberler gerçeği yansıtmıyor. 
     Papa’nın 2 Nisan’da TSİ 20.00’ye kadar bilincini yitirmediği tezini savunan raporda, Papa’nın ölüm döşeğine düşüşünün ise 31 Mart’ta olduğu kaydedildi. 
     Raporda, 31 Mart’ta Papa’nın ölüm döşeğine düşüşü şu sözlerle tasvir edildi 
     "Papa, saat 11.00’den TSİ 12.00 sonra ayin için şapele yöneldiği sırada aniden titremeye başladı. Olay sonrasında ateşinin 39,6’ya çıktığı gözlendi. Akabinde kardiyovasküler sistemde yaşanan 
     ciddi septik şokun ise idrar yollarındaki bir enfeksiyondan kaynaklandığı anlaşılmıştır. Tedaviye, kalp ve solunum yollarının desteklenmesi işlemine de derhal başlanılmıştır. Papa’nın kendi ikametgahında kalma arzusu da yerine getirilmiştir." Rapor, Papa’nın ölüme uğurlanışının, Polonya’daki gelenekler doğrultusunda, "ayin sırasındaki Polakça dini ilahiler eşliğinde" gerçekleştiği de kaydediyor. 
     
     RAPOR, VATİKAN’IN SAYDAMLIK ARZUSUNUN İFADESİ 
     Vatikan’ın resmi gazetesi Acta Apostolicae Sedis’te, Papa’nın ölümüne ilişkin ayrıntılı bir rapor yayınlanacak olması, bir yenilik olarak niteleniyor. Uzmanlara göre Vatikan bu uygulamayla, saydamlık ilkesine özen gösteren bir kurum imajı çizmeyi hedefliyor. 
     Vatikan’ın özellikle kendi iç işlerinde, bu tür olaylarda, gizlilik esası çerçevesinde genelde ketum davranması, yakın tarihe kadar pek çok söylentileri de beraberinde getirmişti. 
     Polonyalı Papa’dan önce Papalık yapmış olan Birinci Jean Paul’ün 1978’de tahtta sadece 33 gün oturarak 28 Ekim’de aniden ölmesi bunun 
     son örneklerinden biri olarak anımsanıyor. 
     Vatikan’ın resmi açıklamasında Papa’nın ölüm sebebi kalp krizi olarak geçmişti. Basındaki kimi haberlerde ise Papa’nın Vatikan’daki iç hesaplaşmalar neticesinde zehirlenerek öldürüldüğü ileri sürülmüştü. Araştırmacı-gazeteci David Yallop’un "In God’s Name" Tanrı Adına adlı bir kitapta da ayrıntılı biçimde savunduğu bu iddialara karşın Vatikan, ölen Papa’nın naaşı üzerinde otopsi yapma gereği de duymamıştı. 
     Vatikan, 4 Mayıs 1988’de Vatikan sınırları dahilinde işlenen ve 3 kişinin ölümüyle sonuçlanan esrarengiz bir cinayette de ketum davranmayı yeğlemişti. 
     Vatikan cinayet sonrasında yaptığı resmi açıklamada, Papa’nın korunmasıyla yükümlü İsviçreli Muhafızlar’dan Onbaşı Cedric Tornay’ın geçirdiği bir cinnet neticesinde, söz konusu muhafızların komutanı konumundaki Albay Alois Estermann ve eşi Gladys Meza Romero’yu öldürdüğünü, ardından kendisinin de intihar ettiğini belirtmekle yetinmişti. 
     Ölen kişilerin ailelerinin otopsi istemleri Vatikan tarafından reddedilmişti. Olayla ilgili olarak, Cedric’in annesi Maguette Baudat Tornay tarafından İsviçre’de açılan bir davada ise Vatikan’ın resmi açıklamasının aksine, cinayetin meçhul bir dördüncü kişi tarafından işlendiği iddia ediliyor. İsviçre mahkemesinin, "olayla ilgili mevcut tüm belge ve bilgileri inceleme talebi"ne Vatikan’ın halen herhangi bir yanıt vermemiş olduğu da biliniyor. 
     
</TEXT>
</DOC>
