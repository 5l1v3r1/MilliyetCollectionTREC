<DOC>
<DOCNO> 356978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko06.html </URL>
<DATE> 2005/06/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Mortgage sistemi 2006'dan sonra yavaş yavaş uygulamaya konulacak' 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, uzun vadeli, uygun koşullu konut finansman sisteminden Mortgage dar gelirli vatandaşın yararlanabilmesi için Toplu Konut İdaresi'nin TOKİ şu anda yaptığı konutlara aynen bu sistem içinde devam etmesi ve bu sisteme finansman açısından entegre olması gerektiğini söyledi. 
     Cansızlar, SPK olarak 2004 yılı sonunda Başbakanlığa sevkettikleri, uzun vadeli uygun koşullu konut finansman sistemi ile ilgili kanun tasarı taslağı üzerinde Başbakanlık'ta yapılan çalışmalar çerçevesinde ortaya çıkan bazı konuların tekrar sektörle birlikte ele alınması amacıyla dün bir çalıştay düzenlediklerini bildirdi. 
     Çalıştayda ortaya çıkan görüşün, genelde bu sistemin olumlu karşılandığı yönünde olduğunu belirten Cansızlar, ''Zaten bu sistemi, bir şekilde bütün sektörün görüş ve önerilerini toplayarak, yabancı ülke deneyimlerini de masaya yatırarak oluşturduk. Genel çerçeve itibarıyla taslakta bir değişiklik olacağını sanmıyorum, ama ufak tefek değişikleri belki monte edebiliriz, bunları taslağı ekleyerek Başbakanlığa sunucağız. Hükümetin takdirine bırakacağız'' şeklinde konuştu. 
     
     VERGİ TEŞVİKLERİ KONUSUNDA SORUN YOK 
     Sisteme ilişkin taslakta yer alan vergi teşvikleri ile ilgili madde konusunda Maliye Bakanlığı ile herhangi bir çekince bulunmadığını da bildiren Cansızlar, şunları kaydetti 
     ''Sistemin temel omurgalarından birisi olan vergi teşviki... 100 bin YTL'ye kadar olan kısma isabet eden faizin, gelir vergisi matrahından indirilmesi imkanını getiren bu maddeye ilişkin Maliye Bakanlığı ile mutabık kalındı. Sadece tüketici kredileri ile ilgili bazı konularda Sanayi Bakanlığı'nın bazı çekinceleri var. Tapu ile ilgili hiç bir sorun yok. Hazine yardımı ile ilgili belli bazı görüşler var. Bu konuda son kararı verecek Hükümet, Başbakanlık olacak.'' 
     
     TOKİ'YE ÖNEMLİ GÖREV 
     Cansızlar, TOKİ'nin arsa Ofisi ile birleşmesi sonrası iki ayrı görev üstlendiğini hatırlattı. 
     TOKİ'nin hazine arazilerini kullanarak sosyal amaçlı konut üretimi yaptığını, bundan sonra da hem sosyal konut üreteceğini hem de altyapısı hazır arsa üreterek inşaat sektörüne uygun fiyatla arsayı satacağını, böylece inşaat sektörüne yönelik konut üretiminin çoğalabileceğini bildirdi. 
     Bu yüzden TOKİ'nin bu sistemdeki fonksiyonunun çok kritik ve önemli olacağına işaret eden Cansızlar, ''Hem hazine arazilerinin değerlendirilmesi hem de dar gelirli vatandaşların burada konut sahibi olması ile ilgili TOKİ'nin çok önemli görevi var'' dedi. 
     Mortgage sisteminin ''piyasa odaklı kurumsal bir konut sistemi'' olduğunu da belirten Cansızlar, TOKİ'nin bu çalışmaları ile izinsiz yapılaşmanın önüne geçileceğini, kayıtdışı ile mücadele edileceğini, düzenli bir kent planlaması yapılmış olacağını, böylece orta ve uzun vadede artık izinsiz çarpık bir kentleşmeden Türkiye'nin yavaş yavaş çıkacağına dikkat çekti. 
     Cansızlar, inşaat sektörünün bu sistemi canlandıracağı için istihdam yoğun olan inşaat sektöründe hem istihdamın artmasına katkı sağlayacağını hem de inşaat sektörünün canlanması ile milli gelire katkısı olacağını da söyledi. 
     
     SİSTEM, 2006'DA UYGULANMAYA BAŞLANACAK 
     Cansızlar, şunları kaydetti 
     ''Uzun vadeli, uygun koşullu konut finansman sistemine ilişkin tasarı, en kısa sürede Başbakanlığa gönderilecek. Bu konuda Devlet Bakanı ve Başbakan Yardımcısı Abdüllatif Şener de Ekim ayında açılacak Meliste bunun çıkarılmasına çalışılacağını söyledi. Sistem, kanun çıktıktan sonra 2006 yılından itibaren yavaş yavaş uygulamaya konulacak. 
     Bu model, bankacılık, BDDK, Merkez Bankası, Adalet Bakanlığı, Hazine, Maliye Bakanlığı, Tapu ve Kadastro Genel Müdürlüğü gibi kurumların bir bütün olarak sistemin içinde yer aldığı bir model. SPK'nın burada yaptığı, teknik, hukuki altyapıyı hazırlayıp, taslak oluşturmak. Asıl görevimiz, piyasaların ikincil boyutu ile ilgili olacak SPK olarak.'' 
     
     YURTDIŞI FONLARDAN YOĞUN İLGİ 
     SPK Başkanı, Türkiye'de bankaların kendi mevduat kaynakları ile sisteme ilişkin orta ve uzun vadeli finansmanları yapmalarının mümkün olmadığını da bildirerek, ''Dolayısıyla yurtdışından taze kaynak ve orta ve uzun vadeli kaynakların bulunması gerekiyor'' dedi. 
     Bu anlamda yurtdışından oldukça önemli ve yoğun ilgi olduğunu da kaydeden Cansızlar, bu sistemi bekleyen çok sayıda yabancı yatırımcı bulunduğunu ve bu yatırımcıların hem teknik destek istediklerini hem de fonlama açısından hazır olduklarını bildirdiklerini söyledi. 
     Cansızlar, şöyle devam etti 
     ''Biz bu sistemin, yurtdışı fon girişi açısından önemli olduğunu görüyoruz. SPK olarak, yurtdışından ilave kaynak girişine yönelik ipotek teminatlı borçlanma senedi ihracı ile ilgili önemli bir düzenleme getiriyoruz. Biz bu anlamda yurtdışından orta ve uzun vadeli fonların Türk sermaye piyasalarına gireceğini tahmin ediyoruz. Zaten güven ortamı da oluştuğuna göre, yabancı fonların sisteme girmesi ile bu birebir eşdeger. Yabancı yatırımcıların gelmemesi için herhangi bir sebep yok.'' 
     
</TEXT>
</DOC>
