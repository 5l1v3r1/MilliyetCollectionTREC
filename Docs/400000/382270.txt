<DOC>
<DOCNO> 382270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko61.html </URL>
<DATE> 2005/09/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rusya'da dev birleşme... Gazprom, Sibneft'i satın alıyor... 
</HEADLINE>
<TEXT>

     Rus gaz şirketi Gazprom'un, Rusya'nın en büyük petrol şirketlerinden biri olan Sibneft'i 13.1 milyar dolara satın alma konusunda anlaşmaya vardığı bildirildi. 
     Rus İtar-Tass Ajansı, dünyanın en büyük gaz şirketi olan, devlete ait Gazprom'un Başkanı Aleksiy Miller'ın da, Sibneft'in yüzde 72.663'ünün alınması konusunda anlaşmaya varıldığını doğruladığını duyurdu. 
     Gazprom'a ait Gazprombank'ın Sibneft'in yüzde 3.016'lık hissesini daha önce satın aldığı belirten Miller, ''İş alanlarımızı çeşitlendirmek ve şirketimizi dünya seviyesindeki küresel bir enerji şirketi haline getirme yönündeki stratejik görevimizi yerine getiriyoruz. Petrol unsuru, şirketimizin profilindeki önemli unsurlardan biri'' dedi. 
     Miller, Sibneft ve Gazprom arasında varılan anlaşmanın, Gazprom'un Rusya ve dışındaki etkinliğinin artırılmasına önemli katkısı olacağını belirterek, anlaşmanın maliyeti konusunda bir bilgi vermedi. 
     Rus Mosnews internet sitesinde yer alan haberde, Gazprom'un İngiliz Chelsea futbol kulübünün sahibi Roman Abramoviç'e ait Sibnetft'in yüzde 72.663'lük hissesi için 13.1 milyar dolar ödemeyi kabul ettiğini duyurdu. Sibneft hisselerinin devlet şirketi Gazprom tarafından satın alınması halinde Rusya'daki ham petrolün yüzde 30'unun kontrolü devletin eline geçecek. 
     Rus hükümeti, 1996 yılında Sibneft'in yüzde 51'lik hissesini 100 milyon dolara satmıştı. 
     Gazprom Sözcüsü Sergey Kupriyanov, Sibneft'in satın alınması için gerekli paranın bankalardan sağlanacağını söylerken, Mosnews, Gazprom'un, ABN Amro, Dresdner Bank ve bazı batılı bankaların da aralarında bulunduğu bir grup bankadan 12 milyar dolarlık kredi konusunda anlaşmaya vardığını bildirdi. 
     Sibneft ile birlikte devlet kontrolündeki şirketlerden günlük 2.67 milyon varil petrol üretimi yapılacak. Rus devlet şirketi Rosneft, geçen yıl yapılan açık artırmada Yukos'un ana üretim tesisi Yuganskneftegaz'ı satın almıştı. 
     Analistler, Sibneft'in Gazprom tarafından satın alınmasının yakın bir gelecekte Rusya'da enerji sektörünün devlet tarafından kontrol edileceğini gösterdiğini kaydettiler. 
     
</TEXT>
</DOC>
