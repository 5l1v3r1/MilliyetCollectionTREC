<DOC>
<DOCNO> 365001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun28.html </URL>
<DATE> 2005/07/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İngiliz komutandan askerlerin mahkemeye verilmesine sert tepki 
</HEADLINE>
<TEXT>

     İngiliz ordusunun Irak'taki kuvvetlerinin komutanı Albay Bill Dunham, ''Irak'taki asker, hoş ve serin ofislerinde oturan bazı kişilerin vatan hizmeti yapanları suçlamaya yönelik şevkinden rahatsız ve kızgın'' dedi. 
     Dunham, İngiliz ordusundan Albay John Mendonca ve bazı askerlerin mahkemeye sevk edilmeleriyle ilgili olarak The Daily Telegraph gazetesine yaptığı değerlendirmede, bu tür suçlamaların ''bütün kalbiyle hizmet yapmaya çalışan askerlerde riskli görevler konusunda isteksizlik yarattığını'' söyledi. 
     Buna rağmen hizmetlerin aynı şekilde görülmeye devam edildiğini vurgulayan Albay Dunham, askerlerin meslektaşlarına yönelik suçlamalardan çok olumsuz etkilenmelerine rağmen, işlerini aksatmamaya gayret ettiklerini ifade etti. 
     Albay Bill Dunham, askerleri tarafından yapılabilecek bir hatanın kendisini de bir gün mahkemeye düşürebileceğini, ''ancak bu korkunun uykularını kaçırmasına izin vermediğini'' söyledi. 
     İngiliz askerleriyle ilgili olarak açılan davaların tümünün beraatla sonuçlanacağından emin olduklarını belirten Dunham, ''Adaletin yerini bulacağına inancımız sonsuz'' dedi. 
     
</TEXT>
</DOC>
