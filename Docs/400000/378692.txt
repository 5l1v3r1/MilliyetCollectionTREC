<DOC>
<DOCNO> 378692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy15.html </URL>
<DATE> 2005/09/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yıldırım Yıl sonuna kadar bütün okullarda internet erişimi olacak 
</HEADLINE>
<TEXT>

     Ulaştırma Bakanı Binali Yıldırım, yıl sonuna kadar, bütün okullarda geniş band internet erişiminin sağlanmış olacağını bildirdi. 
     Bakan Yıldırım, Sakarya Üniversitesi ile Adapazarı Büyükşehir Belediyesi’nin düzenlediği, 4. Ulusal Bilgi Ekonomi ve Yönetim Kongresi’ne katıldı. 
     Kartepe Green Park Otel’de gerçekleştirilen kongrenin açılış panelini yöneten Yıldırım yaptığı konuşmada, 1980’li yıllarda hızlanmaya başlayan bilişim teknolojilerindeki gelişimin, 1990’lı yıllarda üst seviyeye ulaştığını belirtti. 
     Gelişmiş ülkelerin, bilişim teknolojisindeki bu hızlı gelişime ayak uydurduğunu, Türkiye’nin ise "bazı çekişmelerle 15 yıl kaybettiğini" ifade eden Yıldırım, şunları kaydetti 
     "Türkiye telefon sayısında AB ortalamasını tutturuyor ama GSM telefonları, sabit telefonlara göre daha çok artıyor. Fakat detaya baktığımızda, durumumuz pek iç açıcı değil. AB ortalaması yüzde 9, Türkiye’deki ortalama ise yüzde 1.3. 
     2003 yılında 9 bin geniş band internet iletişimi abonesi varken, 
     geçen hafta 1 milyonuncu aboneyi yaptık. Ama bu sayı yine düşük. 2 yıldır Milli Eğitim Bakanlığı’yla yaptığımız protokolle, okullarda internet erişimini sağlıyoruz. Şu anda yüzde 80’i bitmiş durumda. Yıl sonuna kadar bütün okullarda geniş bant internet erişimi sağlanmış olacak. Okullara kurulan ADSL sistemiyle, geleceğe büyük yatırım yapıyoruz. Çünkü nüfusumuzun yüzde 52’si 25 yaşın altında. Bu projelerle bilgisayar okuryazar oranı artacaktır. Bu oran halen yüzde 5 civarındadır. Geç kalmış gibi görünüyoruz ama bu farkı kapatırız." Türkiye’nin, bilişim teknolojileri konusunda, diğer alanlarda olduğu gibi üstyapıya önem verdiğini ve hazır teknolojiyi alarak kolayı tercih ettiğini ifade eden Yıldırım, şöyle devam etti "AR-GE’ye çok önem veriyoruz. Gayri Safi Milli Hasıla’nın yüzde 0.68’ine denk gelecek şekilde, yani 450 trilyon liralık kaynak ayırdık. Sanayi ve üniversite ilişkilerine önem verip, bu iki alanı kaynaştırmak gerekir. Biz yönetim olarak, ’e-Dönüşüm Türkiye’ projesini başlattık, ’e- Devlet Projesi’ var. Vatandaş bir tuşla devlete ulaşabilecek. Vatandaş kağıtlarla, belgelerle uğraşırken, devletin hizmetinden memnun kalmıyor ve kağıt belgeleri, bu projeyle kaldıracağız. Burada amaç, devletin şeffaf olması, yani vatandaş bilgiye ulaşacak ve hesap da sorabilecek." 
     
</TEXT>
</DOC>
