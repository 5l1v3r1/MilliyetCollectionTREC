<DOC>
<DOCNO> 382784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun10.html </URL>
<DATE> 2005/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avrupa basını Gerilim dorukta, tarihi fırsat, görüşmeler artık başlamalı 
</HEADLINE>
<TEXT>

     Ajanslar ve BBC TÜRKÇE 

Türkiye'nin ve Avrupa'nın gözü-kulağı 3 Ekim tarihine çevrildi. Tarihi zirveye 48 saat kala Avrupa gazelerinde Türkiye ile üyelik müzakerelerinin yarattığı tartışmalar bugün de geniş yankı buluyor. 
     
     Independent Tarihi fırsat kaçırılmamalı 

     The Independent gazetesinin başyazısında müzakerelerin bir an önce başlaması gereğinin altı çizildi. 
     Gazetenin başyazarı, Türkiye'nin AB üyeliği konusunun İngiltere dönem başkanlığının en büyük sınavı olacağını belirterek, "Bu konu Blair ve Straw'un ikna gücünün de en büyük sınavı olacak" dedi. 
     İngiltere'nin haklı olarak Türkiye'nin üyeliğinin her zaman en büyük destekçisi olduğunu da kaydeden başyazar, "Eğer AB coğrafi ve tarihi sınırlarını genişletmeyi sürdürecekse, eğer komşu bölgelerde demokratik bir değişim gerçekleştirmek istiyorsa, eğer İslam'la-Hıristiyan batının uzlaştırılması hedefleniyorsa AB'ye dahil etmek için Türkiye'den daha iyi bir ülke bulunamaz" ifadesini kullandı. 
     Başyazar, batı ile doğu arasında köprü durumunda bulunan, Atatürk'ten bu yana laikliğin ve batı geleneklerine bağlılığın güçlü biçimde yaşatıldığı, NATO'nun iyi bir ortağı olan ve açık bir politik karar verip Birlik'e katılım için gereken adımları atan Türkiye'nin üyeliği üzerindeki anlaşmanın kolay olmadığını belirterek, pek çok son dakika güçlüklerinin ortaya çıktığını hatırlattı. 
     "Eğer Tony Blair'in kuşku götürmeyen cazibesi ve ikna kabiliyetini test etmesi gerekiyorsa o gün bugündür" diyen başyazar, "Aksi halde gelecekte Batı'nın Müslüman dünyasıyla ilişkilerinde hesaplanamayacak kadar ciddi etkide bulunacak tarihi fırsat kaçacaktır" uyarısında bulundu. 
     
     Daily Telegraph Avusturya sabote ediyor 

     Yaşanan müzakere krizinde son gelişmeler, Daily Telegraph gazetesinde ''Avusturya Türkiye'nin müzakerelerini sabote ediyor' başlığıyla verilmiş. 
     
     Financial Times Genç Türkler Atatürk'ü Avrupa'ya tercih ediyor 

     Financial Times gazetesinin Ankara muhabiri ise, bugün haberine ''Genç Türkler Atatürk'ü Avrupa'ya tercih ediyor'' başlığını atmış. 
     Kemalizmi ''milliyetçilik ve kendi kendine yeterli olma ideolojisi'' olarak tanımlayan Financial Times muhabiri, Ankara, Balgat'taki bir okulda öğrenci ve öğretmenlerle yaptığı mülakatları aktararak, Atatürk ilkeleri ve Kemalizmi tartışmaya açma fikrinin, Türkiye'de hala büyük tepki yarattığını kaydediyor. 
     
     Die Presse Avusturya'nın gözü dönmüş olmalı 

     Türkiye'nin Avrupa Birliği'ne tam üyeliğine en çok direnen Avusturya'da yayımlanan Die Presse gazetesi, hükümetin Türkiye ile ilgili politikasını eleştiriyor. 
     Schüssel hükümetinin, direnişinin uzun vadeli bazı sorunlara yol açabileceğini yazıyor. 
     ''Türkiye konusundaki uzlaşmaz tutumuyla Avusturya, yalnızca Avrupalı ortaklarıyla sert bir çatışmayı değil, aynı zamanda, uluslararası alanda etkisi uzun süre silinmeyecek bir rahatsızlık yaratmayı da göze almış oluyor.'' 
     
     F.Allgemeine Zeitung İmtiyazlı ortaklık Türkiye'nin çıkarına 

     Konu Alman gazeteleri arasındaki yaklaşım farklılıklarını da ortaya çıkarmış. 
     Frankfurter Allgemeine Zeitung, Avusturya'nın tutumunu şu satırlarla alkışlıyor 
     ''Derme çatma bulduğu uzlaşma formüllerini reddetmek Viyana'nın en tabii hakkı. En azından karşımızda akıntıya göre yön belirlemek yerine Avrupa'yı istediği yönde şekillendirmek isteyen bir ülke var.'' Frankfurter Allgemeine, ''Üstelik'' diyor, ''Avusturya'nın imtiyazlı ortaklık formülünü önermesi Türkiye'nin çıkarına bile olabilir. En azından üyelik alamazsa ortak olabilecek.'' 
     
     Die Tageszeitung Avusturya'nın gerçek niyeti belli oldu 

     Gazete, Avrupa Birliğinin müzakere çerçevesinin görüşmelerin başlıyacağı güne kadar belli olmamasını, ''kabul edilemez'' bir durum diye niteliyor. 
     Gazeteye göre, Avusturya'nın tutumunun arkasındaki gerçek niyet, müslüman ülkelerin birlik dışında tutulması arzusu. Bu da gazeteye göre, ''medeniyetler çatışmasının ta kendisi''. 
     
     Le Soir Avusturya, Türk hükümetinin altına bomba koyacak mı 

     Türkiye-AB ilişkilerindeki son gelişmelere geniş yer veren Belçika gazeteleri, 3 ekim öncesinde gerilimin tırmandırıldığı üzerinde dururken, bu tırmanışta bir ''yapaylık'' olduğuna işaret etti. 
     ''Le Soir'' gazetesi, ''Viyana, Türkiye-AB valsini geciktiriyor'' başlıklı yazısında, Türkiye-AB ilişkilerinde bir ''son dakika krizi'' ve ''psiko-dram'' yaşandığını, sorunlara, pazar akşamı olağanüstü toplantıya çağrılan AB dışişleri bakanları tarafından çözüm aranacağını yazdı. 
     Türkiye'nin AB'ye katılım sürecinde yol haritası işlevi görecek olan Müzakere Çerçeve Belgesi'nin Avusturya dışında tüm AB üyeleri tarafından onaylandığını belirten gazete, Viyana'nın belgeye ''imtiyazlı ortaklık'' seçeneğini sokturmak istediğine değinirken, ''Oysa 2004 aralık ayında, Avusturya dahil tüm üye ülkelerin devlet ve hükümet başkanları, Türkiye ile 3 ekimde başlayacak müzakerelerin hedefinin tam üyelik olduğunu bildirmişlerdi'' dedi. 
     Türk Dışişleri Bakanı Abdullah Gül'ün, Müzakere Çerçeve Belgesi'nin onaylanmış halini görmeden Ankara'dan ayrılmayacağını yazan gazete, ''Avusturya manevrası, bu dosyayı bilenler tarafından bir dram olarak algılanmıyor. Müzakerelerde son dakikaya kadar gerilimi tırmandırmak, bazı tavizler almak için yararlı oluyor'' ifadelerine yer verdi. 
     ''Avusturya, Türk hükümetinin altına bomba koyacak mı Avrupa'da yeni bir kriz yaratmanın sorumluluğunu tek başına üstlenecek mi Kimse buna inanmak istemiyor'' diyen ''Le Soir'', buna rağmen bir ''kriz senaryosu'' olasılığı bulunduğunu belirtti. 
     Gazete, Avusturya'da, 23 ekimde yapılacak yerel seçimlere, aşırı sağın Türkiye karşıtı propagandalarına ve Avusturyalıların yüzde 90'ının Türkiye'nin AB'ye katılımına karşı görüş bildirdiğine değindi. 
     
     La Libre Belgique Gerilim dorukta, poker darbesi 

     Muhafazakar ''La Libre Belgique'' gazetesi, ''Poker darbesi'' başlıklı yazısında, AB Dönem Başkanı İngiltere'nin, Lüksemburg toplantısı öncesinde Sırbistan, Hırvatistan ve Türkiye dosyalarını bloke olmaktan çıkarmak için bir poker taktiği uyguladığını, bunda başarılı veya başarısız olabileceğini yazdı. 
     Avusturya ile birlikte diğer bazı AB üyesi ülkelerin de ''Hıristiyan Hırvatistan''a destek verdiklerini ve bu ülkeyle müzakerelerin askıya alınmasına son vermek istediklerini anlatan gazete, Dönem Başkanı İngiltere'nin, Hırvatistan dosyasına çözüm bulunması halinde Türk dosyasının da bloke edilmeyeceğini umut ettiğini belirtti. 
     ''Gerginlik dorukta'' diyen ''La Libre Belgique'', ''Türkiye'den artan bir şekilde öfke işaretleri geldiğini'' yazarak, diplomatların, ''Türkler belgeyi incelemeden Lüksemburg'a gelmek ve emrivaki karşısında kalmak istemiyor'' sözlerine yer verdi. ''La Derniere Heure'' gazetesi de, 3 ekim öncesinde ''AB'nin ayak sürüdüğünü'', ''AB üyeleri arasında gerginlik ve uyumsuzluk hissedildiğini'' yazarken, Avusturya Başbakanı Wolfgand Schüssel'in ''iç politikaya oynadığı'' görüşüne yer verdi. 
     Gazete, ''imtiyazlı ortaklık'' formülünü reddeden Türkiye'nin, tam üyelik hedefi dışında bir öneri karşısında müzakere edilecek bir şey kalmayacağı düşüncesinde olduğunu belirtti. 
     
     Liberation Yalnız hükümetler değil, halklar da karşı karşıya 

     Fransa'da, Liberation gazetesi, ''Türkiye konusunda hükümetler arasında görüş ayrılıkları var, evet, ama tek çatışma burada yaşanmıyor'' diyor ve ekliyor 
     ''Aynı zamanda Boğazlar üzerinden sembolik bir köprü inşa etmekten yana olan hükümetlerle, çoğu Türk fobisi taşıyan halkları da karşı karşıya.'' Liberation, hatta her bir ülkede tek tek siyasi partilerin içinde bile Türkiye konusunda ayrı görüşler olduğuna dikkat çekerek, Fransa'daki hükümet partisini örnek göstermiş. 
     Türkiye'nin de kendi içinde Avrupa Birliği'nden yana olanlar ve milliyetçiler diye bölündüğünü yazan Liberation, sonunda şu satırlarla, oyunu Türkiye'nin Avrupa Birliği üyeliğinden yana kullanmış. 
     ''Ekonomik açıdan bakıldığında, Türkiye'nin çıkarının Avrupa Birliği'ne katılmakta olduğunu kim inkar edebilir Aynı şekilde stratejik açıdan bakıldığında da Avrupa Birliği'nin çıkarının Türkiye ile yakın bağlar kurmaktan geçtiği göz ardı edilebilir mi '' 
     
</TEXT>
</DOC>
