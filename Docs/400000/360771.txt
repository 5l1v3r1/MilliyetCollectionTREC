<DOC>
<DOCNO> 360771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy28.html </URL>
<DATE> 2005/07/13/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Abdullah Gül ile İtalya Dışişleri Bakanı Fini basın toplantısı yaptı... 
</HEADLINE>
<TEXT>

     İtalya Dışişleri Bakanı Gianfranco Fini, terörün hiçbir ülkenin tek başına baş edemeyeceği bir kanser türü olduğunu belirterek, bu konuda yapılacak uluslararası işbirliğinde Türkiye’nin rolünün çok önemli olduğunu söyledi. 
     Resmi ziyaret için bugün Ankara’ya gelen Fini, Dışişleri konutunda Dışişleri Bakanı ve Başbakan Yardımcısı Abdullah Gül ile görüşmesinin ardından düzenlenen ortak basın toplantısında soruları yanıtladı. 
     AB’nin terörle mücadeleyi ahlaki bir görev olarak gördüğünü belirten Fini, Avrupa’da terörün kendisini Londra’daki saldırılardan önce de belli ettiğini bildirdi. 
     "Terör hiçbir ülkenin tek başına baş edemeyeceği bir kanser türüdür ve bu konuda azami işbirliği yapılmalıdır" diyen Fini, Türkiye’nin bu işbirliğindeki rolünün çok önemli olduğunu ifade etti. 
     Türkiye’nin AB’nin terörle mücadeledeki çabalarına destek verebileceğini söyleyen konuk bakan, Türkiye’nin bu önemli rolünün yapısından kaynaklandığına dikkat çekti. 
     Türkiye’nin Atatürk’ün kurduğu laik ve demokratik, aynı zamanda nüfusunun büyük çoğunluğu Müslüman olan bir ülke olduğunu hatırlatan Fini, Türkiye’nin bu çerçevede uluslararası platformdaki terörle mücadelede rol aldığını kaydetti. 
     Konuk bakan, terörle İslam’ı bağdaştırmaya çalışan kişilerin yanıldıklarını söyleyerek, İstanbul’da düzenlenen saldırılarda da sinagoglar gibi sembolik anlamı olan hedeflerin seçildiğine işaret etti. Fini, teröristlerin farklı din ve kültürlerin birarada yaşamasına tahammül edemediğini de belirtti. 
     Fini, bir başka soru üzerine de, İtalya’daki güvenlik güçleriyle yargı kurumlarının terörle mücadelede sıkı bir işbirliği halinde çalıştığını belirtti. 
     Bir gazetecinin Türkiye ile İtalya’nın geçmişte terör örgütü başı Abdullah Öcalan’ın Roma’da barınması nedeniyle bazı sorunlar yaşadığını hatırlatarak, İtalya’nın bu konuda bir özeleştiri yapıp yapmadığını sorması üzerine Fini, o dönemden bu yana İtalya’da en başta hükümet olmak üzere çok şeyin değiştiğini kaydetti. 
     Temsil ettiği mevcut İtalyan hükümetinin, terörün hiçbir çeşidine hoşgörüyle yaklaşmasının mümkün olmadığını söyleyen Fini, terör örgütü PKK’ya karşı da aynı yaklaşımı sergilediklerini bildirdi. 
     Fini, "Ancak bunu o dönemdeki hükümet için söyleyemeyiz" diye konuştu. 
     
     TÜRBAN SORUNU 
     İtalyan bir gazetecinin, Türkiye’deki türban sorununa ilişkin sorusu üzerine Dışişleri Bakanı Gül, bu sorunun işbirliği ve huzur içinde halledilmesinin önemli olduğunu kaydetti. 
     Türban yasağının her yerde değil, bazı yerlerde uygulandığına dikkat çeken Gül, şunları kaydetti 
     "Hükümetimizin açık bir vaadi var, bu sorunu demokratik bir şekilde, usulünce çözmektir. İnsanlar, kanunlara uymak şartıyla istedikleri kıyafeti giyip istedikleri gibi davranabilir. Bu tür kısıtlamaları biz doğru bulmuyoruz. Nasıl Roma, Paris veya Londra’da bu tip yasaklar yoksa Türkiye’de de kalkacaktır, ama bunları işbirliği, huzur ve görüş birliği içinde kaldırmak önemlidir. Nasıl daha önce de başka yasaklar vardı ve bunlar kaldırılınca Türkiye daha demokratik bir ülke haline geldi, bunlar bizim kendi sorunlarımız ve kendi kendimize halledeceğiz." 
     
     İKİLİ İLİŞKİLER 
     Dışişleri Bakanı Gül, Fini’yi Türkiye’de ağırlamaktan duyduğu memnuniyeti dile getirerek, dost ve müttefik iki ülke olan Türkiye ile İtalya arasındaki ilişkilerin her alanda en iyi şekilde devam ettiğini söyledi. 
     Türkiye’nin AB ile ilişkilerinde İtalya’nın yakın destek verdiğini ve bunu takdir ettiklerini belirten Gül, İtalya Cumhurbaşkanı Carlo Azeglio Ciampi’nin Kasım ayında Türkiye’ye gelerek siyasi ilişkilerin daha da pekişmesine katkı sağlayacağını bildirdi. 
     İki ülke arasındaki ticaret hacminin 11,5 milyar dolara ulaştığını ve İtalya’nın Türkiye’de iki milyar dolarlık yatırım yapmakta olduğunu hatırlatan Gül, ilişkilerin her alanda geliştirilmesi için daha çok somut adımlar atılacağını kaydetti. 
     Konuk Bakan Fini de, iki ülke ilişkilerinin en üst seviyede olduğunu belirterek, Ciampi’nin Kasım ayı ziyaretinin önemine dikkat çekti. 
     İtalya’nın AB konusunda Türkiye’ye verdiği desteği sürdüreceğini belirten Fini, müzakerelerin 3 Ekim’de başlaması konusunda da aynı desteği vereceğini söyledi. Fini, Türkiye’nin AB’ye girmesinin sadece Türkiye değil AB’nin de çıkarına olduğunu belirterek, İtalyan şirketlerinin Türkiye’de daha çok faaliyette bulunmasını amaçladıklarını, bunun için de İtalyan KOBİ’lerinin de devreye girmesi gerektiğini kaydetti. 
     Fini, 1951’de iki ülke arasında imzalanan kültürel işbirliği protokolünün yenilenmesine yönelik çalışmaların da devam ettiğini belirterek, Gül ile İtalyanca’nın Türkiye’deki okullarda da öğretilmesi konusunda karar aldıklarını söyledi. 
     
     GELİŞTİRİLMİŞ İŞBİRLİĞİ PROTOKOLÜ 
     Bu arada, Türkiye ile İtalya arasında iki ülke dışişleri bakanlıklarının istişare sürecinin kurumsallaştırılmasını amaçlayan Geliştirilmiş İşbirliği Protokolü imzalandı. 
     Protokol çerçevesinde siyasi, güvenlik, ekonomik, kültürel, hukuki ve bilimsel alanlarda işbirliğinin derinleştirilmesi amaçlanırken, yılda en az bir kez Ankara ve Roma’da iki ülke dışişleri bakanlarının veya dışişleri bakanlığı müsteşarlarının biraraya gelmesi öngörülüyor. 
     
</TEXT>
</DOC>
