<DOC>
<DOCNO> 364982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun09.html </URL>
<DATE> 2005/07/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Papa’nın din elden gidiyor’ kaygısı 
</HEADLINE>
<TEXT>

     Katolik Kilisesi'nin ruhani lideri Papa 16’ıncı Benediktus'a göre Batı'daki belli başlı Hıristiyan kiliseleri adeta ölmüş gibi bir görüntü sergilerken, laik toplumda yaşayan insanlarda Tanrı ihtiyacı da giderek azalmakta. 
     Papa 16’ıncı Benediktus, Hıristiyanlık bünyesinde yeni doğmuş akımları ''sapık fırka'' diye damgalayarak, bu akımların geleneksel kiliseler için ciddi bir tehdit oluşturduklarını belirterek ''büyük kiliseler ise adeta ölmüş gibi görünüyorlar'' dedi. 
     Hıristiyanlığın Batı'daki durumu konusunda görev süresi boyunca ilerlemiş ülkelerde dinin çöküşünden yakınmış olan selefi İkinci Jean Paul'e oranla daha kötümser bir yaklaşım niteliğindeki bu düşüncelerin, Papa 16’ıncı Benediktus'un geçen pazartesi günü kapalı kapılar ardında yaptığı bir konuşmada dile getirdiği öğrenildi. 
     Halen İtalya'nın kuzeyinde Valle d'Aosta yakınlarında Les Combes'da tatilde bulunan 16’ıncı Benediktus'un, pazartesi günü Introd Kilisesi'nde yöredeki Katolik din adamlarına hitaben yaptığı konuşmada, Hıristiyanlığın Batı dünyasındaki gidişatı konusunda kaygılarını dile getirdiği belirtildi. 
     Papa'nın söz konusu konuşması, dün Vatikan'ın resmi yayın organı L'Osservatore Romano gazetesinde de yayımlandı. 
     Hıristiyanlığın gidişatının Batı'da kaygı verici bir tablo sergilerken, kimi ülkelerde ise adeta bahar mevsimini yaşadığına işaret eden 16’ıncı Benediktus, ''Batı, kendi kültüründen yorulmuş, Tanrı'ya hatta Mesih'e dahi ihtiyacını yitirmiş bir dünya gibi görünüyor'' dedi. 
     
     Papa'nın hedefi Protestan kiliseler 
     Papa, özellikle gelişmiş ülkelerdeki geleneksel kiliselerin içinde bulundukları durumu ve yeni akımların oluşturduğu tehdidi şu cümlelerle özetledi ''Kendilerini asgari düzeyde bir din anlayışıyla takdim eden sapık fırkalar ilerleme kaydetmekte, insanlar da kesinlik peşinde koşmaktadırlar. Büyük kiliseler, özellikle de geleneksel Protestan kiliseleri ise halihazırda derin kriz yaşamaktadırlar.'' Papa, kendilerinden şikayetçi olduğu yeni yetme akımların, özellikle Avrupa, Avustralya ve ABD'de geleneksel kiliseler için ciddi bir meydan okuma teşkil ettiğine işaretle, ''Katolik Kilisesi'nin durumu Protestan kiliselerin durumu kadar kötü değil. Ama bu problem Katolik Kilisesi'ni de etkilemektedir'' dedi. 
     Papa'nın, Vatikan tarafından kaleme alınan bir rapora göre, bazı ilerlemiş ülkelerde pazar ayinine katılan Hıristiyanların sayısının yüzde 5'in altına düştüğüne de dikkati çektiği belirtildi. 
     
</TEXT>
</DOC>
