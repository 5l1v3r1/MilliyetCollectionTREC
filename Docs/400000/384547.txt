<DOC>
<DOCNO> 384547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo10.html </URL>
<DATE> 2005/10/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Selçuk Şahin Hakemin hatası AB'nin önüne geçti 
</HEADLINE>
<TEXT>

     Fenerbahçe’nin milli futbolcu Selçuk Şahin, Avrupa Şampiyonlar Ligi’nde farklı kazandıkları PSV Eindhoven maçından sonra Konyaspor maçına çok iyi konsantre olamadıklarını söyledi. 
     Selçuk, AA muhabirine yaptığı açıklamada, PSV Eindhoven maçından iki gün sonra Konyaspor ile oynadıklarını belirterek, "Konyaspor maçına belki kafa olarak, tam hazırlanamadık. Bütün oyuncularımızda rehavet vardı. Umduğumuzdan çok daha iyi bir Konyaspor çıktı karşımıza" dedi. 
     Konyaspor’un iyi oynadığını anlatan Selçuk, şöyle devam etti 
     "Maça iyi pas yaparak çıktılar. Biz de baskı yapamadık. Bu kopuk kopuk oynamanın bir nedeni diye düşünüyorum. Takım halinde oynayamadık. Takım 70 metre alanda oynadı. Orta saha için bu çok büyük bir alan. Birbirimize daha yakın oynasaydık, Konyaspor’a bu kadar pas imkanı bırakmazdık. Tabii gol yedikten sonra moral bozukluğu oldu, onlarda da güven arttı. İkinci yarı attığımız golden sonra her şey düzeldi. Kötü oynadığımız bir maçtan 3 puan almamız, bizim için büyük moral oldu." 
     
     "KONYASPOR MAÇINDAKİ OLAY, AB’Yİ GEÇTİ" 
     Konyaspor maçında Anelka’nın elle attığı iddia edilen golle ilgili konuşmak istemedini vurgulayan Selçuk, "Şu anda tek gündem o oldu. 
     Avrupa Birliği’nin bile önüne geçti" dedi. 
     Bu konunun kapanması gerektiğini dile getiren milli futbolcu, "Hakem hataları her yerde oluyor. Bizim aleyhimize de oldu, lehimize de olmuş olabilir. Futbolcular da hata yapıyor, hakemler de hata yapıyor. Tüm gazetelerde birinci sayfada verildi. Diğer takımların da tepkisi çok fazla oldu. Artık bu konunun kapanması gerekir" diye konuştu. 
     Fenerbahçeli futbolcular olarak böyle şeyleri normal karşıladıklarını anlatan Selçuk, "Takım olarak iyi gidiyoruz. 
     Moraller de iyi. Bir şeyler bulmaya çalışıyorlar ama bu bizi etkilemiyor" şeklinde konuştu. 
     
     "TAKIMDA SİSTEM OTURDU" 
     Fenerbahçe’de şu anda hangi oyuncu oynarsa oynasın diğerini aratmadağını ifade eden Selçuk Şahin,"Şu an takım oturdu, belki de sistem oturdu. Benim gibi, Aurelio ve Appiah gibi özellikle orta sahadaki oyuncular defans yapmayı seven, mücadeleyi seven oyuncular. O yüzden bir problem yaşanmıyor. Takımda 20 kişilik kadroda herkes oynayabilecek durumda. Son maçta çok genç olan Olcan da bunu gösterdi" dedi. 
     Selçuk, teknik direktör Christoph Daum’un genç oyuncuları fazla şans vermediği şeklindeki görüşlere katılmadığını kaydederek, şunları söyledi 
     "Gençlerin hiçbiri oynamadıkları zaman küsmemeli. Büyük bir takımda oynadıklarını onlar da biliyorlar. Konyaspor maçında 2-0 mağlupken Daum, genç bir oyuncu olan Olcan’a şans verdi. Hocamız gerektiğinde genç oyunculara da şans verecektir. Ama önemli olan o şansı yakaladığında iyi değerlendirmek. " Avrupa Şampiyonlar Ligi’nde ilk hedeflerinin gruptan çıkmak olduğunu belirten Selçuk, "İstanbul’da Schalke 04’ü yenip, gidip oradan da yenilmeden gelirsek bu gruptan çıkarız. Schalke 04 güçlü bir takım. Ama biz Fenerbahçe gibi oynarsak iki maçtan da galibiyetle ayrılırız" diye konuştu. 
     
     "MİLLİ TAKIMDA ŞANSI İYİ DEĞERLENDİRDİM" 
     Selçuk, A Milli Takım’da oynamanın hedefleri arasında her zaman olduğunu vurgulayarak, "Fatih hoca da sağolsun beni buraya layık gördü ve şans verdi. Ben de bu şansı iyi değerlendirdiğimi düşünüyorum" dedi. 
     Fenerbahçe’de oynamadığı bir dönemde milli takıma çağrılmasının kendisi için büyük bir moral olduğunu anlatan Selçuk, şöyle konuştu 
     "Geçen sezon takımımda sürekli oynayamıyordum. Cezalılar, sakatlıklar olduğunda zaman zaman sans buluyordum. Benim açımdan üzücü geçiyordu. Fatih hoca milli takımda şans verdi. Ben de bunu iyi değerlendirince belki Daum da beni farklı bir gözle değerlendirdi ve o da şans verdi. Fenerbahçe’de şansımı iyi kullandım. Kendi takımımda da devamlı bu şekilde oynamak istiyorum. İnşallah devamı gelir. Şu an her şey iyi gidiyor." 
     
     "RİSKLİ BİR BÖLGEDE OYNUYORUM" 
     Selçuk, oynadığı bölgenin bir takımın yükünü çeken bir bölge olduğunu kaydederek, "Risk aldığım zamanlar pas hatası yapmam normal" dedi. 
     Oynadığı bölgenin en fazla topla buluşan oyuncunun oynadığı bölge olduğunu dile getiren Selçuk, "100 toptan belki 10 tanesini kaybediyorum ve belki bu milletin gözüne fazla batıyor. İlerde oynayan oyuncular daha fazla top kaybı yapıyor ama ilerde oynadıkları için fazla göze batmıyor. Benim yaptığım top kayıplarında direkt kalemizde tehlike yaşıyabiliyoruz. Yaptığım her hata benim için ders olmuştur. 
     Eleştirilere de saygı duyuyorum ama şu an için her şey iyi gidiyor" diye konuştu. 
     
</TEXT>
</DOC>
