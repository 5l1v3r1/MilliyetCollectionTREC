<DOC>
<DOCNO> 390099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun33.html </URL>
<DATE> 2005/10/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İtalya Cumhurbaşkanı, Kasım'da Türkiye'ye geliyor 
</HEADLINE>
<TEXT>

     İtalya Cumhurbaşkanı Carlo Azeglio Ciampi, gelecek ay Türkiye'ye resmi ziyarette bulunacağını söyledi. 
     Ciampi, İtalya'nın kuzeyindeki Vercelli kentinde yaptığı konuşmada, son bir yıl içinde Çin ile Hindistan'a gittiğini hatırlattı ve Ankara'yı da ziyaret edeceğini bildirdi. Ciampi, ''Önümüzdeki haftalarda Türkiye'ye gideceğim. Orada, pek çok açıdan bizlerden farklı olan, ancak bizim Avrupamızı bir rüya ve bir uygarlık modeli olarak görerek Avrupalılaşmaya çabalayan bir halkla görüşeceğim'' dedi. 
     Ciampi, Hindistan ve Çin ziyaretinde olduğu gibi, Türkiye gezisine de İtalyan işadamlarını beraberinde götüreceğini belirterek, şöyle konuştu 
     ''İşletmelerini büyütme amacıyla bu topraklarda kendilerine yeni alanlar bulma konusundaki ateşli kapasitelerine güvenen yüzlerce işadamımız, bu seyahatimde de bana eşlik edecek. Bu işadamlarımız olumlu bir maceracı ruh taşımaktadırlar.'' Ciampi, İtalyanların öteden beri keşifçi bir kişiliğe sahip olduklarını ifade ederek, şöyle devam etti 
     ''İtalyanlar olarak biz, kaşifler halkıyız. Keşifler döneminin kahramanıydık ve de bunu unutmuş değiliz. Kaybedilen zemini yeniden fethetme işini, işadamlarımızın girişimci ruhuna ve de uluslararası piyasada yeniden rekabet edebilir hale gelmemiz için gerekli teşviki esirgemeyen hükümet siyasetimize havale etmiş durumdayız.'' Ciampi, Cumhurbaşkanı Ahmet Necdet Sezer'in davetlisi olarak Türkiye'yi 23-25 Kasım'da ziyaret edecek. Türkiye'ye İtalyan işadamlarıyla birlikte gelecek olan Ciampi, Ankara ve İstanbul'da temaslarda bulunacak. 
     
</TEXT>
</DOC>
