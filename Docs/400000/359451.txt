<DOC>
<DOCNO> 359451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur37.html </URL>
<DATE> 2005/07/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Londra'daki patlamalar, İngiltere ile uçak trafiğini etkilemedi 
</HEADLINE>
<TEXT>

     Londra’da çok sayıda kişinin ölümü ve yaralanmasına yol açan patlamaların, Türkiye ile İngiltere arasındaki uçak ve yolcu trafiğini olumsuz etkilemediği bildirildi. 
     AA muhabirinin görüştüğü havayolu şirketi yetkilileri, İstanbul ile Londra arasındaki uçak seferlerinin normal şekilde yapıldığını ve uçakların doluluk oranlarının yüksek olduğunu söylediler. 
     THY’nin "TK 1991" sefer sayılı 1 yolcu kapasiteli uçağı Atatürk Havalimanı’ndan 139 yolcusuyla Londra’ya giderken, "TK 1982" sefer sayılı Londra uçağı da 158 yolcuyla İstanbul’a indi. 
     Uçak yolcularından Tuba Yılmaz, Londra’da olayın şokunun yaşandığını belirterek, "Bütün trenler durdu. Sokaklar bomboştu, insanlar işlerine gidemedi" dedi. 
     Kimsenin böyle bir olayı beklemediğini ifade eden Yılmaz, insanlardaki şokun birkaç gün daha sürebileceğini söyledi. 
     Mehmet Demir isimli yolcu da Londra’daki patlamaların insanları çok tedirgin ettiğini belirterek, İngiltere’deki yabancıların bu olaylardan olumsuz etkilenebileceğini kaydetti. 
     
</TEXT>
</DOC>
