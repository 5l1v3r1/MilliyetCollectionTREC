<DOC>
<DOCNO> 361467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur31.html </URL>
<DATE> 2005/07/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Boğaziçi Köprüsü'ndeki kaza"... Dava Ağır Ceza Mahkemesi’ne gönderildi 
</HEADLINE>
<TEXT>

     Kullandığı otomobille Boğaziçi Köprüsü’nde kaza yaparak araçtaki Yeliz Telli’nin ölümüne, 2 kişinin de yaralanmasına neden olduğu öne sürülen başkomiser Ebubekir Temur hakkındaki dava, Ağır Ceza Mahkemesi’ne gönderildi. 
     İstanbul 15. Asliye Ceza Mahkemesi’nin "görevsizlik" kararında, sanık hakkında "tedbirsizlik ve dikkatsizlik sonucu ölüme ve yaralanmaya neden olmak" suçlamasıyla eski TCK’nın 455. maddesinin 2. 
     fıkrası uyarınca dava açıldığı hatırlatılarak, bu eylemin yeni TCK’nın 85. maddesinin 2. fıkrasında düzenlendiği belirtildi. Yeni TCK’da bu maddeye ilişkin yargılamayı yapmakla Ağır Ceza Mahkemesi’nin görevli olduğu ifade edilen kararda, bu nedenle "görevsizlik" kararı verildiği kaydedildi. Mahkeme, dava dosyasının Ağır Ceza Mahkemesi’ne gönderilmesini de karara bağladı. 
     
     İDDİANAME 
     İstanbul Cumhuriyet Başsavcılığı’nca hazırlanan iddianamede, Ebubekir Temur’un kullandığı 34 UF 5975 plakalı otomobilin, 21 Ocak 2005 tarihinde aşırı hız ve havanın yağışlı olması nedeniyle Boğaziçi 
     Köprüsü üzerinde Cumhur Başaran idaresindeki taksiye arkadan çarptığı ifade ediliyordu. 
     Otomobilin sol arka koltuğunda oturan Yeliz Telli’nin çarpma nedeniyle kapının açılması sonucu araçtan düştüğü ve öldüğü, aynı araçta bulunan Erman Ayan ve Süleyman Uçar’ın da yaralandığı anlatılan iddianamede, Ebubekir Temur’un TCK’nın 455. maddesinde düzenlenen "tedbirsizlik ve dikkatsizlik sonucu ölüme ve yaralanmaya neden olmak" suçundan 4 ile 10 yıl arasında hapis cezasına çarptırılması talep ediliyordu. 
     Yeni TCK’da aynı eylemi düzenleyen 85. maddenin 2. fıkrası ise 3 ile 15 yıl arasında hapis cezasını öngörüyor. 
     Bu arada Başkomiser Temur, kazanın ardından 24 Ocak 2005 tarihinde çıkarıldığı mahkemece tutuklanmış, 17 Mayıs 2005 tarihli duruşmada da tahliye edilmişti. 
     
</TEXT>
</DOC>
