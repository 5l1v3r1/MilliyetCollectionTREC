<DOC>
<DOCNO> 371947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur15.html </URL>
<DATE> 2005/08/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fotokopi makinasıyla vurgun... 
</HEADLINE>
<TEXT>

     Antalya'da resmi evrakları renkli fotokopi makinasıyla çoğalttıkları ve düzenledikleri sahte evraklarla çok sayıda kişi ve şirketi dolandırdıkları bildirilen 4 kişilik şebeke yakalandı. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü Mali Büro ekipleri, İstanbul'da faaliyet gösteren gerçek şirketlerin şubeleri açılmış gibi gösterilerek düzenlenen sahte evraklarla, İstanbul'da faaliyet gösteren bankalardan araç kredisi aldıkları ve ele geçirdikleri sahte çeklerle piyasada inşaat ve beyaz eşya üzerine faaliyet gösteren şirketleri dolandırdıkları belirlenen bir şebekenin Antalya'da büro kiralayarak, faaliyet göstermeye başladığını belirledi. 
     Antalya'da ünlü bir işadamı adına düzenlenen sahte çekin piyasaya sunulmasının ardından operasyon başlatan polis, şebekenin, sahte şirket aracılığıyla bir banka şubesini aracı olarak göstererek ve sahte evraklarla son model araçlar ve çalıntı çekleri kullanarak yüklü miktarda boya malzemesi aldıklarını ortaya çıkardı. Polis, şebekenin sahte evraklarla alınan kredilerle çok sayıda beyaz eşya mağazasının dolandırıldığını da tespit etti. 
     Şarampol Caddesi'nde faaliyet gösterdikleri büroya yönelik operasyon düzenleyen Mali Büro Amirliği ekipleri, İ.Ü 45 , A.A 35 , S.Y 32 ve S.D'yi 32 yakaladılar. Yakalanan kişilerle birlikte işyerinde çok miktarda, üçüncü şahıslara ait kimlik fotokopileri, sahte nüfus cüzdanı suretleri, sahte kaşeli ikametgah ilmuhabirleri, sahte noter vekaletnameleri, bankalara ve işyerlerine verilmek üzere tanzim edilmiş sahte başvuru belgeleri, sahte evrak yapımında kullanılan çok yönlü fotokopi makinası, işyerine şirket görünümü vermek amacıyla işyerine konulmuş içi boş bilgisayar kasası, sahte evrak ve çek hazırlanmasında kullanılan gerçek şirketlere ait sahte kaşeler ele geçirildi. 
     Polis, işyeri önünde ise sahte evraklar düzenlenerek banka kredisi ile alınmış 2005 model minibüs ve yüklü miktar boya malzemesi de ele geçirdi. 
     Şebeke lideri olduğu bildirilen İ.Ü'nün görevlilere verdiği nüfuz cüzdanının sahte olduğunu da belirleyen ekipler, İ.Ü'nün 9 ayrı evrakta sahtecilik ve dolandırıcılık suçundan kaydının bulunduğu ve 4 ayrı suçtan arandığını kaydettiler. 
     Polis ayrıca, şebekenin, bilgisayar kullanmayan muhtarlıkları tespit ederek bu muhtarlıklar adına düzenlenmiş ikametgah ilmuhabirleri kullandıklarını da tespit etti. 
     Gözaltına alınan zanlıların sorgulanmasına devam ediliyor. 
     
</TEXT>
</DOC>
