<DOC>
<DOCNO> 398793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas17.html </URL>
<DATE> 2005/11/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bruce Willis, Irak Savaşı'nı destekleyen bir filmde rol alacak 
</HEADLINE>
<TEXT>

     Irak savaşına ve ABD'nin Irak'taki askeri varlığına yönelik eleştirilere kızan Amerikalı aktör Bruce Willis'in, Irak'taki Amerikan askerlerini ''özgürlük ve demokrasi için savaşan cesur savaşçılar'' olarak gösteren bir film için kolları sıvadığı bildirildi. 
     Son bir yılını Musul'da direnişçilere karşı savaşarak geçiren ABD Ordusu'nun 24. piyade taburunun 1. bölüğü ''Deuce Four''u konu alacak filme hazırlık olarak Willis'in, bu bölük için Washington eyaletinin Seattle kentinde düzenlenen ''eve hoş geldin'' partisine katıldığı kaydedildi. Partiye, ''Armagedon'' ve ''Atıncı His'' filmlerinin yapımcısı Stephen Eads'ın da katıldığı belirtildi. Hollywood'daki pek çok sinema yıldızının aksine Irak savaşına verdiği destekle tanınan 50 yaşındaki Willis, Usame Bin Ladin, Eymen El Zevahiri ya da Ebu Musab el Zarkavi gibi El Kaide terör örgütünün önde gelen liderlerinin başına 1 milyon dolarlık bir ödül koymakla da adını duyurmuştu. 
     Savaşın başlamasından hemen sonra 2003 yılında bir rock ve caz grubu ile Irak'taki Amerikan askerlerini ziyaret eden Willis, yaptığı açıklamada, ilerleme kaydedilmeye başlanmışken Amerikan askerlerinin Irak'ı terk etmelerinin büyük bir hata olacağını söyledi. 
     Willis'in oynayacağı filmin, ''Deuce Four''un yeşil bereli eski askerlerinden Michael Yon'un kaleme aldığı senaryo ve Irak'tan doğrudan kendisine gönderilen mektuplardaki bilgilere dayalı olacağı kaydedildi. 
     Willis'in ağustos ayında direnişçilerin açtığı ateş sonucu yaralanan bölüğün 39 yaşındaki komutanı Albay Erik Kurilla rolünü üstleneceği belirtiliyor. Kurilla'nın aldığı yara sonucu şu an bacağında bir platinle dolaşmak zorunda olduğu ifade ediliyor. 
     
</TEXT>
</DOC>
