<DOC>
<DOCNO> 377810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo18.html </URL>
<DATE> 2005/09/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şampiyonlar Ligi'nin en başarılı ülkesi İspanya... 
</HEADLINE>
<TEXT>

     Futbolda Avrupa'nın kulüpler bazında 1 numaralı kupası olan Avrupa Şampiyonlar Ligi'nin en başarılı ülkesi İspanya. 
     Bu yıl 14.'sü düzenlenecek olan Şampiyonlar Ligi'nde bugüne dek 9 takımla mücadele eden İspanya, en fazla maç oynayan, en fazla galip gelen, en çok gol atan ve en çok puan toplayan ülke olarak ilk sıraya yerleşti. 
     İspanyol kulüpleri toplam 347 maç yaparken, 171 galibiyet, 85 beraberlik ve 91 yenilgi alıp, 427 puan toplayarak ilk sırayı açık ara farkla aldı. 
     İspanya'yı, 312 maçta 138 galibiyet, 92 beraberlik, 82 yenilgi alıp 368 puan toplayan İtalya ile 339 puana sahip olan İngiltere izledi. 
     
     TÜRKİYE 9. SIRADA 

     Avrupa Şampiyonlar Ligi'nin ülke sıralamasında Türkiye ise 9. sırada yer aldı. 
     Galatasaray, Beşiktaş ve Fenerbahçe tarafından temsil edilen Türkiye, 104 maç oynayıp, 28 galibiyet, 21 beraberlik, 55 yenilgi aldı. Rakip fileleri 97 kez havalandıran Türk ekipleri, kalelerinde 167 gol görüp, 77 puan topladılar. 
     
     SLOVAKYA ''SIFIR'' ÇEKTİ 

     Avrupa Şampiyonlar Ligi'nin en başarısız ülkesi ise Slovakya oldu. 
     Slovakya'yı temsil eden FC Kösice takımı, oynadığı 6 maçta galibiyet ve beraberlik yüzü görmeyip, 6 maçını da kaybederek, Şampiyonlar Ligi'nde sıfır puanla tarihe geçti. 
     
     AVRUPA ŞAMPİYONLAR LİGİ'NİN EN BAŞARILISI REAL MADRİD 

     Bülent Arslan 

Avrupa Futbol Federasyonları Birliği'nin UEFA , 1992 yılından bu yana düzenlediği Avrupa Şampiyonlar Ligi'nin en başarılı takımı İspanya'dan Real Madrid oldu. 
     Ligde 1992-93 sezonundan 2004-2005 sezonuna kadar yapılan maçlar göz önüne alınarak yapılan araştırmada, Real Madrid 111 maçta 63 galibiyet, 23 beraberlik, 25 de yenilgi alarak, toplam 149 puana ulaştı ve ilk sırayı aldı. 
     İlk 3 sezonda 2, daha sonraki sezonlarda ise 3 puanlı sisteme göre yapılan Avrupa Şampiyonlar Ligi'nde, İngiltere'nin Manchester United ekibi 140 puanla 2., Almanya'nın FC Bayern Münih takımı ise 122 puanla kendisine 3. sırada yer buldu. 
     Değerlendirme, UEFA'nın uyguladığı standarta göre galibiyetlere 2 puan verilerek yapıldı. 
     
     GALATASARAY 16. SIRADA 

     Avrupa Şampiyonlar Ligi tarihinde en başarılı Türk ekibi ise Galatasaray oldu. 
     Bu lige 9 kez katılarak, en fazla katılan ekipler arasında yer alan sarı-kırmızılılar, yaptığı 68 maçta, 18 galibiyet, 18 beraberlik ve 32 yenilgi alarak, 54 puan topladı ve lige katılan 92 takım içinde 16. sırada yer aldı. 
     Sarı-kırmızılılar, geçen sezonki değerlendirmede 13. sırada bulunuyordu. 
     
     BEŞİKTAŞ 50., FENERBAHÇE 52. 

     Avrupa'nın kulüpler bazında yapılan en önemli ligine katılan diğer Türk ekipleri ise Galatasaray kadar başarılı olamadı. 
     Avrupa Şampiyonlar Ligi'ne 3 kez katılan Beşiktaş, 18 maçta, 5 galibiyet, 2 beraberlik 11 de yenilgi aldı. Siyah-beyazlılar, topladıkları 12 puanla 50. sıraya yerleşti. Siyah-beyazlılar bir önceki sezon ise 48. sırada yer alıyordu. 
     4. kez Avrupa Şampiyonlar Ligi'ne katılacak olan Fenerbahçe ise yaptığı 18 maçın 5'ini kazandı, 1'inde berabere kaldı ve 12'sinde de sahadan yenik ayrıldı. Sarı-lacivertliler de topladıkları 11 puanla 52. sırada bulunuyor. Fenerbahçe bir önceki sezon 78. sıradaydı. 
     
     FENERBAHÇE'NİN RAKİPLERİ 

     Fenerbahçe'nin, Avrupa Şampiyonlar Ligi'nde bu sezonki rakiplerinden AC Milan 5., PSV Eindhoven 15, FC Schalke 04 ise 74. sırada alıyor. 
     AC Milan'ın 116, PSV Eindhoven'ın 54, FC Schalke 04'ün ise bu ligde toplam 4 puanı bulunuyor. 
     
     5 TAKIM İLK KEZ KATILIYOR 

     Bu sezon Avrupa Şampiyonlar Ligi grup maçlarına 5 takım ilk kez katılıyor. 
     İspanya'nın Real Betis ve Villerreal, İsviçre'nin Thun, İtalya'nın Udinese ve Slovakya'nın Artmedia takımları bu sezon grup maçlarında ilk kez mücadele edecek. 
     
</TEXT>
</DOC>
