<DOC>
<DOCNO> 390125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko12.html </URL>
<DATE> 2005/10/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
300 metrede kral daireleri yer alacak 
</HEADLINE>
<TEXT>

     Dubai Holding'in Levent'te yapacağı 300 metrelik gökdelenin en üst katına 'penthouse' tipi süper lüks daireler yapılacak. Kulelerden yüksek olanında sadece konut ve butik otel bulunuyor 

Doğan Erdoğan Referans Gazetesi 

Dubai Holding ve İstanbul Büyükşehir Belediyesi ortaklığıyla İstanbul 4. Levent'teki İETT'nin eski garajının bulunduğu araziye yapılacak Dubai Towers İstanbul'un bölümleri belli oldu. 300 metrelik bir numaralı kuleye Residans Otel Kulesi'', alçak olan iki numaralı kuleye ise Şirket Kulesi'' adı verildi. 300 metrelik burgu şeklindeki kulede en fazla dikkati "penthouse çatı katı " tipi dairelerin çekmesi bekleniyor. Muhteşem Boğaz ve İstanbul manzarası sunacak olan bu dairelerde, birçok özellik olacak. 
     Residans Otel Kulesi, yaşam ve eğlencede yeni standartları belirleyecek. Bu kule oda servisli, oda servissiz ve 'penthouse' olmak üzere üç tip daire ile 5 yıldızlı bir butik otelden oluşacak. 
     
     Oda servisli 150 daire 

     Residans Otel Kulesi'nde çatı dairelerinin altında ise lüks döşenmiş 150 adet daire bulunuyor. Bu otel dairelerini satın alanlar özel hizmetçi, yiyecek servisi, 'concierge' danışma ve 'valet car' gibi hizmetlere sahip olacak. Kablo televizyon, telefon, faks ve kablosuz internet bağlantısının yanı sıra, bir sağlık kulübü de bulunacak. 
     Bu kulenin büyük bir bölümünü ise oda servisi verilmeyen 330 daire oluşturuyor. Daire sahiplerinin jimnastik salonu, sağlık kulübü ve otoparka direkt bağlantı imkanları var. 
     
     200 odalı butik otel 

     Konut bölümünün altında 5 yıldızlı bir otel var. Butik oteli uluslararası lüks zincirlerden biri işletecek. Otelde 200 oda ve suit bulunacak. İki numaralı Şirket Kulesi'nde de iş dünyasının ihtiyacına yönelik "A Sınıfı" ofis katları yer alıyor. Katlarda Fiber To The Desk FTTD teknolojili internet bağlantısı sağlanacak. Akıllı inşa teknolojisi iki kule arasında irtibatı kolaylaştıracak. 
     
     Tasarımcı butikleri Bulvar'da 

     Şirket Kulesi ve Residans Otel Kulesi'nin altında "Bulvar" adlı bir bölüm planlanıyor. Burası alışveriş merkezi, restoran ve eğlence alanı olarak düşünülüyor. Bulvar'ın perakende alanı, şık butikler ve tasarımcı mağazaları, uluslararası 'haute couture' aksesuar, mücevher, parfüm, kozmetik ve cilt bakım ürünleri sunan mağazalarla dolu olacak. Yiyecek bölümü ise lüks tasarımıyla kaliteli restoran, 'cafe' ve 'fast food' restoranlara ev sahipliği yapacak. İş, yaşam merkezi olarak gerçekleştirilecek Dubai Towers İstanbul'un inşaatına 2006’da başlanması ve 2008'de tamamlanması planlanıyor. Kulelerin yapılması için kurulacak Gayrimenkul Yatırım Ortaklığı'nın GYO sermayesinin yüzde 80'i Dubai Holding bünyesindeki Dubai International Properties'e, yüzde 20'si de İstanbul Büyükşehir Belediyesi'ne ait olacak. 
     
</TEXT>
</DOC>
