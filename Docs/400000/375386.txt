<DOC>
<DOCNO> 375386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo08.html </URL>
<DATE> 2005/09/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
En kritik sınav... 
</HEADLINE>
<TEXT>

     Fatih hoca ile beyaz bir sayfa açtık... Kendi sahamızda oynuyoruz... Danimarka’yı devirmekten başka çaremiz yok... Zaten başka bir şey de düşünmüyoruz... 
     
     Terim'in planı 

     Fatih Terim, Danimarka savunmasının boy ortalamasının uzun olması nedeniyle hücum kurgusunu yerden oyunlar üzerine kurdu. Milli Takım'ın Başantrenörü, rakibi derin paslarla yıkmak istiyor. 
     Ay-Yıldızlı ekibi dörtlü savunmayla sahaya sürmeyi planlayan Terim’in defansın sağında Schalke’de forma giyen Hamit Altıntop’a şans tanıyacak. Defansın ortasında da Tolga Seyhan ile Alpay görev yapacak. Solda ise Ümit Özat forma giyecek. Danimarka ataklarını durdurmak için orta alanı kalabalık tutmayı planlayan Terim, Gökdeniz, Serkan, Selçuk, Yıldıray ve Hasan Şaş’a forma verecek. 
     
     Tek forvet Fatih Tekke 

     Uzun boylu Danimarka savunmasını Yıldıray, Gökdeniz ve Hasan Şaş gibi dripling özelliğine sahip oyuncularıyla çözmeyi planlayan Terim, öğrencilerine yerden oyunu seçmelerini öğütlüyor. Forvette hızlı ve ayağına hakim bir isim olan Fatih Tekke’yi oynatacak olan başarılı teknik adam, orta sahada son haftaların formda ismi Okan Buruk ile Serkan Balcı arasında seçim yapmakta zorlanıyor. 
     
     Ergün Penbe üzüntüsü 

     A Milli Takım ve Galatasaray'ın tecrübeli ismi Ergün'ün sakatlığı moralleri alt üst etti. Tecrübeli futbolcunun sağ kasığında yırtılma meydana geldiği ve yaklaşık üç hafta sahalardan uzak kalacağı öğrenildi. Fatih Terim, Ergün'ü kadrodan çıkardı. 
     TÜRKİYE Volkan, Hamit, Tolga, Alpay, Ümit Özat, Gökdeniz, Serkan Okan , Selçuk, Yıldıray, Hasan Şaş, Fatih. 
DANİMARKA Sorensen, Priske, Helveg, Agger, Niclas Jensen, Poulsen, Gravesen, Claus Jensen, Rommedahl, Tomasson, Jorgensen. 
STAT İnönü. 
SAAT 21.00. 
YAYIN Kanal D. 
HAKEM Manuel Mejuto Gonzalez İspanya . 

     
     'Şanslarımız eşit' 

     Danimarka Milli Takım Teknik Direktörü Morten Olsen, Türkiye maçı öncesinde basın toplantısı düzenledi. Olsen, iki takımın da şansının eşit olduğunu belirterek, "Danimarka ve Türkiye'nin Dünya Kupası'na gitmesini isterdim. Ama böyle bir durum söz konusu değil. Şimdi 3 takım ikincilik için mücadele ediyor. Türkiye, fizik ve kafa olarak maça hazır. İki takım da kazanmak için elinden geleni yapacak. İstediğimiz skorla sahadan ayrılmayı arzuluyoruz. Seyirci baskısından etkilenmeyiz" dedi. 
     
     412. sınavımız 

     A Milli Takımımız bugünkü Danimarka karşılaşmasıyla birlikte tarihindeki 412. maçına çıkacak. Ay - Yıldızlılar geride kalan 411 maçta 139 galibiyet, 94 beraberlik ve 178 yenilgi aldı. Milli Takımımız bu maçlarda toplam 516 gol atarken, kalesinde 651 gol gördü. A Milli Takımımız İnönü Stadı'nda bundan önce oynadığı 62 karşılaşmada ise 26 galibiyet, 22 yenilgi alırken, 14 maçta eşitlik bozulmadı. 
     
     Biletlerin hepsi satıldı 

     İNÖNÜ Stadı'nda bu akşam oynanacak olan Türkiye - Danimarka maçına yoğun bir ilgi olması hem federasyon, hem de takım içinde sevinç yarattı. Hafta başında satışa çıkarılan biletlerin tamamının tükendiği ve gişelerde satış yapılmayacağı öğrenildi. 
     
     Günün Maçları 

     Arnavutluk-Kazakistan. 
     Gürcistan-Ukrayna. 
     
</TEXT>
</DOC>
