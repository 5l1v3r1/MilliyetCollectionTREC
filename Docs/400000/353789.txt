<DOC>
<DOCNO> 353789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur48.html </URL>
<DATE> 2005/06/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Balkaner Yurtbank'ı boşaltmadım, tam tersi doldurdum 
</HEADLINE>
<TEXT>

     El konulan Yurtbank’ın eski sahibi Ali Avni Balkaner ile Süleyman Ekiz’in, "back to back" krediler ile bankayı zarara uğrattıkları gerekçesiyle yargılanmasına devam edildi. 
     İstanbul 8. Ağır Ceza Mahkemesi’ndeki duruşmaya, bu davanın tutuksuz sanığı olan ancak Yurtbank davası kapsamında 34 yıl 7 ay hapis cezasına çarptırılıp tutuklanan Ali Avni Balkaner katıldı. Diğer tutuksuz sanık Süleyman Ekiz ise duruşmaya gelmedi. 
     Bir önceki celsede savunmasını yazılı olarak hazırlaması istenen Balkaner, hapishane şartlarında savunmasını yazılı olarak hazırlayamadığını, sözlü olarak yapacağını bildirdi. 
     Geçen celsede yaptığı sözlü savunmalarının bir bölümünün tutanağa geçirilmediğini, bunun yanında duruşma salonundan çıkarken söylediği "bravo" kelimesinin tutanağa yazdırıldığını söyleyen Balkaner, savunmasını yazılı olarak hazırlamasının istenmesini de eleştirdi. 
     "Yaptığı bütün işlerde devlete güvendiğini ve devlete güvenmek suç ise suç işlediğini" ifade eden Balkaner, "bankada herhangi bir risk yokken, alınmış ve alınacak tüm kredilere ve oluşabilecek tüm risklere karşılık 800 milyon dolar değerindeki şirketini rehin ettiğini" söyledi. Balkaner, "Ben bunları kamuflaj için alıp vermedim. 800 milyon doları bankanın içine koyan Türkiye’de başka bir tüccar yoktur. Yegane tüccar benim" dedi. 
     Off-Shore’dan aldığı parayı bankanın içine koyduğunu, mal varlığının değerini arttırmak için kullandığını, inşaat yaptığını, inşaatın değerinin yükseldiğini ancak kendisinin bankaya borçlu göründüğünü savunan Balkaner, "Olayın içinden çıkmak mümkün değil. 
     Çıldıracağım" diye konuştu. 
     
     "DELİ MİYİM " 
     "Bankaya verilen rehin hisse TMSF tarafından satılıp, gerekli ödemeler yapılsa davacısının kalmayacağını" öne süren Balkaner, "TMSF’ye bunları niye verdim Hem al bunları, hem beni 30 yıl hapset diye mi Deli miyim Bir sorun çıkarsa kullanılsın diye verdim. 
     Bankasına el konulmadan önce anlaşma yapan ve anlaşması halen yürürlükte olan tek kişiyim" diye konuştu. 
     Bankada, Hazine tarafından atanan Metin Aytaç’ın imzası ve Hazine’nin onayı olmadan hiçbir işlem yapamadığını, bankanın Hazine zihniyetiyle yönetildiği için bu kadar zarara uğradığını, kendisi yönetse yine zarara uğrayacağını, ama daha az olacağını savunan Balkaner, şunları söyledi 
     "Benim en büyük müşterim, Ömer Topal’dı. Ömer Topal benden 5 milyon dolar kredi isterse, ben ona 10 milyon dolar verirdim. Çünkü geri ödemesinde sorun çıkmazdı. Gerekli teminatları alırdım. Kredi zamanında ödenirdi. Banka kar ederdi. Hazine yönetici atayınca biz Ömer Topal’ı istemiyoruz dendi. Biz diğer bankacılara kredi vereceğiz dendi. Hayyam Garipoğlu’na verilmiş. Ben ondan kredi almamışım. Diğerlerine de verilmiş ve alınmış ancak bu krediler bankacılık kurallarına uygundur. Ben bankada bir kuklaydım. Metin Aytaç’ın onayı olmadan işlem yapılamazdı." Şaşkın bir vaziyette olduğunu ve olayın içinden çıkamadığını söyleyen Balkaner, "Bankanın içini boşaltmadım. Tam tersi doldurdum" dedi. 
     Balkaner, "Adnan Yaylacı, Osman Tunaboylu, Binnur Berberoğlu ve Gazi Erçel’in tanık olarak dinlenmesini istiyorum. Her cuma günü bankanın bilançosu gidiyordu bunlara ve ona göre ne yapacaklarına karar veriyorlardı. Hepsi gitti. 35 seneyle ben baş başa kaldım" dedi. 
     Mahkeme heyeti, verilen aradan sonra dava dosyasında bilirkişi incelemesi yapılmasına, sanığın ve avukatının taleplerinin bilirkişi incelenmesinden sonra düşünülmesine karar vererek duruşmayı erteledi. 
     Bunun üzerine Balkaner’in avukatı Fahrettin Doğan, talepleri konusunda karar verilmeden dosyanın bilirkişiye gönderilmesini eleştirdi. 
     Duruşmayı Ali Avni Balkaner’in eşi Pelin Balkaner de izledi. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamede, 1998 ve 1999 yılları arasında Yurtbank’ın sahibi ve yöneticisi olan Ali Avni Balkaner ile Yönetim Kurulu üyeliğinde bulunan Süleyman Ekiz’in, "back to back" olarak kullandırılan kredilerden dolayı doğan zarardan sorumlu oldukları ifade ediliyor. 
     İddianamede, 2 sanığın, "dolandırıcılık" suçundan 3 ile 7.5’ar yıl arasında hapis cezasına çarptırılması isteniyor. 
     Bu dava, açıldıktan sonra Yurtbank davası ile birleştirilmiş ancak kararla birlikte ayrılmıştı. 
     
</TEXT>
</DOC>
