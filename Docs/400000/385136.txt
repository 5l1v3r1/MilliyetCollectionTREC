<DOC>
<DOCNO> 385136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur28.html </URL>
<DATE> 2005/10/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul'da PKK üyesi 2 kişi patlayıcılarla birlikte yakalandı... 
</HEADLINE>
<TEXT>

     İstanbul'da, terör örgütü PKK Kongra-Gel üyesi 2 kişinin 5 kilo 670 gram plastik patlayıcı ve patlayıcı madde yapımında kullanılan malzemelerle yakalandığı bildirildi. 
     Terörle Mücadele Şube Müdürlüğü'den yapılan açıklamada, İstihbarat Şube Müdürlüğü ile koordineli olarak yürütülen çalışmalarda, bölücü terör örgütü adına bombalı eylemler düzenlenmek üzere İstanbul'a yüklü miktarda plastik patlayıcı ve örgüt üyesi gönderildiğinin anlaşıldığı belirtildi. 
     Örgüte yönelik sürdürülen çalışmalar sonucu Bağcılar'da bir eve düzenlenen operasyonda 2 örgüt militanının gözaltına alındığı kaydedilen açıklamada, evde yapılan aramada da 5 kilo 670 gram A-4 plastik patlayıcı, 4 adet elektrikli kapsül, 8 adet elektronik düzenek, 1 adet sahte kimlik ve 1 adet Rus yapımı el bombası ele geçirildiği ifade edildi. 
     Terör örgütü PKK Kongra-Gel üyesi oldukları öne sürülen 2 kişi, emniyetteki sorgu ve işlemlerinin ardından Beşiktaş'taki İstanbul Adliyesi'ne sevk edildi. 
     
</TEXT>
</DOC>
