<DOC>
<DOCNO> 379344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/siy05.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Girişimi 500 milyon dolar gelir hedefliyor 
</HEADLINE>
<TEXT>


NEW YORK Milliyet 


Eski ABD Başkanı Bill Clinton'un adını taşıyan Clinton Küresel Girişimi'nin 750'yi aşkın devlet adamı, diplomat ve işadamının katıldığı 3 günlük konferansına Türkiye'den Doğan Yayın Holding Başkanı Mehmet Ali Yalçındağ da davet edildi. 500 milyon dolar toplamayı hedefleyen Clinton Küresel Girişimi, bu parayı dünya çapında 100 girişime destek için kullanacak. 
Konferansa, eski başkan Bill Clinton ile birlikte 750'yi aşkın devlet adamı, diplomat, dış politika uzmanı, uluslararası finansman ve ticaret kuruluşları yöneticileri katıldı. Konferanslarda BM Kalkınma Programı Başkanı Kemal Derviş dikkati çekerken, din konulu Medeniyetler İttifakı panelinde yer alan Başbakan Tayyip Erdoğan da ilgi odağı oldu. 

Yalçındağ'ın temasları 
Konferanslara, Türkiye'den de Doğan Yayın Holding Başkanı Mehmet Ali Yalçındağ davet edildi. Manhattan'da düzenlenen konferans dizisinde Yalçındağ, Dünya Bankası eski Başkanı James Wolfenson, Dışişleri eski Bakanı Madelaine Albright, New York Daily News ile US News and World Report dergisi sahibi Mort Zuckerman ile görüştü. 


</TEXT>
</DOC>
