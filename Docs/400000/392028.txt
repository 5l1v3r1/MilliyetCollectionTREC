<DOC>
<DOCNO> 392028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur15.html </URL>
<DATE> 2005/11/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Öğrencilere Hepatit B aşısı... 
</HEADLINE>
<TEXT>

     İlköğretim öğrencileri çok sayıda ölümcül hastalığa neden olan Hepatit B’ye karşı aşılanacak. 
     Sağlık Bakanlığı, bu ay ya da Aralık ayından itibaren, 8. sınıflardan başlamak üzere, ilköğretim öğrencilerine Hepatit B aşısı yapılmasına karar verdi. 
     Sağlık Bakanlığı Temel Sağlık Hizmetleri Genel Müdürü Yard. Doç. 
     Dr. Turan Buzgan, AA muhabirine yaptığı açıklamada, Bakanlığın rutin aşı takvimi ve diğer aşılama çalışmaları konusunda bilgi verdi. 
     Hepatit B’nin Türkiye için çok önemli bir problem olduğunu ifade eden Buzgan, buna karşı aşının rutin aşılama programına 1998 yılında dahil edildiğini belirtti. Buzgan, program dahilinde 0 yaş grubu yeni doğanlar ile risk gruplarına bu aşının yapıldığını kaydetti. 
     Bu yılın Kasım ya da Aralık ayından itibaren ilköğretim 8. sınıf öğrencilerine Hepatit B aşısı uygulanacağını kaydeden Buzgan, şunları söyledi 
     "Önümüzdeki yıl da lojistik imkanları sağlarsak, ki muhtemelen sağlayacağız, çünkü Hepatit B’de 20 milyon doz ihalesine çıkıyoruz, 7, 6 ve belki de 5. sınıflar olmak üzere, bunu yaygınlaştıracağız. Bu 
     aşılama sayesinde 4 ya da 5 yıl sonra Türkiye’de 20 yaşına kadar olan herkes Hepatit B açısından aşılanmış olacak. Bunu çok büyük bir adım olarak görüyoruz." 
     
     "HALKIN YÜZDE 6’SI TAŞIYICI" 
     Ülkenin değişik bölgelerinde farklı rakamlar bulunduğunu, ama halkın ortalama yüzde 6’sının Hepatit B taşıyıcısı olduğunu bildiren Buzgan, "Bu çok yüksek bir rakam. Güneydoğu Anadolu’da olduğu gibi, bazı bölgelerde yüzde 10’un üzerinde" diye konuştu. 
     Buzgan, bu aşılamayla karaciğer yetmezliği, siroz, karaciğer kanseri ve Hepatit B’ye bağlı diğer ölümcül hastalıkların, uzun ve orta vadede büyük ölçüde önüne geçilebileceğini söyledi. 
     Hepatit B aşısının 1998’den bu yana doğumdan itibaren yapıldığını anımsatan Buzgan, "Ama bunlar şu anda aşısız. Bu yaş grubundaki çocuklarımızı da aşılayalım istiyoruz. Sağlık alanında en büyük problemlerden birisi bu olduğu için birkaç yıl içinde halletmemiz gerekiyor. Tabii taşıyıcılar açısından yapılabilecek bir şey yok, ama önemli olan dolaşımının engellenmesi" diye konuştu. 
     
     2 AŞI DAHA GELİYOR 
     Rutin aşı programıyla ilgili çalışmalar konusunda da bilgi veren Buzgan, hedeflerinin aşı ortalamasının ülke genelinde yüzde 90’ın, iller bazında da yüzde 80’in altına düşmemesi olduğunu bildirdi. 
     Bugüne kadar rutin aşı takviminde sadece kızamık aşısının bulunduğunu kaydeden Buzgan, bunun yerine "3 K" denilen, kızamık, kızamıkçık ve kabakulak karma aşısının programa dahil edildiğini söyledi. 
     Buzgan, rutin aşı programına ayrıca, menenjit ve pnömoniye karşı "Herophilus influenza tip b" aşısının da konulduğunu bildirdi. 
     Bu aşılar için Sağlık Bakanlığı’nın gelecek yılki bütçesinde kaynak öngörüldüğünü belirten Buzgan, "Böylece aşıya ayrılan pay 2 kattan daha fazlaya çıkmış oldu. 50 trilyon civarındayken 100 trilyonu geçti" dedi. 
     Bu aşılar için ihale hazırlığında olduklarını ifade eden Buzgan, teknik şartnamenin hazır olduğunu söyledi. 
     İhale sonuçlansa bile bunun belirli bir teslimat süresi ve kontrolünün olacağını anlatan Buzgan, "Kesin bir şey söyleyemiyoruz ama bu aşılara önümüzdeki yılın sonbaharında ancak başlanabilir. Daha erken olması sürpriz olmaz ama muhtemelen sonbahara kadar sarkar" dedi. 
     
     HEDEFLER 
     Bakanlığının bağışıklama hizmetleri ile ilgili hedeflerini de değerlendiren Buzgan, 0 yaş grubunda her bebekte yüzde 95 aşılama oranına ulaşma ve devamlılığı sağlama amacında olduklarını bildirdi. 
     Bu yaş grubundaki bebeklerin yüzde 90’ını 12. aya ulaştıklarında tam aşılı hale getirmek istediklerini kaydeden Buzgan, 5 yaş altı aşısız ya da eksik aşılı çocukları tespit edip aşılama amacında olduklarını söyledi. 
     Okul çağı çocuklarının da gerekli aşılarını tamamlama hedefinde olduklarını anlatan Buzgan, gebelerin de en az yüzde 80’ini tespit ederek tamamını tetanosa karşı bağışık hale getirmek istediklerini belirtti. 
     Buzgan ayrıca, 2010 yılına kadar yerli kızamık virüsünü yok ederek, Hepatit B’nin yanında difteri, boğmaca ve verem hastalıklarını kontrol altına alma amacında olduklarını söyledi. 
     
</TEXT>
</DOC>
