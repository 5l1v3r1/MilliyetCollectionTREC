<DOC>
<DOCNO> 365356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko07.html </URL>
<DATE> 2005/07/29/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Hazine Temmuzda ortalama yüzde 16 faizle borçlandı 
</HEADLINE>
<TEXT>

     Hazine’nin, uzun vadeli kupon ödemeli tahvil ihalesi yapmayıp tümüyle iskontolu tahvil ve bono ihaleleri yaptığı temmuz ayındaki borçlanmalarının ortalama vadesi yüzde 16 olarak gerçekleşti. Borçlanmanın ortalama vadesi 380 güne kadar inerken beklenen reel faiz ise yüzde 8.7’ 
     olarak hesaplandı. 
     ANKA’nın yaptığı hesaplamalara göre Hazine temmuzda beşi YTL, biri de döviz cinsinden düzenlediği toplam altı iç borçlanma ihalelerinde 1.1 milyar YTL’si döviz cinsinden olmak üzere toplam 13.5 milyar YTL’lik yeni borçlanmaya gitti. Borçlanmanın 1.7 milyar YTL’si kamu kurum ve kuruluşlarından, 11.8 milyar YTL’si ise piyasadan gerçekleştirildi. Hazine toplam 13.7 milyar YTL iç borç geri ödemesi yaptığı piyasadan bunun yüzde 86.1’ini yeniden borçlanmış oldu. 
     Hazine temmuzda yaptığı YTL cinsinden beş ayrı iç borçlanma ihalesinde 10.8 milyar YTL’si piyasadan 1.6 milyar YTL’si ise kamu kurum ve kuruluşlarından toplam 12.4 milyar YTL borçlandı. 
     Tüm borçlanmaların iskontolu ihalelerle ve önceki aylara göre daha kısa vadelerde yapılması nedeniyle, temmuzdaki toplam borçlanmanın ortalama faizi yüzde 16 ile son yılların en düşük düzeyine geriledi. Haziranda yapılan iç borçlanmaların ortalama yıllık bileşik faizi yüzde 17.9 olarak gerçekleşmişti. Ancak hazirandaki iskontolu ihalelerde ise bu oran yüzde 15.6 düzeyinde kalmıştı. Toplam borçlanma açısından bakıldığında düşmüş gibi gözüken iç borçlanmanın ortalama faizi sadece iskontolu ihalelere bakıldığında ise 0.4 puanlık bir artış kaydedildi. 
     Temmuzda üç veya beş yıl vadeli tahvil ihalesi yapılmaması borçlanmanın ortalama vadesini ise bu yılın en düşük düzeyine indirdi. Haziranda 8 gün olan ortalama vade temmuzda 380 güne kadar kısaldı. 
     
     BEKLENEN REEL FAİZ 
     Hazinenin iskontolu iç borçlanma ihalelerindeki beklene reel faiz ise Merkez Bankası’nın faiz indirimine ara vermemesinin de etkisiyle hazirana göre yükseldi. Haziranda sadece isktontolu ihalelerde gerçekleşen yıllık yüzde 15.6 oranındaki bileşik faiz üzerinden hesaplanan yüzde 8.1 oranındaki beklenen reelf aiz 0.6 puanlık bir yükselişle yüzde 8.7’ye çıktı. Gelecek 12 aylık döneme ilişkin enflasyon beklentisi aşağı doğru giderken iç borçlanma faizinin yükselmesi beklenen reel faizi nominal faizden daha fazla artırdı. 
     
     GERÇEKLEŞEN REEL FAİZ 
     Bu arada geçen yıl Haziran’da Hazine’ye bir yıl vadeli borç verenler ise TÜFE’deki yıllık artışın haziran sonunda yüzde 8.95’e kadar gerilemesi nedeniyle bu yıl yüzde 18 oranında bir reel faiz elde ettiler. Hazine geçen yıl hazirandaki borçlanmalarını yıllık yüzde 27.5 oranındaki nominal faizle gerçekleştirmişti. 
     
     OCAK-TEMMUZ DÖNEMİ 
     Hazine bu yılın ilk yedi aylık döneminde ise YTL cinsinden ihalelerle toplam 77.6 milyar YTL’lik iç borçlanma gerçekleştirdi. Borçlanmanın 7.7 milyar YTL’si kamudan, 69.8 milyar YTL’si ise piyasadan yapıldı. Söz konusu borçlanmanın ortalama vadesi 665 güne kadar çıkarken, ortalama yıllık bileşikf aizi ise yüzde 18.7 oldu. Sadece isbkontolu ihalelerin yıllık bileşik faizi ise yüzde 17.7 olarak hesaplandı. 
     
</TEXT>
</DOC>
