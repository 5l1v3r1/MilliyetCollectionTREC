<DOC>
<DOCNO> 373368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy02.html </URL>
<DATE> 2005/08/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Maliye, ayda 5 konut satıp, 5 araç satın alıyor... 
</HEADLINE>
<TEXT>

     Maliye Bakanlığı, 3 Kasım 2002’den bu yana her ay 4.8 lojmanı satarken, kamu ihtiyacını giderebilmek amacıyla yine her ay 5.39 taşıtı satın aldı. 
     Maliye Bakanı Kemal Unakıtan 3 Kasım 2002’den bu yana Maliye’nin satın aldığı konut ve taşıt sayıları ile satışı yapılan konut ve taşıtlar hakkında ayrıntılı bilgi verdi. 
     Unakıtan’ın, CHP Antalya Milletvekili Osman Özcan’ın konuyla ilgili önergesine verdiği yanıta göre, Maliye Bakanlığı, AKP’nin iktadara geldiği 3 kasım 2002’den bu yana geçen 33 ay içerisinde hiç konut satın almadı. 
     Unakıtan, 3 Kasım’dan bu yana 161 adet kamu konutunu sattıklarını, 178 taşıtı da satın aldıklarını bildirdi. Unakıtan, bu araçların "vergi denetimi, tahsilat ve takip ile Milli Emlak hizmetleri" için kullanıldığını da bildirdi. 
     
     AKP HÜKÜMETLERİ 4835 TAŞITI DA SATTI 
     Yine Unakıtan’ın yanıtında, 3 Kasım’dan bu yana toplam 4 bin 835 taşıtın satıldığı da bildirildi. Ayda 146.5 ortalama denk düşen bu taşıt satışında, yanıtta netlik bulunmasa da gümrüklerde el konularak tasfiye edilen taşıtların bulunduğu da belirtiliyor. Yine bu sayı içinde diğer resmi kurumların, ekonomik ömürlerini doldurduğu için ellerinden çıkararak Maliye’ye devrettikleri araçların bulunduğu da kaydediliyor. 

ANKA 
     
</TEXT>
</DOC>
