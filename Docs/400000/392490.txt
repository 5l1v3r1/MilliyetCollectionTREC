<DOC>
<DOCNO> 392490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/siyaset/siy04.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a tepki var resmi uyarı yok 
</HEADLINE>
<TEXT>



Türkiye'nin, İran Cumhurbaşkanı Mahmud Ahmedinecad'ın İsrail'e ve İsrail'in ilişki içinde olduğu ülkelere yönelik sert açıklamaları sonrası, İran'ın Ankara Büyükelçiliği nezdinde bir girişimde bulunmadığı ortaya çıktı. Ahmedinecad'ın "İsrail'in haritadan silinmesini" istediği ve ilişki içinde olan ülkeleri hedef gösterdiği konuşmasına başta ABD ve AB olmak üzere tüm dünya sert tepki gösterdi. Ankara, Ahmedinecad'ın sözlerini bir gün sessiz kaldıktan sonra kınadı. 

Elçilik nezdinde girişim yok 
Birçok Avrupa ülkesi, başkentlerindeki İran büyükelçilerini dışişleri bakanlıklarına çağırarak resmi tepki gösterirken, Ankara, Başbakan Erdoğan'ın bir soruya verdiği yanıt ve Dışişleri Bakanlığı Sözcüsü Namık Tan'ın resmi açıklamasıyla yetindi. Dışişleri yetkilileri, Ankara Büyükelçisi Devletabadi'nin bakanlığa çağrılmadığını bildirdi. Kaynaklar Erdoğan'ın sözleri ve Tan'ın açıklamasının, Türkiye'nin tepkisini yeterince ortaya koyduğunu kaydetti. 



</TEXT>
</DOC>
