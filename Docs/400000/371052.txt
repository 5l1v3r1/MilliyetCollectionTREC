<DOC>
<DOCNO> 371052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/gun02.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi 500'de iki Türk üniversitesi 
</HEADLINE>
<TEXT>


2003'den bu yana en iyi üniversiteleri saptayan Şanghay Jiao Tong Üniversitesi listesine, Hacettepe ile İstanbul Üniversitesi girebildi 

DIŞ HABERLER SERVİSİ 

Çin'in Şanghay Jiao Tong Üniversitesi'nin hazırladığı "dünyanın en iyi 500 üniversitesi" listesinde, ABD'nin Harvard Üniversitesi ilk sırada yer aldı. Türkiye'den listeye sadece Hacettepe Üniversitesi 409, İstanbul Üniversitesi de 468. sıradan girebildi. 
2003'ten bu yana en iyi üniversiteler listesini hazırlayan Şanghay Jiao Tong Üniversitesi, listede 341. sırada yer aldı. Listenin hazırlanmasında, üniversitelerin Nobel ödülü alan mezunlarının sayısı, Science ve Nature dergilerinde yayımlanan makaleleri, bu dergilerde kendilerinden alıntı yapılan öğretim görevlileri gibi kriterler göz önünde bulunduruldu. 
Hacettepe Üniversitesi, Asya - Pasifik ülkelerindeki en iyi 100 üniversite sıralamasında 70, İstanbul Üniversitesi ise 91. sırayı aldı. 
En iyi 10 üniversitenin 8'inin ABD'den olması dikkat çekerken, Amerikan üniversitelerinin dünya üzerinde en fazla devlet fonu alan yüksek eğitim kurumları olduğu hatırlatıldı. İlk 10 sırada İngiltere'den de iki üniversite yer aldı. 

Dünyanın en iyi 500 üniversitesi listesinin ilk 10 sırası 

1- Harvard Üniversitesi ABD 
2- Cambridge Üniversitesi İngiltere 
3- Stanford Üniversitesi ABD 
4- California-Berkeley Üniversitesi ABD 
5- Massachusetts Teknoloji Enstitüsü ABD 
6- California Teknoloji Enstitüsü ABD 
7- Columbia Üniversitesi ABD 
8- Princeton Üniversitesi ABD 
9- Chicago Üniversitesi ABD 
10- Oxford Üniversitesi İngiltere 


</TEXT>
</DOC>
