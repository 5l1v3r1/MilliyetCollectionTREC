<DOC>
<DOCNO> 360196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonyas03.html </URL>
<DATE> 2005/07/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Playboy modacıdan Playboy'a yeni imaj 
</HEADLINE>
<TEXT>

     Playboy ilk servis kıyafeti olarak tescil edilen ve 1960'tan beri Playboy barlarında servis yapan kızlarca giyilen "tavşan kostümünü" yeniden yorumlaması için İtalyan modacı Roberto Cavalli ile anlaştı. 
     Yarı çıplak da olsalar, Playboy tavşanlarından bahsederken onları artık "iyi giyimli" olarak nitelendirebileceğiz. Geçtiğimiz hafta Playboy Enterprises Inc. ve İtalyan modacı Roberto Cavalli arasında varılan anlaşmaya göre 45 yıllık bu servis kıyafeti, günümüz modasına daha uygun bir hale getirilecek. Moda bölümüne yeni ürünler eklemek isteyen Playboy'un Cavalli'den Las Vegas'ta açılacak yeni kulübünün tasarımı için de yardım alacağı konuşuluyor. 
     Playboy 25 yıldır değişmeyen tavşan kıyafeti için ilk kez bir modacıyla çalışıyor. "Bu kadar klasikleşmiş bir ikonla ve ironik dişilik simgesiyle oynama fikri beni çok heyecanlandırıyor" diyen Cavalli'nin tavşanı tam olarak ne hale getireceği henüz kesin değil. Tasarımın ilk evrelerindeki Cavalli, şimdilik sadece kuyruğun kalacağını ancak kıyafetin puantiye olabileceğinin sinyallerini veriyor. 
     Playboycular ise Cavalli'yle çalışmaktan son derece memnun. Orijinal kıyafetin büyüsünü en iyi yorumlayacak modacı olarak gördükleri Cavalli için "Ayrıca o da güzel yaşamaktan ve güzel kadınlardan hoşlanıyor" diyorlar. 
     Playboy tavşanı kostümü, Amerika Patent ve Marka Ofisi'ne "ilk servis kıyafeti" olarak tescil ettirildi. 1960'ta Şikago'da açılan ilk Playboy kulübünde kullanılan kostüm, tek parça askısız bir suni ipek-saten karışımı mayo, saten tavşan kulakları ve tabii ki kuyruğundan oluşuyordu. 10 değişik renkte ve her bedende bulunan kıyafetlere papyonlu beyaz yakaların ve beyaz bilekliklerin eklenmesi ise 1961'i buldu. 
     Tavşan kostümleri 1964'te daha dayanıklı ve sık yıkamaya uygun hale getirildi. Bir farkla... Her renkte bulunabilen "tavşan"lar artık sadece iki beden üretiliyordu Yani Playboy tavşanı olmak için belirli ölçüler konuluyordu. Bugüne kadar çok ufak değişiklikler yapılan tavşan kostümü yaklaşık 25 bin Playboy tavşanı tarafından giyildi. 
     
     Tavşanın tasarlanması bir saatten az sürdü 
     Dünyanın en tanınan logolarından Playboy tavşanını, daha sonra derginin görsel yönetmenliğini de üstlenen Art Arthur Paul tasarladı. Paul'ün tavşanı yaratması bir saatten kısa sürdü. Smokin papyonu takmış bir tavşan ile simgelenen ünlü Playboy logosu, derginin ikinci sayısında ortaya çıktı ve o gün bugündür her sayıda yer aldı. Tavşanın bir fotoğrafta veya kapakta saklanması ise okuyucular için ayrı bir eğlence oldu. Hefner "neşeli ve oyuncu" olarak nitelediği tavşan logosunu "esprili bir cinsel çağrışım yapması için" seçmiş. 
     
     Monroe'nun yanına gömülmek istiyor 
     Playboy'un kurcusu Hugh Marston Hefner, 1926'da Şikago'da doğdu. Illinois Üniversitesi'nde felsefe eğitimi alan Hefner, bir süre Esquire'da metin yazarı olarak çalıştı. Derginin New York'a taşınması üzerine kendi dergisini kurma kararı alan Hefner 1999'da ikinci karısından boşandıktan sonra yaşları 18 ile 28 arasında değişen çok sayıda kadınla birlikte yaşamaya başladı. Yaşlı "playboy"un en büyük arzularından biri, ölünce Westwood Village Memorial Park Mezarlığı'nda Marilyn Monroe'nun yanına gömülmek. 
     
     "Sadece Playboy onaylı aktivitelerde giyilebilir" 
     Pofuduk kuyruğu, beyaz yaka, bileklik ve saten kulaklıklarıyla vücuda oturan Playboy tavşanı kostümü, ABD Patent Ofisi'ne tescil ettirilen ilk servis kıyafeti olma özelliğini taşıyor. Playboy Enterprises, Inc.'e göre kostüm sadece Playboy onaylı aktivitelerde giyilebilir . 
     
</TEXT>
</DOC>
