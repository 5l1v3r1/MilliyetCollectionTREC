<DOC>
<DOCNO> 378660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko35.html </URL>
<DATE> 2005/09/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Özince Milli sermaye değerlendirmeleri milliyetçi tanıma doğru gidiyor 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, "Döviz, ülkemizde bırakın diğer yastık altı tasarrufu, bankacılık sistemindeki tasarrufların yarıdan fazlasını oluşturur hale gelmiştir" dedi. 
     Özince, Denizli Sanayiciler ve İşadamları Derneği'nin DESİAD düzenlediği "Finans ve Türkiye'de Bankacılık" konulu toplantıda yaptığı konuşmada, gerek ekonomik, gerekse siyasi istikrarı elden kaçırmamamız gerektiğini belirtti. 
     Türkiye'nin kendi coğrafyasında "dünyanın demokratik ve hür" denilen kesimine ilk katılanlardan serbest piyasa ekonomisi ve gümrükle ilgili duvarların kaldırılmasında ilk yola çıkanlardan olmasına rağmen, kendisinden sonra başlayanların gerisinde kaldığını ifade eden Özince, "Biz ise hala bazı konularda duraksıyoruz. Oysa her şeyin çözümünün piyasa ekonomisinde ve rekabette olduğunun altını çiziyorum" dedi. 
     Faiz ve kur gibi alanlarda mümkün olduğunca devletin müdahalesinin azaldığına işaret eden Özince, şöyle devam etti 
     "Türkiye'de bazı konuları değerlendirirken, ileri ülkelerin piyasa uygulamalarıyla ve onların düzenlemeleriyle izah etmeye çalışıyoruz. Halbuki Türkiye'de çok farklı birikimler var. Kur konusunda, 'kur serbesttir' dediğinizde Türkiye'deki kurla ilgili bırakın ticari durumu, aynı zamanda psikolojik birikimi de dikkate almak zorundasınız." 
     
     "TASARRUFÇU DÖVİZİ BOZDURMAYA DEVAM EDECEK" 

     Türklere ait içerde ve dışarıda hala çok ciddi döviz tasarrufu bulunduğunu vurgulayan Özince, "Döviz, ülkemizde bırakın diğer yastık altı tasarrufu, bankacılık sistemindeki tasarrufların yarıdan fazlasını oluşturur hale gelmiştir" diye konuştu. 
     Şu andaki istikrarla Türk Lirası'na dönüşün getirdiği etkinin daha uzun zaman devam edeceğini savunan Özince, şunları kaydetti 
     "Dövizin nispeti bugün banka mevduatının yüzde 55'lerinden yüzde 45'ine inmiştir. Döviz prim yapmıyor diye bir spekülatif beklenti içine girmedikçe, tasarruf erbabı elindeki dövizi ağır ağır bozdurmaya devam edecektir. Bu rakam çok büyük miktarlarda. Yani öyle sıcak para gibi falan değil. Tahmin ediyorum 50-100 milyar dolar civarında gezer. Bunun her 'döviz prim yaptı' dendiğinde, borsadaki prim yapan her yatırım aracı gibi TL'ye dönmesi, kur üzerinde ciddi bir baskı oluşturuyor." 
     
     "KUR BASKISINI GRUP OLARAK YAŞIYORUZ" 

     Bugün serbest kuru yadsıyabilecek ve alternatif gösterebilecek bir modeli bilmediğini belirten Özince, şunları kaydetti 
     "Grup olarak kur baskısını bire bir yaşıyoruz. Sanayici olarak kendi grubumuzdaki tesislerin arkasında durmakta zorlanıyoruz. Biz Paşabahçe Beykoz Fabrikası'nı rekabet sorunlarından kapatmak zorunda kaldık. Diğerlerini yürütmek için orayı kapatmak zorunda kaldık. Birçok sanayi alanlarından çıkışımız, bir yandan finans alanında odaklanmak için tabii ama bir başka nedeni rekabete ayak uyduramayışımızdır." Özince, devletin yeniden ya döviz kuruna müdahale etmesi gibi bir uygulamanın doğru olmayacağını söyleyerek, "Peki doğru sistem buysa, madem buna daha önceden geçseydik. Bu kadar tasarruf birikimi olmadan geçseydik. Kamu maliyesi bu kadar bozulmasaydı. Çünkü kamu maliyesinin bozulmasıyla çok büyük bir pusulayı şaşırma dönemi yaşadık" eleştirisini yaptı. 
     
     MİLLİ SERMAYENİN KORUNMASI 

     Devlet politikalarının Türk sermayesinin yarınını stratejik olarak planlayacak ve destekleyecek yönde odaklanması gerektiğini vurgulayan Özince, şunları söyledi 
     "Türkiye Cumhuriyeti'nin bu konuda çok önemli bir taahhüdü olduğunu düşünüyorum. Bir nostalji olsun diye değil ama İzmir İktisat Kongresi'ni yapıp, Cumhuriyet'in 2. yılında Kurtuluş Savaşı'ndan kalan parayla Türk müteşebbisini Türk sanayini desteklemek, oluşturmak, sermaye birikimini tetiklemek için özel banka kuruyorsanız, devletin temelinde sermaye birikimini desteklemek var zaten. 
     Son zamanlarda milli sermayeyle ilgili bazı değerlendirmeler milliyetçi bir tanıma doğru gidiyor. Ben onu çok gereksiz buluyorum. Her ülke kendi sermayesini, sermayedarını geliştirmek üzerine ekonomik ve siyasi stratejisini kurar tabii ki. Bu çimentoyu kullanırken, kumu ve suyu kullanmayacaksınız demek değil. Sermayeyi yurtdışından da getirebiliriz. Ama birinci önceliğimiz Türk sermayesinin, Türkiye'de tasarrufların artması, bunun her türlü büyümeye, istihdama, gayri safi milli hasılaya, bunun içindeki özel sektörün payıyla büyümeyi sağlamak Türkiye'nin ve Türk insanın refahını, Türkiye'nin mukayeseli gücünü artırmak olmalıdır." Devletin sanayi ve ticari hayattan, uzaklaşıp hakem rolünü oynamasını son derece olumlu bulduğunu bildiren Özince, milli sermayenin ve sermayedarın desteklenmesinin yanı sıra, yabancı sermayede mahiyeti itibariyle ve mümkün olduğunca kalıcı olanına değer verilmesi, el üstünde tutulması gerektiğine inandığını söyledi. 
     
     BANKACILIK SEKTÖRÜ 

     İstikrarın sürmesi, faiz ve başta enflasyon olmak üzere büyümeyle ilgili unsurlardaki gelişmeler devam ettikçe bankacılık sektörünün derinleşeceğini, derinleştikçe de yerli ve yabancı olsun Türk insanına daha iyi hizmet vereceğini belirten Özince, şöyle dedi 
     "Bankacılık sektörü büyüyor. Kredi hacmi büyüyor. Kredilerin toplam aktif içindeki payı büyüyor. Ama bu arada bankaları değerlendirirken de çok dikkatli olalım. Zaten bir avuç bankamız kaldı. Kriz öncesi Türkiye'nin 80 tane bankası vardı. Şu anda 48. Kamu bankalarının mevduattaki payı 41.4, kredideki payı 21. Kamu bankalarının yaşanan olumsuzluklar nedeniyle buradaki payları azalmıştır. Giderek artacağını düşünüyorum. Kamu bankalarının kredi politikalarının ille siyasette bozulacağı gibi bir ön yargı çok yanlış. 
     Kamu bankalarının çok ciddi bir büyüklüğü var. Örneğin Ziraat Bankası bireysel kredilere adımını attı, bütün özel bankalar etkilendi. Rekabete katkıları mümkün. Kamu maliyesi düzeldikçe, o bankaların özgüveni yükseldikçe, yabancı sermayenin özellikle bankacılık gibi sermaye yoğun bir alana gelmesi diğer alanlardaki girişi de olumlu etkileyecektir. Bankacılık sektörü Türkiye'de daha çok büyüyecek. Bunun da her konuda yararı olacak. Çünkü bankacılık ekonominin bir yerde kanını pompalayan, aktaran kalbi gibidir." 
     
</TEXT>
</DOC>
