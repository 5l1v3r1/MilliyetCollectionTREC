<DOC>
<DOCNO> 358044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko29.html </URL>
<DATE> 2005/07/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TAV, İran'dan çekiliyor, Turkcell kalıyor... 
</HEADLINE>
<TEXT>

     İran'da faaliyet gösteren Türk şirketlerinden Turkcell'in ülkedeki faaliyetine devam etme kararı aldığı, Tepe-Akfen-Ventures ortaklığı TAV'ın ise ülkedeki teçhizatını bu ay sonuna kadar Türkiye'ye taşıyacağı bildirildi. 
     Günlük gazetelerdeki haberlere göre, Turkcell, İran'ın koşullarını kabul ederek ülkedeki faaliyetlerine devam etme kararı aldı. 
     Böylece Turkcell, ülkede faaliyet gösterecek ikinci cep telefonu operatörü konsorsiyumu İrancell hisselerinin yüzde 51'inin yerel şirketlere, yüzde 49'unun ise yabancı şirketlere ait olacağı yönündeki kararı kabul etti. 
     İrancell Başkanı Masum Ferdis, ikinci operatörün yılda 2.5 milyar dolar gelir elde etmesinin öngörüldüğünü ve gelecek 15 yılda 16 milyon aboneyi hedeflediğini söyledi. 
     Konsorsiyuma üye şirketlerin işe başlamak için 9 ay sürelerinin bulunduğunu ifade eden Ferdis, İran yasalarına göre ikinci operatör hisselerinin yüzde 21'inin üç yıldan sonra borsada işlem göreceğini belirtti. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. 
     
     TAV'IN DURUMU 

     TAV'ın İran'daki temsilcisi Hamid Muhsin, AA muhabirine yaptığı açıklamada, şirketin havalimanındaki teçhizatının bir kısmının Türkiye'ye gönderildiğini geri kalan kısmının da bu ay sonuna kadar gönderileceğini söyledi. 
     İranlı yetkililerle görüşmelere devam ettiklerini ifade eden Muhsin, uzlaşmak istediklerini, ancak bir sonuca varılamazsa mahkeme sürecinin başlayabileceğini belirtti. 
     TAV, Mayıs 2003'te katıldığı uluslararası ihalede en iyi teklifi vererek havalimanının işletmeciliğini almış ve Temmuz ayında İran Sivil Havacılık İdaresi ile protokol imzalayarak yatırımlara başlamıştı. 
     Tahran'da yapılan Uluslararası İmam Humeyni Hava Limanı, 1979'da İran İslam Devrimi'nin lideri Ayetullah Humeyni'nin 15 yıl sonra sürgünden sonra Tahran'a dönüşünün yıldönümü olan 1 Şubat 2004'te açılmış, ancak havalimanı, 8 Mayıs 2004'te, Devrim Muhafızları tarafından ulusal güvenlik gerekçesiyle ilk uçuş sonrası kapatılmıştı. TAV'ın yatırım ve işletmeciliğe devam etmesi için Türk hükümeti tarafından yürütülen girişimler sonuçsuz kalmıştı. 
     Havalimanının güvenlik açısından bir probleminin olmadığını defalarca dile getiren eski Ulaştırma Bakanı Ahmed Hurrem, TAV'ın havalimanını işletmesi için çaba sarf etmiş, bu gayretleri nedeniyle mecliste hakkında gensoru verilerek bakanlıktan düşürülmüştü. 

     
</TEXT>
</DOC>
