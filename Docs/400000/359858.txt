<DOC>
<DOCNO> 359858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko06.html </URL>
<DATE> 2005/07/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türklerin yurt dışında 14 milyar dolarlık mevduatı var... 
</HEADLINE>
<TEXT>

     Türk vatandaş ve şirketlerinin yurt dışındaki mevduatlarının 14 milyar dolara ulaştığı belirlendi. Bankaların yine yurt dışındaki mevduatlarıyla birlikte bu tutar geçen yıl 9 milyar dolarlık artışla 30 milyar doları buldu. 
     ANKA’nın Merkez Bankası’ndan edindiği verilere göre Türk vatandaş ve şirketlerinin yurt dışındaki mevduatları geçen yıl bir önceki yıla göre 2 milyar 583 milyon dolarlık bir büyüme kaydetti. 2003 yılı sonunda 11 milyar 385 milyon dolar olarak belirlenen bu tutar 2004 yılı sonunda 13 milyar 968 milyon dolara kadar yükseldi. Merkez Bankası’nın yaptığı 
     bu belirleme de zaman zaman gündeme gelen "Türklerin yurt dışında 100 milyar doları var" efsanesinin de doğru olmadığını ortaya çıkardı. Merkez Bankası, Türk vatandaş ve şirketlerinin yurt dışındaki mevduatlarının tutarını 1999 yılından bu yana belirliyor. 1999 yılında 10 milyar 51 milyon dolar olarak gözüken yurt dışındaki vatandaş ve şirketlerin mevduatı, 2000 yılında 8 milyar 647 milyon dolara geriledikten sonra 2001 yılında 9 milyar 437 milyon dolar, 2002 yılında 9 milyar 792 milyon dolar, 2003 yılında da 11 milyar 385 milyon dolara kadar çıktı. Geçen yıl ise 14 milyar dolara yaklaşarak zirve yaptı. Türk vatandaşları ve şirketlerinin yurt dışındaki mevduatlarında 1999-2004 yılları arasında 3 milyar 917 milyon dolarlık artış yaşandı. 
     
     BANKALARIN MEVDUATI 
     Bankaların yurt dışındaki döviz mevduatları ise geçen yıl 6 milyar 209 milyon dolarlık bir büyümeyle 16 milyar dolara kadar çıktı. Ancak bankaların yurt dışındaki mevduatlarının büyük ölçüde kendi yurt dışı şubelerine açtıkları mevduatlar olduğu tahmin ediliyor. Bankalar Türkiye’deki krediler üzerindeki kamusal yüklerden kurtulabilmek amacıyla, yurt dışı şubelerine ya da bankalarına Türkiye’den aktardıkları mevduatı daha sonra Türkiye’deki müşterilerine dış kredi olarak kullandırmayı tercih ediyorlar. Bankaların yurt dışı mevduatları 2003 yılında 9 milyar 795 milyon dolar seviyesinde bulunuyordu. 
     
     TOPLAMI 30 MİLYAR DOLAR 
     2004 yılında Türk vatandaş şirketleriyle bankaların 
     yurt dışındaki toplam mevduatı 8 milyar 792 milyon dolarlık büyümeyle 29 milyar 972 milyon dolara kadar ulaştı. Bu tutar 1999 yılı sonunda 19 milyar 620 milyon milyon dolar düzeyinde bulunuyordu. Son beş yılda yaklaşık 10 milyar 352 milyon dolarlık bir artış kaydedildi. 

ANKA 
     
</TEXT>
</DOC>
