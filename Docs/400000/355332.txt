<DOC>
<DOCNO> 355332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo07.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant fırtınası 
</HEADLINE>
<TEXT>


Sivasspor'un Alman teknik patronu, ilk antrenmanda sert yüzünü gözler önüne serdi. Lorant, futbolcularına izin verilen saatlerin dışında tesislerden ayrılmalarını yasakladı 


Yeni sezon hazırlıklarına kendi tesislerinde başlayan Sivasspor, dün sabah ikinci çalışmasını yaparken, Teknik Direktör Lorant, disiplinin kendisi için çok önemli olduğunu hissettirmeye başladı. 
Alman teknik adam, çalışma öncesinde yaptığı toplantıda uyardığı futbolculardan izin verilen saatlerin dışında tesislerin dışına çıkmamalarını istedi. 
Sözleşmeleri devam eden futbolcular hakkındaki kararını Gerede kampından sonra vereceğini açıklayan Lorant, "Koşan, mücadele eden bir takım hedefliyoruz. Bu nedenle tercihlerimi daha çok genç oyunculardan yana kullanacağım. Ligde kalıcı olmak ve üst sıraları zorlamak için çok çalışmalıyız" dedi. 

Transfere devam 
Sivasspor Yönetimi, transfer çalışmalarında tüm ağırlığını Trabzonspor kaleci Petkoviç'e verdi. Avustralyalı kaleci ile prensipte anlaşan Süper Lig'in yeni ekibinin, Trabzonspor Yönetimi ile bonservis pazarlığı yaptığı bildirildi. Petkoviç'in, Gerede kampına yetiştirilmesi için görüşmelerin hızlandırıldığı öğrenildi. 
Trabzonspor'dan ayrılması kesinleşen D'Haene ile yapılan ilk görüşmelerin olumsuz sonuçlandığı iddia edildi. Sivasspor Yönetimi'nin bu oyuncudan vazgeçmeye hazırlandığı açıklandı. 

Bulak'tan eleştiri 

Denizlispor Teknik Direktörü, Milli Takım ile yolları ayrılan Ersun Yanal'a destek verdi, Futbol Federasyonu'nun değişiklik konusunda aceleci davrandığını söyledi 

Milli Takım Teknik Direktörü Ersun Yanal'ın görevinden alınmasıyla ilgili gelişmelere tepkiler sürüyor. Denizlispor Teknik Direktörü Giray Bulak, Futbol Federasyonu'nun Yanal konusunda aceleci davrandığını iddia etti. 
Görevden almaların sadece kulüplerde olabileceğini belirten Bulak, "Bu uygulama Milli Takım'da olmaz. Sonuçta ülke prestijidir. Gelişmeyi doğru bulmadığımı ifade etmek istiyorum. Her ne kadar kurum ve hoca arasında bilemediğimiz sorun olduysa da sonuç bu olmamalıydı. Futbol Federasyonu'nun biraz daha beklemesi gerekirdi" diye konuştu. 

Radek tamam 
Denizlispor, Çek futbolcu Radek ile anlaşma sağladı. Geçen sezon Çek liginde 28 maç oynayan 22 yaşındaki Radek'in stoper olduğu bildirildi. 

Tek şartı var 

Samsunspor'da başkanlık için adı gündeme gelen Metro Şirketler Grubu Yönetim Kurulu Başkanı Galip Öztürk, camianın birleşmesi durumunda göreve talip olabileceğini açıkladı. Öztürk, "Göreve gelmek isterim. Ancak bunun için her birimimizin güçbirliği yapmasını istiyorum" diye konuştu. 
Her zaman Samsunspor'a destek vermeye hazır olduğunu belirten Öztürk şunları söyledi "Eğer Valisinden, belediye başkanına, sivil toplum kuruluşlarından taraftarına kadar şehirde bir ortak adım atma ortamı oluşursa Samsunspor başkanlığını üstlenirim. Bu birliktelik yakalanırsa yaşanan sorunlar da ortadan kalkar." 

Cenk bitiyor 
Transfer çalışmalarını sürdüren Kırmızı - Beyazlı yöneticiler, eski oyuncuları Cenk ile bir araya geldi. Genel Menajer Yücel Uyar, yıldız futbolcunun Ankaragücü ile mukavelesi olduğunu belirtip, "Cenk'in önce sözleşmesini feshetmesi gerekiyor. Kendisi Samsunspor'da oynamak istiyor. Büyük olasılıkla bu transfer bitecek" dedi. 

'Eşit değiliz' 

Çaykur Rizespor Asbaşkanı Remzi Kasmas, dört büyük kulüp gibi zengin olmadıklarını ve havuzdan az ücret aldıklarını dile getirdi. Muğlaspor Başkanı Mustafa Hükkamoğlu'nu ziyaret eden Kasmas, Yüksel'in transferini de bitirdi. Çaykur Rizespor Asbaşkanı, "Kulübün kimseye tek kuruş borcu yok. Hedefleri olan bir kulübüz. Ancak dört büyüklerle şartlar eşit değil. Reklam gelirleriyle idare ediyoruz" diye konuştu. 

BURSASPOR 

Çifte bomba 
Levent Kızıl'ın başkanlığa gelmesinin ardından düğmeye basan, Raşit Çetiner'i takımın başına geçiren Bursaspor, transferde hız kesmiyor. Yeşil - Beyazlı ekibin, geçen sezon Diyarbakırspor'da forma giyen Beşiktaşlı Yasin Sülün'ün yanı sıra Eser Yağmur ile de prensipte anlaştığı bildirildi. Levent Kızıl, iki oyuncu ile salı günü resmi sözleşme imzalayacaklarını açıkladı. 

DİYARBAKIRSPOR 

Setloski'de mutlu son 
Yeşil - Kırmızılı yönetim, Makedonya Milli Takımı'nın kaptanı Goce Sedloski ile dün Ankara'da iki yıllık sözleşme imzaladı. 30 yaşındaki tecrübeli defans oyuncusu, son olarak Dinamo Zagrep'te forma giymişti. Diyarbakırspor'un, Beşiktaşlı Ali Cansun ve Arnavutluk Milli Takımı'nın kalesini koruyan Ilion Likka ile de prensipte el sıkıştığı öğrenildi. 

G.OSMANPAŞA 

Ali ve Murat imza attı 
İkinci Lig B Kategorisi takımlarından Gaziosmanpaşaspor, Yalovaspor'dan Ali Silgan ve Murat Gülbaba ile anlaşma sağladı. Ali ve Murat, Yalova'ya döndüklerinde kulüpten bekledikleri ilgiyi görememekten şikayetçi olup, "Yalovaspor'da kalmak isterdik, ancak olmadı. Rakamlar çok düşüktü. Daha iyi teklif veren Gaziosmanpaşaspor ile 2 yıllığına anlaştık" diye konuştu. 

ADANASPOR 

Futbolcular sıkıntılı 
Adanaspor'da yeni sezon öncesi takımın lige katılıp katılmaması yolundaki belirsizlik futbolcuları huzursuz ediyor. Turuncu - Beyazlı takımın genç oyuncularından Tanıl Özer ile Sertaç Yengel'in, takım arayışlarına başladığı öğrenildi. İki futbolcunun da Boluspor ile temasta olduğu ve iki kulübün anlaşması durumunda Adana'dan ayrılacağı bildirildi. Diğer futbolcular da transfer pazarlıklarına başladı. 

ORDUSPOR 

Korkmaz müjdesi 
Tahkim Kurulu kararıyla yeniden oynanan Orduspor - Eskişehir maçı sonrasında otobüse atılan taş sonucunda başından yaralanan Gürkan Korkmaz 25 adlı taraftarın hayati tehlikeyi atlattığı öğrenildi. Ordu Devlet Hastanesi Başhekimi Dr.Kenan Uralkan, Ünye yakınlarında yaşanan olayın ardından tedavi altına alınan Korkmaz'ın sağlık durumunun iyiye gittiğini açıkladı. 


</TEXT>
</DOC>
