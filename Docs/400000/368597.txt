<DOC>
<DOCNO> 368597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun34.html </URL>
<DATE> 2005/08/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Paris Chirac, Papadopulos’a herhangi bir mektup yazmadı 
</HEADLINE>
<TEXT>

     
     Saadet ORUÇ PARİS, DHA 

     
FRANSA Cumhurbaşkanı Jacques Chirac’ın Kıbrıs Rum lideri Tasos Papadopulos’a, bizzat kendi el yazısıyla bir destek mektubu gönderdiği yönündeki iddialar, Fransa tarafından Türkiye’nin Paris Büyükelçiliği’ne yapılan açıklamayla net bir dille yalanlandı. 
     Mektupla ilgili haberler üzerine Fransa Dışişleri Bakanlığı ile temasa geçen Türkiye’nin Paris Büyükelçisi Uluç Özülker, Fransız diplomatlardan bilgi istedi. Fransız yetkililer, konuya ilişkin yaptıkları araştırmanın ardından Özülker’e şu bilgiyi verdi "Chirac tarafından Papadopulos’a yazılmış herhangi bir mektup bulunmamaktadır. Konu, Başbakan Dominique de Villepin’in açıklamalarının ardından, Fransa’nın Rum Kesimi’ndeki büyükelçilik maslahatgüzarının, Rum lider tarafından, kendisinden bilgi alınması amacıyla davet edilmesinden ibarettir. Fransız maslahatgüzar da, De Villepin’in Europe 1 radyosuna yaptığı açıklamaları Papadopulos’a tekrarlamıştır." Bunun yanı sıra, Fransa Cumhurbaşkanı Chirac’ın Kıbrıs konusunda şu ana kadar yaptığı öne sürülen açıklamaların doğru olmadığı ve şu ana kadar Başbakan De Villepin ile Dışişleri Bakanı Philippe Douste-Blazy’nin açıklamaları dışında bir demeç bulunmadığı kaydedildi. 
     
     EL YAZISI MEKTUP DİPLOMATİK TEAMÜLLERE AYKIRI 

     Öte yandan, Chirac’ın kendi el yazısıyla Papadopulos’a bir mektup göndermiş olmasının ise tamamen diplomatik teamüllerin dışında olduğunu kaydeden yetkililer, ancak ve ancak iki devlet adamının bir toplantı sırasında yan yana oturması durumunda birbirlerine el yazısıyla not iletmiş olabileceklerini, aksi takdirde el yazısıyla yazılmış bir mektubun söz konusu olamayacağını vurguladı. 
     Fransız maslahatgüzarının, Rum gazetecilerin sorusu üzerine Chirac’ın mektup gönderdiğini yalanladığını söyleyen kaynaklar, Rum tarafının ’ortalığı bulandırmak amacıyla’ bu bilgiyi yansıtmadığını kaydettiler. 
     
     PARİS’TEKİ DEVLET YETKİLİLERİ TATİLDE 

     Paris’teki devlet yetkililerinin temmuz ve ağustos ayı boyunca tatilde olduğuna dikkat çeken Türk diplomatlar, Başbakan De Villepin’in demecini de Fransa iç siyasetindeki dengelere bağladı. 
     ’Tartışmalar 3 Ekim sabahına kadar sürse de’ 3 Ekim’de müzakerelerin başlamasının önüne sanıldığının aksine büyük bir engel çıkmayacağı kanısında olan Türk diplomatik kaynaklar, Türkiye ile Fransa arasında 29 Mayıs referandumunun ardından esen soğuk rüzgarların ardından normalleşme sürecinin başlayacağına dikkat çektiler. 
     
</TEXT>
</DOC>
