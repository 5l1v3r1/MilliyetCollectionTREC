<DOC>
<DOCNO> 366180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur31.html </URL>
<DATE> 2005/08/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
3 aylık gelin dalgaların kurbanı 
</HEADLINE>
<TEXT>

     Şaban KARDEŞ DHA 

      TEKİRDAĞ’ın Saray İlçesi'ndeki Kastro sahiline hafta sonu tatiline gelen yeni evli çiftten 20 yaşındaki Pınar Ergünler dalgalara kapılarak boğuldu. Dalgalara kapılan 2 arkadaş ise, sahildekiler tarafından boğulmaktan son anda kurtarıldı. 
     İstanbul’da oturan ve 3 ay önce evlenen 23 yaşındaki Murat ile eşi 20 yaşındaki Pınar Ergünler Saray ilçesinin Karadeniz sahili Kastro’ya hafta sonunda denize girmek için tatile geldi. Ergünler çifti dün öğleden sonra İstanbul’a dönmeden önce son kez denize girdi. Karadeniz’in zaman zaman 2 metreyi bulan dalgalarına kapılan Pınar Ergünler, yanında yüzen eşinin gözleri önünde boğuldu. Eşini kurtarmak isteyen Murat başarılı olamadı. 
     Genç gelinin cesedi sahilde yüzenlerin yardımı ile denizden çıkarıldı. Sahildekiler Pınar Ergünler'in cesedini denizden çıkarmaya çalışırken yüzen 2 kişinin daha boğulma tehlikesinde olduğu fark edildi. Boğulma tehlikesi geçiren Tahir Orhan ve Ahmet Kılavuz adındaki iki arkadaş sahildekilerin yardımı ile boğulmaktan son anda kurtarıldı. 2 arkadaş yaşadıkları korkuyu uzun süre üzerlerinden atamadı ve birbirlerine sarılarak sakinleşmeye çalıştı. 
     Karadeniz’de boğulan Pınar Ergünler’in cesedi otopsi yapılmak üzere Saray Devlet Hastanesi’ne kaldırıldı. Olayla ilgili soruşturma başlatıldı. Meriç Nehri’ne serinlemek için giren 30 yaşındaki Mümin Güneş’te akıntıya kapılarak boğuldu. Güneş’in cesedinin bulunması için Edirne Arama Kurtarma Derneği ekipleri çalışma başlattı. 

     
</TEXT>
</DOC>
