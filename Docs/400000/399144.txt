<DOC>
<DOCNO> 399144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/axsiy02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye Babacan yanıt 
</HEADLINE>
<TEXT>


Reformların yavaş işlediği eleştirilerine Başmüzakereci Ali Babacan'dan tatlı sert yanıt geldi. Babacan, önce 'Eleştiriye alışmamız gerekir', sonra 'Reformları uygulamak zaman alır' dedi 

ANKARA Milliyet 


Başmüzakereci Ali Babacan, AB'ye uyum amacıyla gerçekleştirilen reformların yavaşladığı yönündeki eleştiriler için, "Uygulama zaman alır" dedi. 
NTV'nin sorularını yanıtlayan Babacan, İlerleme Raporu'ndaki siyasi reformlarla ilgili değerlendirmelerin, katıldıkları ve katılmadıkları yönleri olduğunu belirterek, "Her şeyi tamamladık demiyoruz. Uygulama konusundaki sorunları gidermek için zaman var. Bunlar vakit alacak şeyler" diye konuştu. 

'Eleştiriler yanlış' 
17 Aralık'a kadar kimsenin Türkiye'den bu performansı beklemediğini, bazı konuların zaman almasının doğal olduğunu dile getiren Babacan, "Bu reformları sadece AB istiyor diye yapmadık. Reformlarla ilgili AB'den gelen açıklama ve eleştirilere alışmamız gerekiyor" dedi. Babacan, AB Komisyonu'nun genişlemeden sorumlu üyesi Olli Rehn'in ifade özgürlüğü konusundaki eleştirileri için de "Yeni yapılmış yasaların uygulanması tabii ki zaman alacak. O yüzden bunları eleştirmek pek doğru değil. Eksiklikler yaşanırsa da gereğini yaparız" diye konuştu. 
Babacan'ın gündemdeki diğer konulara ilişkin değerlendirmeleri şöyle 

Alt-üst kimlik tartışması 
"Reformların özünde, alt - üst kimlik konularına girmeden Türkiye Cumhuriyeti vatandaşı olan herkesin eşitlikler, özgürlükler ve haklardan yararlanması var. Bu konuda sessiz devrim gerçekleştirdik." 

Şemdinli, Roj TV, Kıbrıs 
"AB Komisyonu, Şemdinli olaylarını yakından takip ediyor. Ancak bize 'bir an önce çözün' gibi bir yaklaşımla gelmediler. Yargı süreci devam ediyor. Konunun aydınlığa kavuşacağını düşünüyoruz. 
Roj TV konusunda Danimarka'ya gerekli bilgi ve belgeler gönderildi. Haklılığımız her geçen gün anlaşılıyor. 
Kıbrıs'ta çözümden yana olan Türk tarafıdır." 


</TEXT>
</DOC>
