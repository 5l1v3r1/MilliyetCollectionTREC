<DOC>
<DOCNO> 388866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur18.html </URL>
<DATE> 2005/10/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ölen eşiyle 3 gün aynı evde yaşadı 
</HEADLINE>
<TEXT>

     TEKİRDAĞ, DHA 

TEKİRDAĞ’daki evinde 3 gün önce ölen 22 yaşındaki İbrahim Parlak'ın cesedi, yayılan kokulardan rahatsız olan komşularının ihbarı ve 17 yaşındaki eşi E.P.'nin karakola yaptığı başvuru üzerine bulundu. Evde, 3 gündür eşinin cesedinin yanında beklediğini söyleyen E.P., cinayet şüphesi üzerine gözaltına alındı. 
     Tekirdağ Hürriyet Mahallesi 11 numaralı evden kötü kokular gelmesi üzerine komşuları polise telefonla haber verdi. İhbardan kısa süre sonra Emniyet Müdürlüğü’ne başvuran 17 yaşındaki E.P. de eşi İbrahim Parlak’ın üç gün önce öldüğünü söyledi. E.P., üç gündür eşinin cesedinin yanında beklediğini sonunda polise başvurmaya karar verdiğini belirtti. 
     Tekirdağ Emniyet Müdürlüğü ekipleri, Nöbetçi Savcı ile birlikte eve gitti ve yatak odasında İbrahim Parlak’ın cesedi ile karşılaştı. 
     Parlak çiftinin bir yıl önce evlendiği ve maddi sorunlar nedeniyle sık sık tartıştıkları öğrenildi. İlk tespitlerde vücudunda herhangi bir yara ya da darbe izi bulunmayan Parlak’ın zehirlenme ihtimali üzerinde duruluyor. 
     İbrahim Parlak'ın çalıştığı elektrik malzemesi satış mağazasından çarşamba günü bir günlük izin aldığı belirlendi. Savcının talimatı ile ceset otopsi yapılmak üzere İstanbul Adli Tıp Kurumu’na gönderildi. 
     
</TEXT>
</DOC>
