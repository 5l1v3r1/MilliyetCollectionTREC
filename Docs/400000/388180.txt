<DOC>
<DOCNO> 388180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yazar/yilmaz.html </URL>
<DATE> 2005/10/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kayseri ve İslami Kalvinistler 
</HEADLINE>
<TEXT>


Merkezi Berlin'de bulunan European Stability İnitiative ESİ -Avrupa İstikrar İnisiyatifi'nin, 19 Eylül'de yayınladığı "Kayseri ve İslami Kalvinistler Orta Anadolu'da Değişim ve Muhafazak rlık" raporu, Referans gazetesi ve Açık Toplum Enstitüsü'nün Kayseri'de düzenledikleri "Türkiye'nin Yıldız Şehirleri" konferansında tartışıldı. 
AB'nin karar alma süreçlerine katılan, 12 bin adrese gönderilen bu çalışmanın ilk ulaştırıldığı kişilerden biri AB Komiseri Olli Rehn'di. Rehn, raporu Dışişleri Bakanı Abdullah Gül'e iletti. 
Güneydoğu Avrupa'nın gelişmesiyle ilgilenen en büyük düşünce kuruluşu olarak 1999 yılında çalışmalarına başlayan ESİ'nin "Kayseri öyküsü", aynı coğrafyada etkili olan George Soros'un kurduğu Açık Toplum Enstitüsü'nün Türkiye Direktörü Hakan Altınay ve Referans gazetesi Yayın Yönetmeni Eyüp Can'ın da dikkatini çekti. Can, önceki gün Kayseri'de ikincisi düzenlenen "yıldız şehir" toplantısına Rehn'i davet etti. 
Oysa Rehn, 3 Ekim'den hemen sonra geldiğinde Diyarbakır'a gidecekti. Can'ın önerisini dikkate alan Rehn, Gül'ü Kayseri'ye davet etti ve AB'de yeni bir gündem aralandı 
"Protestanlık ve Müslümanlık kardeşliği"... 
AB lobileri tarafından Kayseri, Protestanlığın kurucu Jean Calvin'in "Üretmek ibadettir" yaklaşımını esas alan "Kalvinistler" kervanına katılıyor. İslami gelenekleri ötelemeden kalkınma modeli... 
Konferansta DMC İcra Kurulu Başkanı Ercan Saatçi ve Futbol Federasyonu Başkanı Levent Bıçakcı ise kentin müzik ve spor kapılarını zorluyor. 
Kayserililer ise "bildiğiniz gibi"... Onlar üçüncü Kayseri toplantısına ünlü para sihirbazı Soros'un getirilmesini istiyorlar. 

30 bin kişilik stat 
Kayseri'nin gündemi Bıçakcı'nın gelmesiyle "spor" odaklı oldu. Kayseri Büyükşehir Belediye Başkanı Mehmet Özhaseki, yapılması planlanan 30 bin kişilik stadyum inşaatına baharda başlanacağını söylüyor. 
Bıçakcı, "Stat mimarisi konusunda uzmanlaşmış bir şirket göndereceğim. Finansmanı için federasyon destek olacak" sözü veriyor. Kayseri, 2012 Avrupa Şampiyonası'nın yapılacağı aday şehirler arasında anılıyor. 
Bıçakcı'ya, Süper Lig'de üç büyüklerin "şımarıklıklarının" Anadolu takımları üzerinde baskı oluşturduğu iddiaları yöneltiliyor. Bıçakcı "Hakemler de insandır, hata yapabileceklerini kabul etmemiz gerekir. Kasıtlı olup olmadığı önemli" sözleriyle, "sportmenliğin" desteklenmesi için havuz sistemiyle getirdikleri teşviklere dikkat çekiyor. 
Bıçakcı, 400 milyon dolara ulaşan futbol pazarında, sponsorluk gelirlerinin de 16 milyon dolara ulaştığını anlatıyor. 

Futbolun patronu 
Bıçakcı ile İstanbul'a dönerken yaptığımız sohbette, federasyonun, Tarabya'daki Zarifi Köşkü'nü yıllık 300 milyar lira bedelle 49 yıllığına Maliye'den kiraladığını söyledi. 
Geçen yıl açılan ihalede, 600 milyar yıllık kira bedeliyle en yüksek teklifi veren Törem Tekstil'in yanı sıra, İSO'nun da içinde olduğu çok sayıda özel sektör işletmesi Zarifi Köşkü'ne talip olmuştu. 
Bıçakcı, gerekirse "yıkıp, yeniden aslına uygun olarak inşa" edecekleri Zarifi Köşkü'ne taşınırlarken, federasyonun çalışmalarını sürdürdüğü Levent'teki Perili Köşk'ü de "Futbol Müzesi" yapacaklarını dile getiriyor. 
Bıçakcı, Başbakan Erdoğan'ın kendisine ilettiği "Arnavutluk-Türkiye maçında milli takıma prim vereyim" önerisini kabul etmediğini aktarıyor. Futbolun patronluğu, İstanbul patronluğuna benzemiyor anlaşılan. Başkan, takım Arnavutluk'a giderken, pilottan istediği "Başbakan başarılar diliyor" anonsunun da yapılmadığını söylüyor. 



</TEXT>
</DOC>
