<DOC>
<DOCNO> 364881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/ekonomi/eko06.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HES'leri özel sektör tamamlayacak 
</HEADLINE>
<TEXT>


ANKARA Milliyet 

Devlet Su İşleri DSİ tarafından yapımına başlanan ve henüz tamamlanamayan beş hidroelektrik santralının HES özel sektör tarafından tamamlanması için ihale süreci başladı. 
Enerji ve Tabii Kaynaklar Bakanı Hilmi Güler, dün düzenlediği basın toplantısında büyük bölümü tamamlanmış olan Antalya - Dim, Tunceli - Uzunçayır, Aydın - Cindere, Bolu - Köprübaşı ve Samsun - Kumköy santrallarının özel sektörce tamamlanması için ilan sürecinin dün başladığını kaydetti. 

30 gün süre 
Yatırımcıların 30 gün içinde başvuru yapabileceklerini belirten Güler, ihalelerin Enerji Piyasası Düzenleme Kurulu'nca EPDK yapılacağını söyledi. Birden fazla başvuru olması durumunda açık artırma yapılacağını bildiren Güler, "Sadece bu beş projeyle 300 milyon dolarlık tasarruf sağlanacak" dedi. 
DSİ Genel Müdürü Veysel Eroğlu ise HES'lerin lisans süresi boyunca kullanılacağını, firmaların ödemelerini beş yılı ödemesiz 15 yılda tamamlayacaklarını söyledi. Eroğlu, "Bütçe kaynaklarıyla devletin 12 yılda yaptığı bir santralı özel sektöre iki yılda yaptıracağız. DSİ sadece özel sektörün yapamayacağı büyük projeleri yapacak" dedi. 


</TEXT>
</DOC>
