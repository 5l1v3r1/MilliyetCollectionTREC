<DOC>
<DOCNO> 382420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/eko07.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nivea'nın üreticisi Türk markalarının peşinde 
</HEADLINE>
<TEXT>


Beiersdorf CEO'su Quass 'Pazar lideri markaları satın almaya hazırız' dedi 

ŞULE YÜCEBIYIK 

Cilt bakımı markası Nivea'nın üreticisi Alman Beiersdorf'un CEO'su Thomas Quass, Türkiye'nin kendileri için Çin ve Rusya'dan sonra en hızlı büyüyen, potansiyeli en yüksek üçüncü ülke olduğunu söyledi. 
4.5 milyar euroluk cirosu, 16 bin 500 çalışanıyla 66 ülkede faaliyet gösteren Beiersdorf, Türkiye'de 15 yılı aşkın süredir Eczacıbaşı Topluluğu ile işbirliği yapıyor. 
Thomas Quass, Eczacıbaşı ile kurduklarını uyumlu işbirliğinin etkisiyle Türkiye'de yüz bakım ürünleri, vücut bakım ürünleri ve traş sonrası ürünler pazarında her yıl yüzde 15 büyüdüklerini söyledi. 
Gelecek vaat eden pazarları araştırmak üzere Rusya, Hindistan ve Uzakdoğu ülkelerini içeren bir tura çıktığını anlatan Quass, yeni politikalarının lokal ama pazarlarında lider olan kaliteli markaları satın alarak büyümek olduğunu söyledi. Quass, Türkiye'de de bu tür bir politika izleyeceklerini belirterek "Pazar lideri, kaliteli, güvenilir markaları almaya hazırız" dedi. 

Deodorant eğitimi 
Eczacıbaşı Beiersdorf Genel Müdürü Hakan Uyanık da kişisel bakım konusunda eğitim amaçlı ziyaretler düzenlediklerini ve Doğu illerinde, halk eğitim merkezlerinde 11 bin kişiye eğitim verdiklerini anlattı. Seminerlerde deodorant kullanımından, cilt bakımına kadar birçok konuya değindiklerini belirten Uyanık, "İğneyle kuyu kazmak gibi ama geri dönüşü oluyor" dedi. 


</TEXT>
</DOC>
