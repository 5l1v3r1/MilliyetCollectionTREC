<DOC>
<DOCNO> 368442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur25.html </URL>
<DATE> 2005/08/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdemir'de eylemler devam edecek... 
</HEADLINE>
<TEXT>

     Zonguldak’ın Ereğli İlçesi’nde kurulu Ereğli Demir ve Çelik Fabrikaları ERDEMİR T.A.Ş işçisinin, hükümet blok satış kararından vazgeçinceye kadar eylemlerini, dozunu artırarak kararlı biçimde sürdüreceği bildirildi. 
     Türk Metal Sendikası Ereğli Şubesi Yönetim Kurulu’nca yapılan yazılı açıklamada, ERDEMİR’in satış kararına karşı işçilerin yarın fabrika çıkışında yürüyüş ve miting yapacağı belirtildi. 
     ERDEMİR ihalesi için ön yeterlilik alan bazı firmaların fabrikada gezi ve inceleme yapma isteğinin, "işyeri terk etmeme" eylemiyle engellendiği savunulan açıklamada, şöyle denildi 
     "Türkiye’nin ’pırlanta yüzük taşı ERDEMİR’in özelleştirilmesine karşı, Türk Metal Sendikası’nın ortaya koyduğu eylemlerin tansiyonu giderek yükseliyor. ERDEMİR işçisi, hükümet, blok satış kararından vazgeçinceye kadar dozunu artırarak eylemlerini kararlı biçimde sürdürecektir. Ülkemizin güzide kuruluşunun, özelleştirme adı altında peşkeş çekilmesine karşı sendikamız üyesi işçiler, halkımızla birlikte yürüyüş gerçekleştirerek tepkilerini ortaya koyacaktır." 
     
</TEXT>
</DOC>
