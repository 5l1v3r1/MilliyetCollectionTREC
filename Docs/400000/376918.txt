<DOC>
<DOCNO> 376918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/guncel/gun02.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçkili mek n' tartışması 
</HEADLINE>
<TEXT>


Denizli'de, AKP'li Başkan Zeybekçi'nin 'İçki içen vebalı değil' sözlerine rağmen, 'içki içilen bölge oluşturulması' kararı alındı 

OSMAN NURİ BOYACI Denizli DHA 

Belediye yönetiminin AKP'de olduğu Denizli'de ilginç bir 'içki' tartışması çıktı. Denizli Belediye Meclisi'nin önceki gün yapılan oturumunda, Çeşitli İşler Komisyonu'nun 'mücavir alan içinde içkili yerler bölgesi belirlenmesi' önerisi ele alındı. Alkol içilebilen yerlerin 'kent merkezinin dışına çıkarılması'nı öngören projeyle ilgili önerinin görüşülmesi sırasında, AKP'li Belediye Başkanı Nihat Zeybekçi, içki ruhsatı almak için paravan isimlerle dernek kurulmasına karşı olduğunu belirterek şu görüşleri gündeme getirdi 

'Çiçek Pasajı' örneği 
"İnsanların 'Dereden Koyun Atlatanlar Derneği' gibi paravan isimler altında yerler açmasına karşıyım. Eğitim bölgeleri ve üniversite yakınlarına kadar giren ve tek amacı alkol tüketimi olan yerler açılmasına karşıyım. Bu tür yerlerin Çiçek Pasajı, Yenikapı ile Avrupa'daki pub ve barlar bölgesi gibi belli yerlerde toplanması taraftarıyım. İçkili yerleri batakhane, içki içeni vebalı gibi görmemek lazım." 
CHP grubu adına komisyon raporuna muhalefet şerhi koyan Meclis Üyesi Ahmet Mintaş ve diğer CHP'liler de, içkili yerlerin bir bölgede toplanmasına ve bu bölgenin Kirişhane'deki tabakhane bölgesi olmasına karşı çıktılar. CHP'li Zafer Gönenç "İçkili yerler tabakhanede olursa, akşamcılar tabakhaneye rakı yetiştirmek zorunda kalır" dedi. 
Komisyon Başkanı AKP'li Süleyman Öztürk ise, "Burada Bodrum ve Marmaris'te olduğu gibi nostaljik ve turistik bir bölge yaratılabilir" sözleriyle karşı çıktı. Tartışmalar sonunda tabakhanenin Denizli'nin ilk içkili yerler bölgesi olması CHP'lilerin 8 ret, DYP'nin 1 çekimser ve AKP'lilerin 26 evet oyuyla kabul edildi. 

İslamcı basının hedefiydi 
Zeybekçi'nin türbanlı eşi Ayşen Zeybekçi, 2004'teki 23 Nisan törenlerine türbanını çıkarıp katılınca İslamcı basının boy hedefi haline gelmişti. İlk kez türbansız görülen Zeybekçi, "Kamuya ait yerlerde ve törenlerde Cumhuriyet kanunlarına göre hareket ediyorum" demişti. 

Tabakhane 3 yılda bitecek 

Çok sayıda restoran, bar ve alkollü içki verilen mek n bulunan Denizli'de, son 1 yıldır içki ruhsatı verilmiyor. Belediyenin 3 yılda tamamlamayı planladığı ve İstanbul'daki 'Çiçek Pasajı' örneğini verdiği tabakhane projesinin hayata geçmesi sonrası, kent merkezinde alkollü içki veren mek nlara izin verilmeyecek. Mevcut mek nlar ise, ruhsat tarihleri doluncaya kadar hizmete devam edebilecekler. 


</TEXT>
</DOC>
