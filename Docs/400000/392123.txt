<DOC>
<DOCNO> 392123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas04.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda trafik çilesi 
</HEADLINE>
<TEXT>


Ramazan Bayramı'nın ilk günü, Boğaziçi ve Fatih Sultan Mehmet köprülerinde geçiş ücretsiz olmasına rağmen uzun kuyruklar oluştu 

İSTANBUL Milliyet 

Bayramın ilk gününde köprülerden geçiş ücretsiz olmasına rağmen İstanbullular yine trafik işkencesi yaşadı. Yakınlarını ziyaret etmek için köprüleri kullanan vatandaşlar kilometrelerce uzayan araç trafiğiyle karşılaştı. 
Ramazan Bayramı'nın ilk günü yakınlarını ziyaret eden İstanbulluların yollara düşmesi trafiği altüst etti. Köprü geçişlerinin ücretsiz olmasına rağmen her iki köprünün gidiş ve geliş istikametinde dün öğle saatlerinde oluşan uzun kuyruklar akşam saatlerine kadar sürdü. Boğaziçi ve Fatih Sultan Mehmet köprülerinde oluşan yoğunluk, trafiğin otoyol bağlantı noktalarına ve şehrin ana arterlerine de yansımasına yol açtı. 
Köprüleri kullanan sürücüler, saatlerce geçiş için beklerken, trafik sıkışıklığı sürücülere zor anlar yaşattı. 

Bugün etkili yağış var 

HABER MERKEZİ 
Devlet Meteoroloji İşleri'nden yapılan uyarıya göre, yağışlar ve hava sıcaklığında düşme devam edecek. Bugün Marmara'nın doğusu, Batı ve Orta Karadeniz, İç Anadolu, Doğu Akdeniz, Doğu Anadolu'nun batısı, Güneydoğu Anadolu, Doğu Karadeniz'in batısı ile Kuzey Ege'nin iç kesimleri ve Göller Yöresi'nde yağmur ve sağanak, iç kesimlerin yüksek yerlerinde karla karışık yağmur ve kar yağışı görülecek. Yağışlar Orta Karadeniz, İç Anadolu'nun doğusu, Doğu Karadeniz, Doğu ve Güneydoğu Anadolu'nun batısı ile Batı Karadeniz'in doğusunda etkili olacak. Sıcaklık 3 ila 5 derece azalacak. 


</TEXT>
</DOC>
