<DOC>
<DOCNO> 350793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur10.html </URL>
<DATE> 2005/06/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yoldan 2 bin 500 yıllık 'kabul salonu' çıktı 
</HEADLINE>
<TEXT>

     Sinan KORKMAZER DHA 

      NEVŞEHİR’de geçen yıl belediye tarafından yapılan yol düzenleme çalışmalarında ortaya çıkan tarihi kalıntıların M.Ö. 550-331 yılları arasında yaşayan Akamenitler'e ait kabul salonu olabileceği belirtildi. 
     Nevşehir Müze Müdürü arkeolog Halis Yenipınar, geçen yıl belediye tarafından Yeni Mahalle Kadirah Mevkii'nde sürdürülen yol düzenleme çalışmalarında bir kepçenin bir sütunu ortaya çıkartması ile bölgede yol çalışmalarının askıya alındığını söyledi. Halis Yenipınar, başkanlığında 15 kişilik kazı ekibi ile birlikte yapılan kurtarma kazılarının bölgede tamamlandığını belirterek, oldukça iyi işlenmiş taşlarla oluşturulmuş 50’yi aşkın sütun ile yarım kalmış bir kent merkezi görünümünü veren bu alanın tarih belirlemesinin Ankara Üniversitesi Dil Tarih ve Coğrafya Fakültesi Ön Asya Arkeolojisi öğretim üyesi Aliye Özten ile de yapılan bir dizi görüşmelerle belirlendiğini kaydetti. 
     Müze Müdürü Halis Yenipınar, yapılan görüşmelerle bu alanın bölgede milattan önce yaşayan Akamenitler tarafından Apadana’ adı verilen bir kabul salonu olabileceği düşüncesinin ağrılık kazandığını söyledi. 
     Yenipınar, bölgeyle ilgili hazırlanan raporun Nevşehir Kültür ve Tabiat Varlıklarını Koruma Bölge Kurulu’na sunulacağını ve bölgenin karar doğrultusunda SİT alanı ilan edilebileceğini belirtti. 
     
</TEXT>
</DOC>
