<DOC>
<DOCNO> 372211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo15.html </URL>
<DATE> 2005/08/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Denizlispor maziyi arıyor... 
</HEADLINE>
<TEXT>

     Denizlispor Teknik Direktörü Giray Bulak, bir maça bakarak değerlendirme yapılmaması gerektiğini söyledi. 
     Denizlispor'un 3 maçta bir puan alan ve bununla yetinen bir takım olmadığını belirten Bulak, bir talihsizlik yaşadıklarını, kısa sürede toparlanıp buna son vereceklerini ve yine ligin iyi takımı olarak kendilerinden söz ettireceklerini ifade etti. 
     Takımın genel performansından memnun olduğunu kaydeden Bulak, şöyle konuştu 
     ''Bir maça bakarak değerlendirme yapmamak gerekir. Biz iyi bir takımız. Önemli olan performanstır, buna bakmak gerekir. Bir maçı kaybedip, bir maçı almak futbolda olabilir. Oyunu oynayan ve sonucunda ne yapacağı belli olan futbolcu bulmak oldukça kolaydır. Bastırır parayı alırsınız. Ama biz şu ana kadar zoru başarıyorduk ve başarmaya da devam edeceğiz. Birçok futbolcumuz çeşitli kulüplerde başarıyla top oynamaktadır.'' Bu arada, yeşil-siyahlı takımda Konyaspor maçının hazırlıkları başladı. Futbolcular, Gümüşler'deki tesislerde koşu, fizik-kondisyon, teknik ve taktik çalışması yaptı. Antrenman, çift kale maçla sona erdi. 
     
     TABLO TERSİNE DÖNDÜ 
     Öte yandan, son yıllarda Turkcell Süper Ligi'nde aldığı başarılı sonuçlarla üst sıraları zorlayan Denizlispor'un bu sezon sergilediği performans, taraftarını hayal kırıklığına uğrattı. 
     Geçen sezon lige Gaziantepspor galibiyetiyle başlayan, daha sonra Sakaryaspor ve Beşiktaş'ı yenerek 3 haftada 9 puan toplayan yeşil-siyahlı takım, bu sezon sadece 1 puan alabildi. 
     Yine geçen sezon ilk 3 haftada 7 gol atıp 3 gol yiyen Denizlispor, bu sezon aynı dönemde 2 gol attı ve kalesinde 6 gol gördü. 
     
</TEXT>
</DOC>
