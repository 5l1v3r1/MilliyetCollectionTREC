<DOC>
<DOCNO> 364768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonspo23.html </URL>
<DATE> 2005/07/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ballack, Almanya'nın en iyi futbolcusu seçildi 
</HEADLINE>
<TEXT>

     Alman lig şampiyonu Bayern München'de oynayan Michael Ballack, 2002 ve 2003 yıllarından sonra 2005 yılının da Almanya'nın en iyi futbolcusu seçildi. 
     Kicker adlı spor dergisinde Alman spor yazarları tarafından yapılan seçimde Ballack 516 puanla en iyi futbolcu seçilirken, FC Köln'lü futbolcu Lukas Podolski 103 puanla ikinci, Hertha BSC Berlin'li futbolcu Marcelinho da 99 puanla üçüncü oldu. 
     Almanya'nın en iyi kadın futbolcusu olarak da 366 puanla 1. FFC Frankfurt takımında oynayan milli futbolcu Birgit Prinz seçildi. Prinz böylece 2001 yılından bu yana 5. kez en iyi futbolcu seçilirken, futbol yaşantısında 4 kez en iyi futbolcu seçilen Franz Beckenbauer'in rekorunu da kırdı. 
     Almanya'nın en iyi antrenörü olarak da bu yıl 433 puanla Bayern München teknik direktörü Felix Magath seçildi. Mainz 05 takımının antrenörü Jürgen Klopp 328 puanla ikinci, FC Schalke 04'ün antrenörü Ralf Rangnick 35 puanla üçüncü olurken Almanya milli takım teknik direktörü Jürgen Klinsmann da 34 puanla dördüncü sıraya yerleşti. 
     
</TEXT>
</DOC>
