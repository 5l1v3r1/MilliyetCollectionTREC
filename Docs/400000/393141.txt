<DOC>
<DOCNO> 393141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo21.html </URL>
<DATE> 2005/11/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fatih Terim idmanda Hakan Şükür ile Halil'i forvette denedi... 
</HEADLINE>
<TEXT>

     Alim Tunçay bildiriyor 

18. Dünya Kupası Avrupa Elemeleri play-off baraj ilk maçında 12 Kasım Cumartesi günü deplasmanda İsviçre ile karşılaşacak A Milli Futbol Takımı, hazırlıklarını bu ülkede sürdürüyor. 
     Cenevre yakınlarındaki Yverdon’da kamp yapan milliler, Milli Takımlar Teknik Direktörü Fatih Terim yönetiminde Yverdon Stadı’nda taktik ağırlıklı bir antrenman yaptı. 
     Isınma çalışmasının ardından yapılan tam saha taktik çift kale maçta Terim, forvette Hakan Şükür ve Halil’i birlikte denedi. Ayrıca çift kale maçta orta sahada Selçuk’un yanında Hüseyin ve Okan’ın görev yaptığı gözlendi. 
     Sakatlığı bulunan Yıldıray, bugün koşulara başlarken, Ukrayna’dan bu akşam dönecek olan Tolga antrenmanda yer almadı. 
     Milliler, akşam yapacakları antrenmanla İsviçre maçı hazırlıklarına devam edecek. 
     
     YILDIRAY İLK MAÇTA YOK 

     Takımdan ayrı koşulara başlayan Yıldıray’ın ilk maçta oynama şansının olmadığı açıklandı. 
     A Milli Takım Doktoru Cengiz Dinç, Yıldıray’ın 2 haftadır antrenman yapmadığını vurgulayarak, "Bugün koşulara başlattık. Ama şu anda ilk maçta oynama şansı yok" dedi. 
     Bu arada, Dinç, idmanın son bölümünde çift kale maçı bırakıp, yürüyüş yapan Tümer’in herhangi bir problemi olmadığını söyledi. 
     
     İDMANLAR BASINA KAPANDI 

     Fatih Terim, basın mensuplarının isteği üzerine daha önce açıklanan programa göre bugün de ilk 10 dakikası basına açık olan gündüz antrenmanının tamamını basına açtı. 
     Milli takımın bundan sonra 12 Kasım Cumartesi gününe kadar İsviçre’de yapacağı 4 antrenmanına basın mensupları alınmayacak. 
     Antrenmanı izleyen az sayıdaki gurbetçi, futbolcularla fotoğraf çektirip, imza aldılar. 
     Öte yandan, İsviçre ile 1995’de yapılan son maçta Federasyon Başkanı olan Şenes Erzik, Milli Takım Sorumlusu Ayhan Bermek ve yardımcı antrenör Rasim Kara’nın 12 Kasım Cumartesi günkü maça federasyon tarafından özel olarak davet edildiği öğrenildi. 

     
</TEXT>
</DOC>
