<DOC>
<DOCNO> 390167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy05.html </URL>
<DATE> 2005/10/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP İl Başkanları AKP iktidarı cumhuriyet için büyük tehlike 
</HEADLINE>
<TEXT>

     CHP Genel Başkanı Deniz Baykal başkanlığında Ankara’da toplanan il başkanları, yayınladıkları bildiride, AKP’nin bir dönem daha iktidara gelmesinin, Cumhuriyetin geleceği açısından büyük bir tehlike oluşturacağını ifade ederken, seçimlerde AKP iktidarının düşürülmesinin, Cumhuriyet ve demokrasinin galip gelmesinin CHP’nin öncelikli hedefi olacağı vurgulandı. 
     CHP’nin 19-20 Kasım tarihlerinde yapacağı 31. Olağan Kurultayı öncesinde dün Ankara’da Deniz Baykal başkanlığında toplanan il başkanları bir bildiri yayınladı. Bildiride, üç yıldan beari iş başında olan AKP iktidarının, izlediği laiklik karşıtı politikalarla demokratik rejim açısından ciddi bir tehdit yaratmaya başladığı dile getirilirken, bu yönetimin bir dönem daha iktidara gelmesinin, Cumhuriyetin geleceği açısından büyük tehlike oluşturacağı ifade edildi. 
     Yapılacak ilk seçimlerin Türkiye için tarihi bir sınav olacağına işaret edilen bildiride, "AKP iktidarının düşürülerek Cumhuriyet ve demokrasinin galip gelmesi partimizin öncelikli hedefi olmalıdır" denildi. 
     
     BASINA SUÇLAMA, PARTİ YÖNETİMİNE DESTEK 
     Bildiride, basının ve sermayenin bir bölümü, yanlış bir tercih yaparak iktidarın hatalı politikalarına ve uygulamalarına destek olma yolunu seçmekle suçlandı. 
     Bildiride il başkanlarının, parti yönetiminin özelleştirme dahil olmak üzere, gerek dış politikada, gerek ekonomik ve sosyal alanlarda izlediği politikaları kuvvetle desteklediği vurgulanırken, bu politikaları hayata geçirmek için CHP’nin ilk seçimde iktidar olması amacıyla bütün güçleriyle çalışmaya hazır oldukları da ifade edildi. 
     
</TEXT>
</DOC>
