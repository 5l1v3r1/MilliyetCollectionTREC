<DOC>
<DOCNO> 371293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur39.html </URL>
<DATE> 2005/08/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Havaalanında patlayan taksiye bomba konmuş .. 
</HEADLINE>
<TEXT>

     Makina Mühendisleri Odası İstanbul Şubesi, Atatürk Havalimanı'nda bir takside 12 gün önce gerçekleşen patlamanın bagajda bulunan patlayıcıdan kaynaklandığının tespit edildiğini bildirdi. 
     Şube Yönetim Kurulu Sekreterliği'nden yapılan yazılı açıklamada, patlamanın ardından 34 TDL 94 plakalı taksi üzerinde 15 Ağustos 2005 tarihinde inceleme yapıldığı belirtildi. 
     İnceleme sonucunda, ''aracın LPG tesisatında TS 12305 EN 12979 Karayolu Taşıtları-LPG Sistemleri-Yerleştirme Kuralları'na aykırı herhangi bir montaj hatasının olmadığı tespiti yapıldığı'' anlatılan açıklamada, şunlar kaydedildi 
     ''Araçta meydana gelen patlamayla bagaj kısmı ve LPG tankı büyük çapta hasar görmüştür. Hasar incelendiğinde, aracın bagaj kısmındaki patlamanın LPG tankından meydana gelmeyip bagajda bulunan patlayıcıdan kaynaklandığı tespit edildi. Aracın tavan ve yan kısımlarındaki dışa kıvrımlı delikler ile LPG tankındaki içe kıvrımlı delikler, patlamanın parça tesirli olduğunun göstergesidir. 
     LPG tankı, kalkan görevi oluşturarak aracın benzin deposunun patlamadan etkilenmemesini sağlamıştır. 
     Aracın bagaj kısmı tümüyle parçalanmasına rağmen arka koltuklardaki hasarın az olması, patlamada oluşan parça tesirinin aracın LPG tankı tarafından karşılanmasından kaynaklanmıştır. 
     Standartlara uygun üretilen ve standartlara uygun olarak monte edilen LPG tankı, çelik bir duvar gibi vazife yaparak benzin deposunun patlamasını önlemiş ve olası daha büyük bir yangını ve yolcu bölümünde hasar oluşmasını engellemiştir. Araçta LPG deposunun olmaması durumunda, patlamanın etkisine doğrudan maruz kalan benzin deposu patlayarak daha büyük hasarın oluşmasına neden olacaktır. Dolayısıyla bu araçtaki patlamada LPG tankı aracın aldığı hasarı azaltmıştır.'' Söz konusu aracın periyodik olarak yapılan fenni muayenesi sırasında Makina Mühendisleri Odası İstanbul Şubesi tarafından kontrol edilerek Sızdırmazlık Raporu ve LPG CNG ruhsatı aldığı ifade edilen açıklamada, ''Standartlara uygun olarak üretilmiş bir LPG tankı ve standartlara uygun olarak monte edilmiş LPG tesisatının güvenirliliği, yaşanan bu şiddetli patlama ile bir kere daha anlaşılmıştır'' denildi. 
     
</TEXT>
</DOC>
