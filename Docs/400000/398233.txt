<DOC>
<DOCNO> 398233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo19.html </URL>
<DATE> 2005/11/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Canaydın Galatasaray mutlaka kazanmak için sahaya çıkacak 
</HEADLINE>
<TEXT>

     Galatasaray Kulübü Başkanı Özhan Canaydın, Fenerbahçe ile yarın yapacakları derbi maç öncesinde, ''Galatasaray mutlaka kazanmak için sahaya çıkacak. Bütün arzumuz bu. Ama futbol 3 neticeli bir oyun ve herşey olabilir'' dedi. 
     Özhan Canaydın, Digitürk Lig TV'de yer alan röportajında, derbi maçla ilgili görüşlerini dile getirdi. 
     Ligin uzun bir maraton olduğunu anlatan Canaydın, ''Galatasaray mutlaka kazanmak için sahaya çıkacak. Bütün arzumuz bu. Ama futbol 3 neticeli bir oyun ve herşey olabilir. Teknik heyetime, futbolcularıma ve taraftarıma çok güveniyorum. Çok güzel bir maç olacak ve kazanmak için elimizden geleni yapacağız'' diye konuştu. 
     Ezeli rakiplerin 1 yüzyıla yaklaşan rekabette yarın bir kez daha karşı karşıya geleceğini kaydeden Canaydın, sezon başında İstanbul İl Spor Güvenlik Kurulu'nun, derbilere deplasman takımının taraftarlarının toplu olarak gelmeyeceği ve konuk ekip taraftarına özel yer ayrılmayacağı yönündeki kararının, daha sonra bazı baskılardan dolayı değişmesinden rahatsızlık duyduğunu vurgulayarak, ''Benim bu ağrıma gidiyor. Başka birşey yok. Yoksa 100 yıldır olduğu gibi tabii ki her iki takım taraftarı da maça gelecek'' dedi. 
     Türkiye-İsviçre milli maçı sonrası yaşanan istenmeyen olaylar sonrası yarınki derbi maçı izlemek üzere, habersiz olarak, FIFA'dan bazı gözlemcilerin geleceği yönünde duyum aldıklarını da belirten Canaydın, taraftarların maçı centilmence izleyerek bu insanların eline koz vermemelerini istedi. 
     Teknik heyetten talep gelmesi durumunda, olanaklar ölçüsünden devre arasında takıma takviye yapabileceklerinin altını çizen Canaydın, bugün bazı basın organlarında adının Kulüpler Birliği Vakfı Başkanlığı için geçmiş olmasıyla ilgili olarak da, ''Ben de gazetede okudum. Kulüpler Birliği iyi bir yapı içinde. İnşallah daha iyi yapılara ulaşır, biz de buna yardımcı oluruz'' demekle yetindi. 
     
</TEXT>
</DOC>
