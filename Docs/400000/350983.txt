<DOC>
<DOCNO> 350983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun06.html </URL>
<DATE> 2005/06/11/ </DATE>
<TIME> 05.40 </TIME>
<AUTHOR>  </AUTHOR>
<HEADLINE>
Rice AB'nin Türkiye'ye verdiği sözü tutacağını umuyorum... 
</HEADLINE>
<TEXT>

     ABD Dışişleri Bakanı Condoleezza Rice, AB’nin, Türkiye ile tam üyelik müzakerelerini 3 Ekim’de başlatmak için verdiği sözü tutacağını umduğunu söyledi. 
     Amerikan televizyonu PBS’e bir demeç veren Rice, Fransa ve Hollanda referandumlarındaki sonuçların Türkiye’nin üyelik şansını azaltıp azaltmadığı yönündeki soruyu yanıtlarken, "Avrupalılar, Türkiye ile üyelik müzakerelerini başlatmak için söz verdiler ve bu sözün aynen yerinde durduğunu umuyorum. Çünkü Türkiye’nin Avrupa’ya tam bütünleştiği gün, Avrupa’nın Musevi-Hıristiyan kısmı ve Müslüman kısmı arasında bir bölünme meydana gelebileceği yolundaki duyguların aşılması konusunda çok iyi bir gün olacak" dedi. 
     Başkan George Bush’un, şubat ayında Brüksel’i ziyaret ederken ortak olarak güçlü bir Avrupa’ya duyulan ihtiyacı ve bu yöndeki Amerikan arzusunu dile getirdiğini anlatan Rice, "Avrupa’da gelişmeler ne yönde ilerlerse ilerlesin, sonuçta Avrupa’nın içe değil, dışa doğru bakmaya devam edeceğini umuyoruz. Çünkü bu önemli ve tarihi dönemde Avrupalı ortaklarımıza ihtiyacımız var" dedi. 
     
</TEXT>
</DOC>
