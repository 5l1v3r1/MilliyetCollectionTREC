<DOC>
<DOCNO> 357051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy27.html </URL>
<DATE> 2005/06/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
TBMM İçtüzüğü değişti... 
</HEADLINE>
<TEXT>

     TBMM Genel Kurulu’nda bazı tasarı veya teklifler temel yasa olarak bölümler halinde görüşülebilecek. Her bölüm en çok 30 maddeden oluşacak. 
     TBMM Genel Kurulu’nda, AK Parti grup başkanvekillerinin, TBMM İçtüzüğü’nün Anayasa Mahkemesi tarafından iptal edilen 91’nci maddesinin değiştirilmesine ilişkin teklifi kabul edildi. 
     AK Parti milletvekillerinin kabul edilen önergeleri doğrultusunda değiştirilerek kabul edilen 91’nci maddeye göre, şu yasa tasarı ve teklifleri "Temel yasa" olarak bölümler halinde görüşülecek 
     "Bir hukuk dalını sistematik olarak bütünüyle veya kapsamlı olarak değiştirecek biçimde genel ilkeleri içeren, kişisel veya toplumsal yaşamın büyük bir bölümünü ilgilendiren, kendi alanındaki özel yasaların dayandığı temel kavramları gösteren, özel yasalar arasında uygulamada ahenk sağlamayı amaçlayan, düzenleyeceği alan yönünden bütünlüğünün ve maddeler arasındaki bağlantıların kurulması zorunluluğu bulunan, önceki yasalaşma evrelerinde de özel görüşme ve oylama usulüne bağlı tutulan yasalar ve içtüzüğü bütünüyle veya kapsamlı olarak değiştiren veya yürürlüğe koyan tasarı veya teklifler." Bu tasarı veya teklifler, Genel Kurul’da bölümler halinde görüşülebilecek. Her bölümün en çok 30 maddeyi geçmemek kaydıyla hangi maddelerden oluşacağına, hükümet, esas komisyon veya grupların teklifi, Danışma Kurulu’nun oybirliği ile önerisi üzerine Genel Kurulca karar verilebilecek. 
     Bu durumda bölümler, maddeler okunmaksızın ayrı ayrı görüşülecek ve ayrı ayrı oylanacak. Milletvekilleri, hükümet veya esas komisyon değişiklik önergeleri verebilecek. Milletvekilleri tarafından Anayasa’ya aykırılık önergeleri dahil her madde için 2 önerge verilebilecek. Bölümler üzerindeki soru cevap süresi 15 dakika ile sınırlı olacak. 
     Danışma Kurulu’nda oybirliği sağlanamaması durumunda siyasi parti gruplarının önerisi üzerine de temel yasa uygulamasına karar verilebilecek. 
     Görüşmeler sırasında AK Parti ve CHP milletvekilleri arasında zaman zaman, birbirlerinin üstüne yürümeye ve hakarete kadar varan gerginlikler yaşandı. 
     
     MUHALEFET 
     AK Parti Bursa Milletvekili Ertuğrul Yalçınbayır, içtüzük değişikliğini eleştirerek, muhalefetin sesinin kısılması yerine uzlaşma aranması gerektiğini söyledi. Yalçınbayır, Medeni Kanun ve Gümrük Kanunu’nun uzlaşma ile çıkarıldığını hatırlatarak, 22. dönemde demokratikleşme, uzlaşma için önemli adımlar atıldığını, içtüzük değişikliğinin bu duruma uygun olmadığını savundu. 
     
</TEXT>
</DOC>
