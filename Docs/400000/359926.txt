<DOC>
<DOCNO> 359926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/ekonomi/eko04.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerden yurtdışına 14 milyar dolar döviz 
</HEADLINE>
<TEXT>



Merkez Bankası'ndan edinilen bilgilere göre, Türk vatandaş ve şirketlerinin yurtdışındaki mevduatları, geçtiğimiz yıl 14 milyar dolara ulaştı. Bu rakam 2003'te 11.4 milyar dolar düzeyinde gerçekleşmişti. Bankaların yine yurt dışındaki mevduatlarıyla birlikte bu tutar geçen yıl 9 milyar dolarlık artışla 30 milyar doları buldu. 
Türk vatandaş ve şirketlerinin yurt dışındaki mevduatları ise geçen yıl bir önceki yıla göre 2 milyar 583 milyon dolarlık bir büyüme kaydetti. Merkez Bankası, Türk vatandaş ve şirketlerinin yurt dışındaki mevduatlarının tutarını 1999 yılından bu yana belirliyor. 
Bankaların yurt dışındaki döviz mevduatları ise geçen yıl 6 milyar 209 milyon dolarlık bir büyümeyle 16 milyar dolara kadar çıktı. Ancak bankaların yurt dışındaki mevduatlarının büyük ölçüde kendi yurt dışı şubelerine açtıkları mevduatlar olduğu tahmin ediliyor. 


</TEXT>
</DOC>
