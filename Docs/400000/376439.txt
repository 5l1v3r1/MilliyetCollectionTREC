<DOC>
<DOCNO> 376439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy04.html </URL>
<DATE> 2005/09/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bakan Çelik'i mahkum ettiren müdür yine görevden alındı 
</HEADLINE>
<TEXT>

     
     Levent AKPINAR ERZURUM, DHA 
     
MİLLİ Eğitim Bakanı Hüseyin Çelik'i, mahkeme kararlarını uygulamadığı’ gerekçesiyle 5 bin YTL tazminata mahkum ettiren Erzurum Milli Eğitim Müdürü Fevzi Budak, dün 8'inci kez görevden alındı. AKP hükümeti döneminde, 3 yıl içerisinde 7 kez görevden alınarak, değişik illere gönderilen Fevzi Budak, her seferinde mahkeme kararıyla tekrar görevine iade edilmiş, ancak koltuğuna ya hiç oturmadan, ya da oturduktan kısa bir süre sonra görevden alınmıştı. 
     Mahkemenin verdiği Göreve İade’ kararlarının uygulanmaması nedeniyle Milli Eğitim Bakanı Hüseyin Çelik hakkında toplam 50 bin YTL'lik 7 ayrı tazminat davası açan Fevzi Budak, yaklaşık 7 ay önce sonuçlanan davalardan birinde, Bakan Çelik'i 5 bin YTL tazminat ödemeye mahkum ettirmişti. Tazminat cezasına çarptırılan Bakan Çelik, Fevzi Budak'ın 7'inci kez göreve iadesini onaylayarak, müdürlük koltuğuna oturmasına izin vermişti. Tazminatı kazandıktan sonra yaklaşık 6,5 ay önce 7'inci kez görevine iade edilen ve ilk kez bu kadar uzun süreyle koltuğunda oturan Fevzi Budak, dün Resmi Gazete'de yayımlanan atama kararnamesi ile 8'inci kez görevden alınarak Kütahya Milli Eğitim Müdürlüğü'ne gönderildi. 
     Budak, Bakan Çelik'in yanı sıra mahkeme kararlarını uygulamadığı için Milli Eğitim Bakanlığı müsteşarları ve üst düzey birçok yönetici hakkında da tazminat davaları açmıştı. Açılan bu davaların ardından, mahkeme kararlarına karşın görevlerine iade edilmeyen birçok ilin Milli Eğitim Müdürü de, Bakan ve üst düzey yöneticileri mahkemeye vererek tazminat talebinde bulunmuştu. 
     
     TBMM'YE DE SUÇ DUYURUSU 
     Yaklaşık 17 yıldır sürdürdüğü Erzurum Milli Eğitim Müdürlüğü görevinden tam 8'inci kez alınan Fevzi Budak, kendisini usulsüz olarak görevden aldığı iddiasıyla Milli Eğitim Bakanı Hüseyin Çelik hakkında Türkiye Büyük Millet Meclisi'ne suç duyurusunda bulundu. Budak'ın tazminat davalarının haricinde açtığı ceza davalarında, yargılanabilmesi istemiyle Bakan Çelik'in dokunulmazlığının da kaldırılması yönünde talepte bulunduğu öğrenildi. Fevzi Budak, ayrıca Bakanlık Müsteşarı Necat Birinci ve Personel Genel Müdürü Remzi Kaya haklarında da mahkeme kararlarını uygulamadıkları gerekçesiyle toplam 70 milyar liralık gerek tazminat gerekse ceza davası açtı. Müsteşar Birinci ve Genel Müdür Kaya hakkında yargılama izni çıktığı ve bu bürokratların yargılanmalarına Ankara Asliye Hukuk Mahkemesi ile Yargıtay'da başlandığı öğrenildi. 
     
     YENİ DAVALAR DA AÇTI 
     Bakan Çelik hakkında açtığı 7 ayrı tazminat ve ceza davasının 6'sı devam eden Fevzi Budak, Personel Daire Başkanı Bekir Erdoğan ve Personel Genel Müdür Muavini Cemal Başar hakkında da yine 7 ayrı ceza davası açtı. Bu davaların da devam ettiği öğrenildi. Kütahya'ya ataması yapılan Budak, yılmadan sonuna kadar hakkını aramaya devam edeceğini söyledi. Konuyla ilgili açıklama yapmaktan kaçınan Budak, başta Bakan Çelik olmak üzere tüm üst düzey bürokratlara yeni bir tazminat ve ceza davası açacağını da ifade etti. 2002 yılında yapılan genel seçimlerde, AKP'den Erzurum Milletvekili aday adayı olan Budak, genel merkez tarafından belirlenen listede yer alamamıştı. Budak'ın ilk kez Şırnak'a atanması ile başlayan tayin furyası daha sonra iki kez Muş Milli Eğitim Müdürlüğü, 3 kez Ankara'da kızağa çekilmesi ve bir kez de Ankara'da öğretmen olarak göreve devam ettirilmesiyle devam etmişti. Budak, yine mahkeme kararı ile geldiği Erzurum'da 6,5 ay oturduğu koltuktan kaldırılarak bu kez Kütahya Milli Eğitim Müdürlüğü görevine ataması yapıldı. 
     
</TEXT>
</DOC>
