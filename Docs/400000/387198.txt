<DOC>
<DOCNO> 387198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/gun03.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörün tutuklanmasına itiraz yarın 
</HEADLINE>
<TEXT>


OSMAN BEKLEYEN, FEYAT ERDEMİR Van DHA 

VAN Yüzüncü Yıl Üniversitesi Rektörü Prof. Dr. Yücel Aşkın'ın, tıbbi cihaz alımıyla ilgili soruşturma kapsamında tutuklanması üniversite çevrelerinde şok etkisi yarattı. YÖK Başkan Vekili Prof. Dr. İsa Eşme incelemeler yapmak ve YÖK'e rapor sunmak üzere Van'a geldi. Van'daki gelişmeleri YÖK olarak yerinde inceleyeceklerini söyleyen Eşme, "Van Baro Başkanı ile birlikte bir rapor hazırlayacağız. YÖK Başkanı Prof. Dr. Erdoğan Teziç de muhtemelen gelecek" dedi. 

Eşini de ziyaret etti 
Eşme, daha sonra Yüzüncü Yıl Üniversitesi'ne geçerek, Rektör Yardımcısı Prof. Dr. Ayşe Yüksel'in odasında Rektör Yardımcısı Prof. Dr. Hasan Ceylan ve üç fakülte dekanıyla görüştü. Eşme, Aşkın'ın eşi, Gıda Mühendisliği Mikrobiyoloji Bölümü öğretim üyesi Yrd. Doç. Dr. Oya Aşkın'ı da ziyaret etti. 
Van M Tipi Cezaevi'ne konulan Aşkın'ın avukatı Teoman Evren de, iddianamenin hazırlanmasını beklemeden itirazda bulunacaklarını söyledi. Evren, "En erken salı günü yarın tutuklamaya itiraz edebiliriz" dedi. 

YÖK'ten tepki... 

YÖK de dün bir açıklama yaparak, Aşkın'ın "tutuklanması sırasında görevlilerin sınırı ve amacı aşan davranışlarının, yükseköğretim camiasında büyük infial uyandırdığını" bildirdi. Hukuki gerçeği araştırmak ve ortaya koymanın millet adına kullanılan bir devlet yetkisi olduğu vurgulanan açıklamada, "Bu yetki de bağımsız mahkemelerce kullanılır. Ancak yetki kullanılırken, Aşkın'ın mevcutlu olarak götürülmesi esnasında, görevlilerin rektörümüze karşı davranışları yükseköğretim camiasında büyük infial uyandırmıştır" denildi. 
Eski Başbakan Bülent Ecevit de, Aşkın hakkındaki yolsuzluk iddialarını içine sindiremediğini dile getirerek, "Bundan bir süre önce bu üniversite, bazı gerici çevrelerin açık baskısı altına girmişti. Aşkın'ın yürekli tutumuyla bu üniversite yeniden çağdaş yapısına kavuşmuştur. Aşkın'ın aklanacağına inanıyorum" dedi. 


</TEXT>
</DOC>
