<DOC>
<DOCNO> 376322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun02.html </URL>
<DATE> 2005/09/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çifte vatandaş Türk kadın, Almanya'da oy kullanamayacak 
</HEADLINE>
<TEXT>

     Almanya'nın Karlsruhe kentinde bulunan Federal Anayasa Mahkemesi, 1 Ocak 2000 tarihinden sonra yeniden Türk vatandaşlığına geçtiği için Alman vatandaşlığını doğrudan kaybeden bir Türk kadının 18 Eylül'de yapılacak genel seçimlerde oy kullanma talebini reddetti. 
     Mahkeme tarafından yapılan açıklamada, Bavyera eyaletinde yaşadığı ve mimar olduğu belirtilen Türk kadının, 1999 yılının temmuz ayında yeniden Türk vatandaşlığına geçmek için başvuruda bulunduğu, ancak vatandaşlığı 2001 yılının şubat ayında aldığı bildirildi. 
     Bu kişinin, genel seçimlerde oy kullanabilmek için daha önce Bayreuth İdare Mahkemesi'ne başvuruda bulunduğu, mahkemenin isteğini reddetmesi üzerine Federal Anayasa Mahkemesi'ne temyiz başvurusunda bulunduğu belirtildi. 
     Seçim listesinden adı silinen Türk kadının, yeni düzenlemenin, bir geçiş süresi öngörülmediği için anayasaya aykırı olduğu gerekçesiyle mahkemelere başvuruda bulunduğu kaydedildi. 
     
</TEXT>
</DOC>
