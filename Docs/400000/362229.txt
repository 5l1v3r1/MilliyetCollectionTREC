<DOC>
<DOCNO> 362229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas22.html </URL>
<DATE> 2005/07/18/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Çin uzaya domuz spermi gönderecek... 
</HEADLINE>
<TEXT>

     Çin, Ekim’de uzaya göndereceği Şenzu 6 uzay aracıyla yörüngeye domuz spermi götürmeyi planlıyor. 
     Şinhua ajansının haberine göre, uzaya gönderilecek 40 gram domuz sperminin bir bölümü uzay aracının içinde, bir bölümü de dışında muhafaza edilecek. 
     Hayatta kalan ve dünyaya geri dönebilen spermler, Çinli bilim insanlarınca daha kaliteli domuz üretiminde kullanılmak üzere değerlendirilecek. 
     Çin’in fiziksel özellikleri ve etlerinin kalitesi dolayısıyla ünlü olan Rongçang türü domuzlardan alınan ve uzaya götürüldükten sonra geri getirilecek sperm örnekleri sayesinde uzmanlar, yerçekimsiz ortamın spermin faaliyetlerini nasıl etkilediğini görme olanağı bulacaklar. 
     İlk insanlı aracı iki yıl önce uzaya göndererek Rusya ve ABD’nin ardından kendi olanaklarıyla uzaya insan taşıyabilen 3. ülke olan Çin bir sonraki uzay yolculuğunda iki astronotu yörüngeye gönderecek. 
     
</TEXT>
</DOC>
