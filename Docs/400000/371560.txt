<DOC>
<DOCNO> 371560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/aeko.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya enerjide gücü devlette topluyor... 
</HEADLINE>
<TEXT>


Kremlin yönetimi 18 milyar dolarlık operasyonla önce Gazprom'un yüzde 10.7'sini alıp kontrolünü artıracak, Gazprom aracılığıyla da Sibneft'i alarak tüm enerji kaynaklarını denetimine alacak 

CENK BAŞLAMIŞ - Moskova 

Rus devleti, bir zamanlar dünyanın en büyük petrol şirketlerinden olan Yukos'u fiiliyatta devletleştirmesinden sonra ülkenin doğal kaynaklarını tekeli altına alabilmek amacıyla karmaşık bir planı uygulamaya koydu. 
Planın birinci aşaması, dünyanın en büyük doğalgaz üreticisi olan Gazprom'un tümüyle devlet denetimi altına alınması, ikinci aşaması Gazprom'un Rus milyarder Roman Abramoviç'in petrol şirketi Sibneft'i almasından oluşuyor. Bu planın uygulamaya konulabilmesi için yaklaşık 18 milyar dolarlık bir kaynak yaratılması gerekiyor. 

18 milyar dolar arıyor 
Devlet petrol şirketi Rosneft, Gazprom hisselerinden yüzde 10.74'ünü alamak üzere batılı bankalardan 7. 3 milyar dolar kredi arıyor. Batılı bankalardan önümüzdeki hafta yeşil ışık gelmesi bekleniyor. Bu hisselerin alınmasıyla Gazprom'un çoğunluk hisseleri devletin kontrolüne geçmiş olacak. 
Sonra Gazprom'un Rusya'nın beşinci büyük petrol şirketi Sibneft'i satın alması planlanıyor. Bunun için gereken 10 milyar dolar da Batılı kredi kuruluşlarından bulunmaya çalışılıyor. Gazprom, satınalma öncesinde Sıbneft'e önemli bir koşul ileri sürdü. Bu koşul, Sıbneft'in Yukos'un elinde bulunan yüzde 20 hissesini alması. 

Bir taşla dört kuş vuracak 
Bu karmaşık operasyonlarla Kremlin bir taşla birkaç kuş birden vurmuş olacak. Birincisi, dünyanın en büyük doğal gaz üreticisi Gazprom'un kontrolü tümüyle Kremlin'e geçecek. İkincisi, Gazprom'un Sıbneft'i satın almasıyla Kremlin stratejistlerinin Hodorkovskiy gibi potansiyel bir tehlike olarak gördüğü Abramoviç etkisizleştirilecek. 
Kremlin'e sadık görünmesine karşın Abramoviç'in 2008 başkan adaylarından Mihail Kasyanov'la yakın temasta olduğu dedikoduları var. Üçüncüsü, Sibneft'in yüzde 20 hissesini geri almasıyla Yukos'un yeniden güç kazanmasının önüne geçilmiş olacak. 
Dördüncüsü, Gazprom çoğunluk hisselerini ele geçiren Kremlin kalan hisseleri yabancı yatırımcılara açarak batıya liberal bir politika izlediği izlenimi verecek. Plan başarıyla uygulanırsa ülkedeki doğalgaz ve petrol kaynakları Kremlin'in denetimine geçecek. 
Gözlemcilere göre bütün bunların perde arkasında, 2008 başkanlık seçimleri yatıyor. Şu anda Kremlin'i yönetenlerin iktidar değişikliği tehlikesini ortadan kaldırabilmek amacıyla güç kazanmaya ve maddi kaynak yaratmaya çalıştığı düşünülüyor. 


</TEXT>
</DOC>
