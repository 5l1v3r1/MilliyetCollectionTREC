<DOC>
<DOCNO> 374865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur44.html </URL>
<DATE> 2005/09/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Eylem yapan işçiler saldırıya uğradı 
</HEADLINE>
<TEXT>

     Balıkesir’in Gönen İlçesi’nde, deri sanayi bölgesinde çalışan 2 işçi darp edildi. Tabancayla başından ağır yaralanan bir işçi de hastaneye kaldırıldı. 
     Alınan bilgiye göre, Gönen Deri Sanayi Bölgesi’ndeki tabakhanelerde çalışan ve Türk-İş’e bağlı Deri-İş Sendikası’na üye oldukları gerekçesiyle işten çıkarıldıklarını iddia ederek işyeri önünde eylem yapan işçiler, işverenin korumaları olduğu iddia edilen bir grubun saldırısına uğradı. Çıkan kavgada Ekrem Palaz ve Tuncay Bozkurt, darp edildi. 
     Olaydan bir süre sonra Hamit Kökçü adlı tabakhane işçisi de Karşıyaka Mahallesi’nde çıkan kavgada tabancayla başından ağır yaralandı. 
     Gönen Devlet Hastanesi’ne kaldırılan Kökçü ameliyata alınırken, arkadaşlarının sendikaya üye oldukları gerekçesiyle işverenin korumalarının saldırısına uğradıklarını öne süren işçiler, tabakhane önünde eylem yaptılar. 
     Çeşitli sloganlar atan işçiler, kendilerini taşkınlık yapmamaları konusunda uyaran sendika yöneticilerinin isteği üzerine eyleme son verdi. 
     Gönen İlçe Emniyet Müdürlüğü ekipleri, Balıkesir ve Bandırma’dan gelen takviye güçlerle birlikte, eylem sırasında Deri Sanayi Bölgesi’nin girişinde önlem aldı. 
     Balıkesir Emniyet Müdürü Celal Uzunkaya da gelişmeler üzerine Gönen’e giderek ilçe yöneticileri ve sendika yetkilileriyle görüştü. 
     Tabancayla yaralanan Hamit Kökçü’nün hayati tehlikeyi atlattığı öğrenilirken, Kökçü’nün yaralanmasıyla ilgili bir deri firmasının sahibi oldukları öğrenilen R.Ö. ve H.Ö’nün gözaltına alındığı, bu kişilerin silahlarına el konulduğu bildirildi. 
     Bu arada, darp edilen diğer işçilerin durumlarının iyi olduğu kaydedildi. 
     
</TEXT>
</DOC>
