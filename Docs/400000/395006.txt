<DOC>
<DOCNO> 395006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/axyas01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerinin yeni silahı Sakız 
</HEADLINE>
<TEXT>


Ağızdaki bakterilerin düşman kadar zararlı olduğuna karar veren uzmanlar, ABD askerleri için diş taşı ve çürüme gibi sorunları önleyen sakız geliştiriyor 


Amerikan askeri ve sivil bilim adamları, savaş ortamında dişlerini fırçalayacak zaman bulamayan Amerikan askerlerinin ağız ve diş sağlığını koruyacak, dişlerindeki bakterilere karşı savaşacak bir sakız geliştirmeye çalışıyor. 

Tadı geliştiriliyor 
Amerikan Eczacılık Birliği Kongresi'nde tanıtımı yapılan sakız, bakterilere karşı özel bir madde içerecek. Yeni sakız diş taşını, çürümeleri ve normal sakızların sebep olduğu rahatsızlıkları önleyecek. 
Kentucky Üniversitesi uzmanları, şimdi sakızın tadını geliştirmeye, bakterilerle savaşma özelliğini ve kokusunu en az 30 dakika ile 1 saat arasında korumaya çalışıyor. 

Gelecek yıl bitecek 
Sakızı geliştirme aşamasının önümüzdeki yıl içerisinde tamamlanacağı, akabinde bilim adamlarının askeri birliklerde deneme yapacakları bildirildi. Amerikan ordusunun sonuçtan memnun kalması durumunda, sakız firmaları ile anlaşma yapılarak üretime başlanacağı, sakızın nihai haliyle 4 yıl içinde yaygın şekilde kullanılır hale gelmesinin beklendiği belirtildi. 




</TEXT>
</DOC>
