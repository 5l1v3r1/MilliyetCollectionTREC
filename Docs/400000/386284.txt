<DOC>
<DOCNO> 386284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yazar/dundar.html </URL>
<DATE> 2005/10/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Ayrılık da sevdaya dahil 
</HEADLINE>
<TEXT>


Dilek aradı sabah, arabadaydım. 
Titrek sesinde "Nasıl olur" isyanıyla "Attil İlhan ölmüş" dedi. 
Onun has şairiydi. 
Tenhalaştıkça meydanlar, dostlar seyreldikçe, Bilgi'den eski kitapları çıkarır, vaktiyle "müjganla ağlaşılmış" sayfalardan sisli, duvarlı mısralar seçer, karanlığı dağıtırdı 
"Biz yalnızlıktan doğduk o dağdağalı sudan 
Biz, yani erdoğan ayşenur ali ve ahmet 
Birkaç litre kan, bir hayli kemik, epeyce korku 
Sanki bir tespih koptu tane tane savrulduk". 

Aradığında, Attil İlhan'ı ilk kez gördüğüm Set Kafeterya önlerindeydim. 
Şair'in yıllar sonra bana hatırlattığı deyişle "gencecik bir gazeteci"ydim şapkasız devrinin edebiyat matinelerini kaçırdığına hayıflanan, hayatın içinde şiirin yitip gidişine yanan... 
O gün evine gitmiş, resmini çekmiştim. 
"Dersaadet'te Sabah Ezanları"nın arka kapağında durur h l o resim 
Şair, bir salon aynasının içindedir ayna, Şair'in arkasında... 
"Korkacak bir şey yok, hesap tamam" olunca "kendimi hazırladım", duygudaşlarımı aradım. 
Çok uzak "sokaklarda mızıka çalan" bir mülteci, "Hoş geldin" diye ona şapka çıkardı 
"Bir yangın ormanından püskürmüş genç fidanlardı 
Güneşten ışık yontarlardı sert adamlardı 
Hoyrattı gülüşleri, aydınlığı çalkalardı 
Gittiler, akşam olmadan ortalık karardı". 

Pia gibiydi. 
Ben bir şehre geldiğim vakit, o başka bir şehre gitmiş olurdu. 
Set Kafeterya'dan Tuna Pastanesi'ne taşınmış, en son Taksim'e Marmara Cafe'nin bir köşesine yerleşmişti. 
Her geçişte görür her daim orada oturacak sanırdım. 
Taşındı dün, son kez 
Marmara'nın bir köşesinden, yüreğimizin baş köşesine... 
Bir Zuhal Olcay şarkısı saçımızı okşadı, teselli niyetine 
"Çünkü ayrılık da sevdaya dahil 
çünkü ayrılanlar h l sevgili"... 

Son görüşüm Sertellerin törenindeydi. 
Tan baskınını dinlemiştim ondan... 
"Bizim nesil, o baskını hiçbir zaman unutmadı" demişti 
"Biz, 40'ların karanlığından geldik" 
"Ne haydut bir akşamdı ne kadar da karanlık 
Kilitlenmişti ellerimiz görünmez kelepçelerle". 

O akşam, -yine başında kaptan kasketi, boynunda atkı, eli yüzü şiir-, birkaç iltifat cümlesinden sonra çeneme müşfik bir yumruk kondurdu 
"Kalabalıkları yakalamayı biliyorsun, ama bazı şeyleri söyleyebilecekken, söylemiyorsun" diye dokundurdu. 
Serzeniş soslu bir vasiyet gibiydi. 
Kızardı, adını tek "T" ve iki "L" ile yazanlara, Gazi'ye tavır alanlara, Batı'dan medet umanlara, Türkçeyi arılaştırıp boğanlara... 
Ama yumuşacık kızardı, hiddetini zarif kadifelere sarardı. 
"Gidiverdi, akşam olmadan ortalık karardı". 

Gece trenlerinde kayboldu "yeşil fularlı çocuk"... 
Biz, "kesik bir kol gibi yalnız", ardından bakakaldık. 
O mahur beste çaldı, müjganla doyasıya ağlaştık. 
Masum bir oğlanı uyuttuk, elde kalan hüzün şiirleriyle korkmasın diye karanlığı dağıttık. 
Zincirleme rubailerini okuduk, fatiha niyetine... 
Sabah, Dersaadet'te ezanlar onun için çınladı. 
Yanağımda, aynanın içindeki adamın yumruğunun hemen yanında, mısralarından süzülen ince bir su yolu kaldı. 



</TEXT>
</DOC>
