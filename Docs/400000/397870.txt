<DOC>
<DOCNO> 397870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun01.html </URL>
<DATE> 2005/11/25/ </DATE>
<TIME> 03.55 </TIME>
<AUTHOR>  </AUTHOR>
<HEADLINE>
Karbondioksit oranı son 650 bin yılın en yüksek düzeyinde 
</HEADLINE>
<TEXT>

     Atmosferin ısınmasının bir numaralı sorumlusu olarak gösterilen karbon gazları seviyesinin, son 650 bin yıl içinde hiçbir zaman bugünkü kadar yüksek olmadığı bildirildi. 
     Bir grup Avrupalı bilimadamının hazırladığı rapor, insanoğlunun iklim değişikliklerinde başrol oyuncusu olduğunu gösteriyor. 
     Antarktika'nın en ücra köşelerinin derinliklerinden alınan buz numunelerinin içinde sıkışıp kalan gazları inceleyen uzmanlar, insanoğlu daha ortaya çıkmadan çok önce yaklaşık 650 bin yıl evvel atmosferde bugünkü gibi karbondioksit birikmemiş olduğunu belirledi. 
     Rapora göre, atmosferdeki karbon gazlarının oranı, sanayi devrimiyle ve kömürün enerji kaynağı olarak kullanılmasıyla artmaya başladı. Son onyıllarda sanayileşmenin artması ve otomobil sektörünün gelişmesiyle atmosferde karbondioksit oranı daha da arttı. Sanayi devriminden bu yana atmosferdeki karbon gazlarının seviyesi yüzde 27 artış gösterdi. 
     Avrupalıların araştırması, Science dergisinin son sayısında yayınlandı. 
     Yeryüzünün ısındığı teorisine itiraz eden uzmanlar ise yeryüzünde soğuk ve sıcak dönemlerin birbirini izlemiş olduğuna işaret ediyor ve son buzul çağının yaklaşık 11 bin yıl önce sona erdiğini hatırlatıyor. 
     İklim değişiklikleri ve karbon gazlarının azaltılması konusu, Pazartesi günü Kanada'nın Montreal kentinde başlayacak uluslararası toplantıda ele alınacak. 
     
</TEXT>
</DOC>
