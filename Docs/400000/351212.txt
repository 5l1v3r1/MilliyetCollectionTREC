<DOC>
<DOCNO> 351212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo05.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğido Lorant .. 
</HEADLINE>
<TEXT>


Sivasspor'un anlaşma sağlayarak kente getirdiği Alman teknik adam, camiaya umut saçtı. Tecrübeli hoca, "Hedefimiz ligi ilk 10'da bitirmek olacak. Büyük bir kulübe geldim. Fenerbahçe benim için öldü" ifadesini kullandı 

MEHMET DEMİRCAN 


İsmail Kartal'la yollarını ayıran Kırmızı - Beyazlı yöneticilerin ani bir manevrayla her konuda anlaşma sağlayarak takımın başına getirdiği Werner Lorant dün Sivas'a geldi. Kulüp tesislerinde incelemelerde bulunan Alman teknik adam, iddialı açıklamalar yaparak, camiaya umut aşıladı. 
Sivasspor'un büyük bir kulüp olduğunu vurgulayan tecrübeli teknik adam, "Bu camianın Süper Lig'de kalmasını sağlamak ilk görevimiz. Kulübün müthiş bir taraftar potansiyeli var. Bu güçle sadece ligde kalmayı başarmakta kalmayıp, ilk 10 sırayı zorlamamız lazım. Bunu Almanya'da 1860 Münih ile başarmıştım" ifadesini kullandı. 
Sivasspor'la anlaşmaktan dolayı çok mutlu olduğunu ifade eden Lorant, "Güzel bir kadro oluşturmak ve iyi şeyler yapmak için buradayım. Takımı tanıyorum ve futbolcular hakkında bazı araştırmalar yaptım. Maç kasetlerini de izledikten sonra transferler hakkında değerlendirme yapacağım. Ayrıca İsmail Kartal ile de görüşeceğim. İyi bir kadro ve iyi bir hazırlık dönemi ile istediğimiz sonuçları alacağımıza inanıyorum" dedi. 
Alman çalıştırıcı, iki sezon önce görev yaptığı Fenerbahçe'den kendi isteği dışında ayrıldığını da vurgulayıp çarpıcı açıklamalar yaptı. Artık sadece Sivasspor'un başarısını düşüneceğini kaydeden Lorant, "Fenerbahçe benim için öldü. Onlarla ligde iki maç yapacağız ve kazanmak için oynayacağız" diye konuştu. 
Kırmızı - Beyazlı yöneticilerle bir süre görüşen Lorant bugün İstanbul'da resmi sözleşme imzalayacak. Tecrübeli teknik adamla 1 yılı opsiyonlu 2 senelik mukavele yapılacak. 



</TEXT>
</DOC>
