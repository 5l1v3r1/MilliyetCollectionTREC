<DOC>
<DOCNO> 381172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy05.html </URL>
<DATE> 2005/09/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Klemm Türkiye için imtiyazlı ortaklığı kabul etmiyoruz... 
</HEADLINE>
<TEXT>

     Almanya'nın Hessen Eyalet Meclisi'nin SPD'li milletvekili Lothar Klemm, Türkiye için ''imtiyazlı ortaklık'' gibi bir seçeneği kesinlikle kabul etmediklerini söyledi. 
     Şişli Belediyesi'nce düzenlenen ''Avrupa Birliği ve Türkiye Tarihsel İlişkiyi Gelecekte Neler Bekliyor '' başlıklı konferans, Ritz Carlton Oteli'nde gerçekleştirildi. 
     DİSK Genel Başkanı Süleyman Çelebi ile Vatikan'ın Türkiye Temsilcisi George Marovitch'in de dinleyici olarak katıldığı konferansın açılışında konuşan Şişli Belediye Başkanı Mustafa Sarıgül, 3 Ekim'de başlayacak müzakere sürecinin hem Türkiye hem de AB açısından geç kalmış bir adım olduğunu söyledi. 
     AB tarafından ön koşul olarak sunulan demokrasinin Türkiye'de yıllardır bulunduğunu, bazı Avrupalıların dediği gibi din, dil, ırk ayrımcılığı da yapılmadığını vurgulayan Sarıgül, sözlerine şöyle devam etti 
     ''Türkiye'de demokrasinin tüm kurum ve kurallarıyla işlemediği bir tek nokta vardır o da siyasi partilerimizdir. Ülkemizde şu anda lider demokrasisi vardır. Ne yazık ki liderler parti içindeki demokrasiyi kurum ve kurallarıyla işletmemektedir. Liderin işaret ettiği kişiler milletvekili ya da bakan olmaktadır. Liderinin yaptıklarına karşı çıkanlar ise aynı gün partisinden ihraç edilmektedir. '' Konferansta konuşan SPD'li Milletvekili Lothar Klemm de sözlerine, ''Biz Sosyal Demokratlar olarak Türkiye için kesinlikle imtiyazlı ortaklık gibi bir şeyi kabul etmiyoruz. Biz, Türkiye'nin AB'nin tam üyesi olmasını istiyoruz'' dedi. 
     Almanya'da muhafazakarların vatandaşlara bilgi aktarmak yerine gözünü korkutmayı tercih ettiğini, bu nedenle bazı kesimlerin Türkiye'nin AB üyeliğine karşı olduğunu anlatan Klemm, ''Sanki Türkiye yarın AB'ye girecekmiş gibi davranıyorlar. Oysa bu, 10-15 yıl devam edecek bir süreç'' dedi. 
     Klemm, AB ve Türkiye arasındaki ilişkilerde iki tarafın da kazançlı çıkacağı bir çözüm üretilebileceğini kaydetti. 
     
     ''REFERANDUM İSTEMEDİK'' 
     Belçika Senatosu milletvekili Fatma Pehlivan da, Türkiye'de, sanki bütün Avrupa'nın üyeliğe karşı çıktığı gibi bir izlenim bulunduğunu, aslında durumun böyle olmadığını söyledi. 
     Avrupa'da bazı kesimlerin Türkiye'nin üyeliğine karşı olmasının nedenlerine de değinen Pehlivan, Avrupa ve Türkiye arasında bir iletişimsizlik bulunduğunu, birbirlerini iyi tanımadıklarını, Avrupalıların kafasındaki Türk imajının ise ''40 yıldır orada bulunmalarına rağmen hala uyum sorunları yaşayan Türk toplumu'' olduğunu anlattı. 
     Pehlivan, sözlerine şöyle devam etti 
     ''Belçika'nın Türkiye konusunda çok açık ve net görüşleri var. Biz, Türkiye'yi AB'nin içinde görmek istiyoruz. Biz, hükümet olarak bu konuda referanduma gitmek istemedik. Bunun nedeni, aşırı sağın Almanya ve Fransa'da olduğu gibi Türkiye'yi iç politika malzemesi yapmak isteyeceğini düşünmemizdendi. Biz, Türkiye'yi müzakereler çerçevesinde tamamen destekliyoruz. Bu yol uzundur, kolay olmayacak. Ama umudumuz bir gün Türkiye'yi AB içinde görebilmek.'' 
     
     ''RUMLARIN 'TÜRKİYE'Yİ YAKALADIK' YAKLAŞIMI''... 
     Gazeteci-yazar Altan Öymen de, AB'ye üyelik sürecinde üyelerin Türkiye'den bu vesileyle çeşitli imtiyazlar almaya çalıştıklarını ve bunları koşul olarak dayattıklarını belirterek, Kıbrıs Rum Kesimi'ni örnek gösterdi. 
     Öymen, ''Rumlarda da 'Türkiye'yi yakaladık, alabildiğimiz kadarını alalım. Kıbrıs bu arada tanınsın, Rum devleti haline gelsin, Yunanistan'ın kıta sahanlığı sorunu da halledilsin' yaklaşımı var. Ama bu, hayli güç bir süreç olsa da, bu yolculuğun devamında fayda var. Demokrasinin gerekleri, Kopenhag kriterleri sayesinde bir bir gerçekleştiriliyor'' diye konuştu. 
     Öte yandan, konferansı yöneten Avrupa Parlamentosu geçen dönem milletvekili Ozan Ceyhun, Bilgi Üniversitesi öğretim üyesi Gareth Winrow'u takdim ederken, üniversitede bugün düzenlenen ''Ermeni Konferansı''nı hatırlattı. 
     Ceyhun, ''Benim büyüdüğüm Türkiye'de, Türkler ve Ermeniler hep kardeşti ve kardeştir. Gönül isterdi ki, Ermeniler ile Türklerin aralarındaki sorunlarını çözme konusunda ne Türk, ne Ermeni ırkçıları bu konuya karışsın. Bunda bir fayda yok. Ancak iki aşırı uç konuya el attığı için böyle bir toplantı bile mesele oluyor'' şeklinde konuştu. 
     
</TEXT>
</DOC>
