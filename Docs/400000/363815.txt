<DOC>
<DOCNO> 363815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yazar/akyol.html </URL>
<DATE> 2005/07/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Azzam Tugayları 
</HEADLINE>
<TEXT>


MISIR'DA Şarm El Şeyh'te 88 insanı öldüren terörist saldırıları, "Abdullah Azzam Tugayları" üstlendi. 
15-20 Kasım 2003'te İstanbul'daki terör eylemlerini gerçekleştirenler de "Abdullah Azzam'ın fikirleriyle" hareket etmişlerdi 
Mısır'da da ilk eylemleri değil. Bu sene içinde 7 Nisan ve 30 Nisan tarihlerinde Kahire'de yine turizmi hedef alan kanlı eylemler yapmışlardı. 
Abdullah Azzam'ın "Afgan Cihadı" sırasında 1981'de Peşaver'de kurduğu "Mücahidlere Yardım Bürosu" ile başlayan örgütlenmenin çeşitli aşamalardan geçerek geldiği nokta, El Kaide terörizminin önemli kollarından biri olan bu 'tugay' hücreleridir. 

Abdullah Azzam kim 
1945'te Filistin'de doğdu. Gördüğü kan ve ateşti. Zaten İslam dünyasındaki terörizmin esin kaynaklarından biri Filistin faciasıdır. 
Şam'da Şeriat ve Kahire'de Ezher üniversitelerinde okudu, doktora yaptı. Militandı. 1967'de İsrail makamlarınca tutuklandı, işkence gördü. Ürdün'e 'hicret' etti. Orada da karışıklıklar çıkardı, sınır dışı edilince Suudi Arabistan'a yerleşti. 
Dini doktrini, 14. asırdaki İbni Teymiye püritanizmi ve Selefi-Vahabi radikalizminin bir karmasıydı. Bir de terör... 
Silah ve ölümü zaten Filistin faciasını yaşarken tanımıştı. Afganistan'da büsbütün teröre sarıldı. 

Afganistan'da 'cihadizm' 
Rus işgaline karşı Afgan cihadı başlayınca, 1980 başında Pakistan'a gitti, Afgan sınırına yerleşti. Bin Ladin'le, Ayman el Zavahiri ile 'yoldaşlığı' böyle başladı. 
Sonra Afganistan'a yerleşti. Cihad'la terörü eşitleyen bir doktrin geliştirdi. Hakkındaki birçok araştırma onu "Enternasyonal Cihadizm'in Lenin'i" olarak niteliyor. 
Terörün teorisyeni olarak örgütçü Bin Ladin ve Zavahiri'den, kışkırtıcı Kör İmam Ömer'den de etkili bir isim. 
1989 yılı başında bir suikasttan kurtuldu ve bunu "Allah bana görev verdiği için yaşamamı istiyor" diye izah etti. Aynı yılın kasım ayında, vaaz verdiği kürsünün altına konulmuş güçlü bir bomba patladı, kendisi, iki oğlu ve cemaatten birçok kimse öldü. 
Büsbütün efsane haline geldi. 
Yazdıkları 5 cilde yakın bir külliyet oluşturuyor teröristlerin eğitim materyallerinin başında geliyor. 

Azzam terörizminin etkileri 
Azzam'ın kitaplarından 9 tanesi Türkçeye de çevrilip yayımlandı. 15-20 Kasım İstanbul terörünün failleri hakkındaki iddianamede, Azzam'dan esinlendikleri belirtiliyor. 
Azzam'a göre, Müslümanın "çağımızda" iki vasfı vardır, "Cihad ve Silah " Kitaplarından biri bu adı taşıyor. 
İslam, Hıristiyanları ve Musevileri "ehli kitap" olarak görür, yakın bulur. 
Azzam ise onları "müşrik" olarak niteliyor İbni Teymiye'nin putperest Moğollar için kullandığı terim... 
Korkunç bir kin... Azzam, bir hedefe saldırılacaksa, "müslüman da olsa kadın ve çocukların ölmesi kaçınılmazsa, onların da öldürüleceği"ni yazmaktadır 
Hemen bütün bombalama eyleminde, Londra terörü dahil, Müslümanları da öldürüyorlar zaten. 

Beslan'da da onlar vardı 
Aslında HAMAS'ın askeri kanat örgütlerinden biridir. Fakat Çeçenistan'da çocukların katledildiği Beslan terörünü üstlenenlerden biri de bunlardı. 
El Kaide denilen uluslararası terör hareketinde Azzam'ın büyük bir ideolojik rolü olduğu için, "Azzam Tugayları" adına çeşitli eylemler yapılmaktadır. 
Ama asıl örgütün Filistinli ve Arap karakteri sebebiyle, daha çok Arap davasına ihanet etmiş saydıkları hedeflere, mesela Mısır'a yöneliyorlar. Dünkü saldırı, bir yıl içinde Azzam Tugayları'nın üçüncü terör eylemidir. 
Merkezi, hiyerarşik bir örgüt değil şurada burada cinnet hücreleri... El Kaide genel adı altında zikredilen cinnet akımı... 
Büyük bela... 



</TEXT>
</DOC>
