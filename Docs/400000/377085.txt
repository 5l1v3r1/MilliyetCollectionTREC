<DOC>
<DOCNO> 377085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy12.html </URL>
<DATE> 2005/09/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Eski Bakan Tokoğlu ve eski vekil Kaplan vefat etti 
</HEADLINE>
<TEXT>

     Eski Turizm Bakanı Lütfi Tokoğlu ile eski milletvekili Enver Kaplan, vefat etti. 
     1917 yılında İzmit’te doğan Tokoğlu, Ankara Üniversitesi Siyasal 
     Bilgiler Fakültesi ile Ankara Üniversitesi Hukuk Fakültesi’nden mezun oldu. 9. Dönem Kocaeli milletvekili olan Tokoğlu, 1975-1977 yılları arasında Turizm ve Tanıtma Bakanlığı yaptı. 1961-1980 yılları arasında Cumhuriyet Senatosu üyesi olan Tokoğlu, TBMM Başkanvekilliği ve Başkanlık Divanı İdare Amirliği görevlerinde de bulundu. 
     Evli ve 2 çocuk babası olan Tokoğlu’nun cenazesi, İstanbul’da toprağa verilecek. 
     
     TRAFİK KAZASINDA ÖLDÜ 
     Eski milletvekili Enver Kaplan ve eşi İsmet Kaplan, trafik kazası sonucu yaşamını yitirdi. 
     1923 yılında Kahramanmaraş’ta doğan Enver Kaplan, 1961 ve 1965 
     yılı seçimlerinde Adalet Partisi’nden milletvekili oldu. Kaplan, 3 çocuk babasıydı. İstanbul’dan dönerken Kızılcahamam yakınlarında geçirdikleri trafik kazasında yaşamını yitiren Enver Kaplan için 10 Eylül Cumartesi günü TBMM’de tören düzenlenecek. Kaplan ve eşi Kocatepe Camii’nde kılınacak öğle namazını müteakip Cebeci Asri Mezarlığı’nda toprağa verilecek. 
     
</TEXT>
</DOC>
