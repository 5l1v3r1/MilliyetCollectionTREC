<DOC>
<DOCNO> 360006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun14.html </URL>
<DATE> 2005/07/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD ordusu 4. askerin ölü bulunduğunu doğruladı... 
</HEADLINE>
<TEXT>

     ABD ordusu, Afganistan'da kaybolan Amerikan komandolarından dördüncüsünün cesedinin bulunduğunu doğrularken, öldürülen bu askerlerin Usame Bin Ladin'e çok yaklaşmış olabilecekleri sanılıyor. 
     Afganistan'daki Amerikan askeri birliğinden yapılan açıklamada, Amerikan askerinin bulunduğu yer ve şartların, askerin düşman teröristlerle 28 Haziran veya civarında çatışırken öldüğünü gösterdiği belirtildi. 
     4 Amerikan donanma komandosundan Seal-Sea Air Land Commandos oluşan timin son mensubunun cesedinin ülkenin doğusundaki Kunar bölgesinde bulunduğu kaydedildi. Amerikan ve Afgan askerleri bu bölgede bir süredir arama operasyonu düzenliyorlardı. 
     
     GİZLİ HEDEFLERİNE YAKLAŞMIŞ OLABİLİRLER 
     Biri sağ kurtulan ve 3'ü Taliban tarafından öldürülen Amerikalı komandoların, El Kaide lideri Usame Bin Ladin veya Taliban'ın eski lideri Molla Muhammed Ömer'e çok yaklaşmış olabilecekleri sanılıyor. 
     Amerikalı eski özel kuvvetler üyesi ve diğer askeri kaynaklar, kendilerini kurtarmaya gelen, içinde 16 Amerikan askeri bulunan helikopterin düşürülmesiyle bir dram ve aynı zamanda esrarengiz bir askeri hikayeye dönüşen ''Kızıl Kanat'' adlı operasyonda, Amerikan Seal komandolarının hedeflerine çok yaklaşmış olabileceklerini belirtiyorlar. 
     Bir kısım askeri yetkililerse Amerikan özel timinin gizli hedefinin bölgenin Taliban komutanı olduğunu kaydediyorlar. 
     Afganistan'ın doğusundaki dağlık ve sık ormanlık alandaki bu özel operasyon sırasında yoğun Taliban ateşinden yaralı olarak kurtulan Amerikan komandosunu ise bir Afgan köylüsünün kurtardığı belirtiliyor. 
     Yaralı Amerikan komandosuna evinde ilk müdahaleyi yapan Afgan köylüsünün yetkililere haber vererek, Seal komandosunun hayatını kurtardığı ifade ediliyor. 
     Amerikalı yetkililer, şimdi sağ kurtulan Seal komandosunun, arkadaşlarından nasıl ayrı kaldığını aydınlatmaya çalışırken, bölgeye kayıp Amerikan askerlerini aramak için gönderilen 300'den fazla özel eğitimli komandonun hedefinin başka ve ''değeri yüksek'' gizli bir hedef olabileceği yorumu yapılıyor. 
     Taliban sözcüsü Abdüllatif Hekimi, Amerikan askerlerinden birini kafasını keserek öldürdüklerini iddia etmiş, Amerikan ordusu ise bu bilgiyi doğrulamamıştı. 
     Amerikan özel güçlerine mensup 4 asker, Kunar bölgesinde 28 Haziran'da Taliban militanlarıyla çıkan çatışmada kaybolmuştu. Askerlerden biri sağ olarak bulunurken, ikisinin cesedine ulaşılmıştı. 
     Kayıp Amerikan askerlerine yardıma giden bir helikopter de RPG silahıyla düşürülmüş ve helikopterdeki 16 asker ölmüştü. 
     
</TEXT>
</DOC>
