<DOC>
<DOCNO> 395399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun24.html </URL>
<DATE> 2005/11/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Danimarka'da Sosyal Demokratlar Liberalleri geçti 
</HEADLINE>
<TEXT>

     Danimarka'da dün düzenlenen yerel seçimlerde Sosyal Demokratlar, iktidardaki Liberal Parti'nin önüne geçti. 
     Seçimin ardından bugün yayımlanan resmi sonuçlara göre, 2001 yılındaki seçimlerde oyların yüzde 32.6'sını alan muhalefetteki Sosyal Demokrat Parti, bu seçimlerde oyların yüzde 34.3'ünü alarak, yüzde 27.5 oy alan Liberal Parti'nin önüne geçti. 
     Sonuçlara göre, Sosyal Demokratlar krallığın 4 büyük kentinden 3'ünün idaresini kazandı bunlar daha önce zaten kendilerinde olan başkent Kopenhag ile Aalborg ve bu seçimde kazandıkları Aarhus. 
     Liberal rakibi Sören Pind'i geçen eski bakan ve eski AB komiseri Ritt Bjerregaard'ın başkenti yönetecek ilk kadın olacağı da belirtiliyor. 
     Bu arada, Liberal Başbakan Anders Fogh Rasmussen, dün akşam yaptığı açıklamada, partisinin yarım yüzyıldır sosyal demokratların kalesi olan başkentte bir değişim yapamamasından dolayı üzüntü duyduğunu ifade etti. 
     Olaysız geçen seçimlerde 190 bini yabancı 4 milyondan fazla seçmenin oy kullandığı belirtiliyor. 
     
</TEXT>
</DOC>
