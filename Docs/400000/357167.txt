<DOC>
<DOCNO> 357167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko05.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan yargı kararı var zannediyor 
</HEADLINE>
<TEXT>


SEMİH İDİZ Bakü 

Başbakan Recep Tayyip Erdoğan önceki gece Bakü'ye giderken, uçakta gazetecilerle sohbet etti. Konuşulan konulardan biri de Demirel operasyonuydu. Şevket Demirel'in şirketlerine el konulmasıyla ilgili olarak Demirel ailesinden kendisine bir mektup gönderildiğine ve bir de telegraf çekildiğine ilişkin haberler konusundaki soruyu yanıtlayan Başbakan Erdoğan, Başbakanlığa henüz uğramadığını, Bolu'dan da önceki gece geç geldiğini, bu nedenle kendisine henüz bir şeyin ulaşmadığını söyledi. TMSF operasyonunun yargı kararına dayandığını öne sürerek yanlışa düştüğü dikkat çeken Erdoğan, şunları kaydetti 

'Tecrübesi olan böyle demez' 
"Başbakan olarak haberimin olması başka bir şey, bir tasarrufta bulunmak başka şey. Haberim olduğu zaman buna müdahale yetkim var mı Bunu önce düşünmek ve incelemek gerekir. Herhalde bu tecrübeye sahip olanlar 'Başbakan'ın buna müdahale yetkisi vardır' diyemezler. Bugüne kadar TMSF veya BDDK'nın beklenen neticeleri vermeyişi, demek ki bu tür müdahalelerden kaynaklanmış olmalı. Şimdi Hazine TMSF'den para almaya başladı. TMSF'nin bu tür müdahalesine yargı yolu açık, yine açık. Bu yoldan gitmek suretiyle de orada bir haksızlık varsa, zaten yargı kararını verecektir." 

Mal güvenliği eleştirisi 
Türkiye'de kuvvetler ayrılığı olduğunu belirterek, "Burada böyle bir el koyma müsaadesi veren yargıdır. Yargının da vermiş olduğu bu karara yürütme uymak zorundadır" diyen Erdoğan, şöyle devam etti 
"Yürütme burada yargının vermiş olduğu kararı yerine getirmiştir. Talepte bulunan da bir özerk kurumdur. Ve bu ülkede tüyü bitmemiş yetimin hakkını şu veya bu şekilde elde edenlerin izlenmesi, bunların ortaya çıkarılması, tekrar Hazine'ye devrinin sağlanması... Gördüğüm kadarıyla TMSF bu noktadan hareket etmiştir. Sonuçta yargıya müracaatla buraya el konması kararını çıkartmıştır. Neticesinde bu adım atılmıştır." 
Türkiye'de mal güvenliğinin kalmadığı eleştirisine de yanıt veren Erdoğan, "Mal güvenliğini, can güvenliğini sağlamak yürütmenin görevidir. Ben sürekli Türkiye'yi dört temel ayak üzerinde yükselteceğiz diyorum Adalet, eğitim, sağlık, emniyet. Bu çok önemli. Bizim bunu başarmamız şart" dedi. 


</TEXT>
</DOC>
