<DOC>
<DOCNO> 363015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun11.html </URL>
<DATE> 2005/07/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Pentagon raporu Irak'taki askerlerin morali bozuk 
</HEADLINE>
<TEXT>

     Amerikan ordusu tarafından hazırlanan bir raporda, Irak'ta psikolojik stres altında bulunan Amerikan askerlerinin moralinin bozuk olduğu belirtildi. 
     Raporda, Irak'taki askerlerin yüzde 54'ünün, birliklerinin moralinin ''bozuk'' ya da ''çok bozuk'' olduğunu söyledikleri kaydedildi. 
     Buna rağmen Irak'ta direniş ve intihar saldırılarının başladığı dönemden bu yana askerlerin ruh sağlığında iyileşme olduğuna dikkat çeken rapor, geçen yıl bir önceki yıla göre daha az sayıda Amerikan askerinin ruhsal sorunlar yüzünden Irak'tan geri gönderildiği ifade edildi. 
     Amerikan ordusu, geçen yıl yaz sonlarında bir ruh sağlığı uzmanları ekibini Irak ve Kuveyt'e göndererek, bir yıl önce yapılan benzer bir araştırmada tespit edilen askerler arasındaki ruhsal bozukluklar konusunda ilerleme olup olmadığını değerlendirmelerini ve bu konuda önlemler almalarını istedi. Bu çerçevede çalışmalar yapan uzmanlar, 30 Ocak 2005 tarihinde bir rapor sundu ve bu rapor dün kamuoyuna açıklandı. 
     Bu konudaki ilk araştırmanın Irak'ta görevli askerler arasında intihar vakalarının artması üzerine Temmuz 2003 tarihinde başlatıldığı belirtilirken, dün açıklanan raporda 2003 yılında 24 olan intihar vakasının, geçen yıl 9'a gerilediği kaydedildi. 2003 yılındaki değerlendirme ekibinin tavsiyeleri doğrultusunda Irak'taki Amerikan askerlerine yönelik bir intihar önleme programı başlatıldığı da ifade edildi. 
     Geçen yıl Irak'taki Amerikan askerlerinin yüzde 18'inin ruhsal sorunları bulunduğu belirtilirken, bu yılki raporda bu oran yüzde 13 olarak kaydediliyor. Ancak raporda, Amerikan askerlerinin en az yüzde 10'unun akut stres ya da travma sonrası stres sorunu yaşadıkları belirtildi. 
     Raporda ayrıca, Irak'taki Amerikan askerlerinin yüzde 17'sinin orta ya da ciddi düzeyde stres ya da alkol sorunu yaşadıkları ve duygusal veya ailevi sorunları bulunduğu tespiti yer aldı. Bu oranın bir yıl önce yüzde 23 olduğuna dikkat çekildi. 
     Muharebe birliklerinden ziyade lojistik birlikleri konumundaki ulusal muhafız ve ihtiyat askerlerinin moralinin daha bozuk olduğuna işaret edilen raporda, aktif görev gücünde yer alan askerlerin yüzde 63'ü birliklerinin görevlerini yerine getirme kabiliyetine tam güven duyarken, lojistik birlikleri konumundaki ulusal muhafızların sadece yüzde 55'inin aynı güveni taşıdığı ifade edildi. 
     Aktif görevdeki askerlerin yüzde 50'si gördükleri eğitim seviyesini ''yüksek'' olarak ifade ederken, ulusal muhafız askerlerinin sadece yüzde 28'i bunu söylüyor. 
     Genel olarak askerlerin yüzde 54'ü ise birliklerinin moralinin bozuk ya da çok bozuk olduğunu ifade ediyor. 
     Raporda, askerleri en fazla rahatsız eden unsur ise Irak'ta daha fazla süre kalmalarının istenmesi gösteriliyor. Savaşın başlarında gönderilen askerler Irak'ta 6 ay kalırken, şimdi gönderilenlerin 12 ay kalmak zorunda olduğu belirtiliyor. 
     
</TEXT>
</DOC>
