<DOC>
<DOCNO> 365952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/guncel/gun04.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliye göre AB 'yozlaştırır' 
</HEADLINE>
<TEXT>



Türk Sosyal Bilimler Derneği'nin düzenlediği ankette, liseli gençlerin çoğunluğu, Türkiye'nin AB'ye katılmasının işsizlik, eğitim ve devlet hizmetlerindeki sorunları azaltacağını ancak ahlaki yozlaşma ve uyuşturucu bağımlılığını artıracağını savundu. Öğrencilerin yüzde 18.6'sı Türkiye'nin "İslam Dünyası"nda yer alması gerektiğini söyledi. 
Türk Sosyal Bilimler Derneği'nin 20 Ekim 2004'te başlattığı "Türk Gençliği Konuşuyor Gençlerin Türkiye'nin AB'ye Katılım Süreci ve Üyeliği Üzerine Düşünceleri" adlı araştırma projesinin anket sonuçları açıklandı. Ankete, 12 ilden toplam 60 lisedeki 4542 lise öğrencisi katıldı. 

'İşsizlik azalır' 
"AB'ye üyeliğin Türkiye için olumlu olup olmayacağı" sorusuna öğrencilerin yüzde 66,9'u "olumlu", yüzde 18,6'sı "olumsuz" yanıtını verdi. Öğrencilerin yüzde 76,8'i Türkiye'nin AB'ye üye olması durumunda, işsizlik sorununun azalacağını, yüzde 75,6'sı eğitimdeki sorunların azalacağını, yüzde 71,6'sı devlet hizmetlerindeki yetersizliğin sona ereceğini belirtti. Öğrencilerin yüzde 60,4'ü üyelik halinde ahlaki değerlerin yozlaşacağını, yüzde 65,5'i de uyuşturucu bağımlılığının artacağını savundu. 


</TEXT>
</DOC>
