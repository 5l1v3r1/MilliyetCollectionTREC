<DOC>
<DOCNO> 358068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy05.html </URL>
<DATE> 2005/07/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Anayasa Mahkemesi yeni başkanını yarın seçecek 
</HEADLINE>
<TEXT>

     Anayasa Mahkemesi, yeni başkanını, yarın yapacağı seçimle belirleyecek. 
     Anayasa Mahkemesi’nin 11 kişiden oluşan heyeti, başkanı seçmek üzere yarın toplanacak. 
     Yasaya göre, Anayasa Mahkemesi Başkanı, mahkemenin asıl üyeleri arasından seçiliyor. Başkan adaylığı için resmi başvuru yapılmıyor. 
     Asıl üyelerden başkanlığı düşünenler, diğer üyelere şifahen adaylığını bildiriyor. 
     Başkan seçilebilmek için yapılacak gizli oylamada, Anayasa Mahkemesi Heyeti’nin 11 üyeden oluşan salt çoğunluğunun en az 6’sının oyunu almak gerekiyor. Oylama turlarına, Başkan seçilene kadar devam ediliyor. Seçimde oy kullanacak asıl üyeler şunlar 
     "Başkanvekili Haşim Kılıç, üyeler Sacit Adalı, Fulya Kantarcıoğlu, Tülay Tuğcu, Ahmet Akyalçın, Mehmet Erten, Abdullah Necmi Özler ve Serdar Özgüldür" Öte yandan, Anayasa Mahkemesi’nin halen 3 asıl üyeliğinin boş bulunması nedeniyle seçimde, 3 yedek üye de oy kullanacak. Seçimde, kıdemleri nedeniyle, yedek üyelerden Mustafa Yıldırım, Cafer Şat ve Ali Güzel’in oy kullanması bekleniyor. 
     Anayasa Mahkemesi Başkanı 4 yıl için seçiliyor. Ancak, seçilen başkanlar, yaş haddi geldiğinde bu süreyi tamamlamadan emekli oluyor. 
     
</TEXT>
</DOC>
