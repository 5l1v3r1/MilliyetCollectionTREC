<DOC>
<DOCNO> 356956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun49.html </URL>
<DATE> 2005/06/30/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Bulgaristan'da koalisyon için anlaşma sağlandı 
</HEADLINE>
<TEXT>

     Bulgaristan'da geçen cumartesi günü yapılan ve hiçbir siyasi partinin tek başına iktidara gelecek çoğunluğu elde edemediği parlamento seçimlerinin ardından koalisyon hükümeti için pazarlıklar sürüyor. 
     Seçimlerde en fazla oyu alarak, 240 sandalyeli parlamentoda 82 milletvekilliği kazanan Bulgaristan Sosyalist Partisi BSP ile 34 milletvekilliği bulunan, üyelerinin çoğunluğunu Türklerin oluşturduğu Hak ve Özgürlükler Hareketi HÖH , 3'lü koalisyon hükümeti kurulması için ön anlaşmaya vardı. 
     HÖH lideri Ahmet Doğan ile BSP Genel Başkanı Sergey Stanişev, bugün bir araya gelerek, seçim sonuçlarını değerlendirdiler ve 3'lü koalisyon hükümeti kurulması konusunda görüş alışverişinde bulundular. 
     Görüşmede, BSP, HÖH ve liderliğini eski Kral Simeon Sakskoburgotski'nin yaptığı ''2. Simeon Ulusal Hareketi'' NDSV arasında 3'lü koalisyon hükümeti kurulmasının en iyi formül olduğu konusunda görüş birliği sağlandı. 
     Doğan ve Stanişev ayrıca, kurulacak koalisyon hükümetinde başbakanlık görevinin, seçimlerde en fazla oyu alan BSP'den birisine verilmesi gerektiği konusunda da ön anlaşmaya vardılar. BSP ile HÖH arasında koalisyon hükümeti kurulması için yapılan ilk görüşmenin olumlu geçmesinin ardından sıra, koalisyon hükümetine girmek için başbakanlık görevinin kendisine verilmesi şartını koşan Simeon Sakskoburgotski'yi ikna etmeye geldi. 
     Stanişev ve Doğan'ın en kısa sürede, Simeon Sakskoburgotski ile bir araya gelerek, koalisyon hükümeti şartlarını görüşmeleri bekleniyor. 
     Ahmet Doğan, Stanişev ile görüşmesinin ardından yaptığı açıklamada, görüşmenin son derece olumlu geçtiğini belirterek, ''Kimse merak etmesin erken seçim olmayacak'' dedi. 
     Seçimlerin ortaya koyduğu tablonun iyi değerlendirilmesi gerektiğini ifade eden Doğan, en mantıklı formülün merkez solda bir koalisyon hükümeti kurulması olduğunu söyledi. 
     BSP Genel Başkanı Sergey Stanişev de seçimler sonunda parlamentoda 7 siyasi parti ve ittifakın temsil hakkı elde ettiğini hatırlatarak, ''Her şeye rağmen bu parlamento güçlü bir hükümet çıkarabilir'' diye konuştu. 
     Irkçı ATAKA ittifakı dışında tüm siyasi partilerle koalisyon hükümeti görüşmelerine hazır olduklarını kaydeden Stanişev, ATAKA'nın tüm tepki oylarını toplayarak parlamentoya girdiğini, Bulgar politikacılarının bundan büyük bir ders çıkartması gerektiğini söyledi. 
     
</TEXT>
</DOC>
