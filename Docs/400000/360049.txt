<DOC>
<DOCNO> 360049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun57.html </URL>
<DATE> 2005/07/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fransa Terör Birimi Müdürü "Londra'da kullanılan bombalar askeri" 
</HEADLINE>
<TEXT>

     Fransa’nın "Terörle Mücadele-Eşgüdüm Birimi" Müdürü Christophe Chaboud, 7 Temmuz’da İngiltere’nin başkenti Londra’yı metroda ve otobüste vuran terörde kullanılan bombaların "muhtemelen askeri mühimmat" olduğunu bildirdi. 
     Londra’da İngiliz terör uzmanlarıyla görüşen Chaboud, Fransa’nın Le Monde gazetesine açıklamasında, "Bombaların yapısı, askeri mühimmata benziyor, bu da çok kaygı verici husus" dedi. 
     Terör hücrelerinin daha çok ev yapımı kimyasal silah ürettiklerini hatırlatan Fransız terör uzmanı, metro trenleri ve iki katlı otobüse yerleştirilen bombaların koltuk altlarına konulduğunun anlaşıldığını, ölen ve yaralananların uzuvlarında, bilhassa bacak yaralarında bunun anlaşıldığını anlattı. 
     İngiliz polisi, üç metro treni ile iki katlı belediye otobüsüne yerleştirilen bombaların her birinin 4,5 kiloya yakın olduğunu saptadı. 
     Fransız uzman, Londra’da kullanılan terör bombalarının ağır değil fakat çok etkili olduklarını kaydetti. Ordu silahlarının "kaçakçılık yollarıyla örneğin Balkanlar’dan sağlanabileceğini" hatırlatan Fransız uzman, "ikinci yol ordunun içinden gizlice elde etmektir" dedi. 
     Londra Metrosu, 10 Ocak 1863’teki açılış tarihiyle dünyanın ilk metrosu. Londra Metrosu’ndaki terör ve Londra’nın diğer tarihi simgesi iki katlı belediye otobüsünün bombalanması, ülkenin gördüğü en büyük terör eylemi oldu, 52 kişi öldü, 700 kişi yaralandı. 
     Dışişleri Bakanı Jack Straw, 142 yıllık 6 katlı tarihi metroyu ve otobüsü vuran terör eyleminin "El Kaide’nin izini taşıdığını" belirtmişti. 
     
</TEXT>
</DOC>
