<DOC>
<DOCNO> 390690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/soneko04.html </URL>
<DATE> 2005/10/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Akaryakıt bayilerine ceza yağıyor... 
</HEADLINE>
<TEXT>

     Petrol piyasasında lisans denetim çalışmalarını tamamlayan Enerji Piyasası Düzenleme Kurumu EPDK , lisansı olmadığı tespit edilen bayilere ardı ardına para cezası uyguluyor. 
     AA muhabirinin edindiği bilgilere göre, Kurul tarafından önceki gün yapılan toplantıda, Emniyet ve Jandarma tarafından yapılan denetimlerde lisansı olmadan faaliyet gösterdiği tutanaklarla tespit edilen 201 bayiye 11 milyon 954 bin 594 YTL para cezası kesildi. 
     Böylece son 15 gün içinde Kurul tarafından para cezası kesilen bayi sayısı 960'a ceza tutarı da 54 milyon 869 bin 760 YTL'ye ulaştı. 
     Para cezalarının önümüzdeki haftalarda da kesilmeye devam edileceği ve bu miktarın 90 milyon YTL'ye ulaşabileceği öğrenildi. 
     Cezalar bayilere tebliğ edilmeye başlanıldı. 30 gün içinde ödenmeyen para cezalarının 6183 Sayılı Amme Alacaklarının Tahsil Usulü Hakkında Kanun hükümleri çerçevesinde Maliye Bakanlığı tarafından tahsil edileceği belirtildi. 
     EPDK Başkanı Yusuf Günay tarafından geçtiğimiz günlerde açıklanan denetim sonuçlarına göre, Türkiye çapında faaliyet gösteren tüm akaryakıt bayileri Jandarma Genel Komutanlığı, Emniyet Genel Müdürlüğü ve Sanayi ve Ticaret Bakanlığı'nın 1000'e yakın personeli tarafından lisans taramasından geçirildi. Denetim sonucunda 1839 bayi lisansı olmadığı için mühürlenirken, işlemlerini tamamlayamayan 1100 bayi de lisansı olmadığı için kapalı durumda. 
     EPDK mühürlenen bayilere, para cezaları da kesiyor. Kurum, 5015 sayılı Petrol Piyasası Kanunu'nun 19 uncu maddesi gereği, ''Lisans almaksızın hak konusu yapılan tesislerin yapımına ve veya işletimine başlanması ile bunlar üzerinde tasarruf hakkı doğuracak işlemlerin yapılması'' fiilini işleyen herbir akaryakıt bayiine 57 bin 156 Yeni Türk Lirası YTL tutarında idari para cezası uyguluyor. 
     
     SIRADA MADENİ YAĞ VE SOLVENT VAR 
     Petrol piyasasında sürekli bir denetim programı uygulamayı planlayan EPDK'nın önümüzdeki günlerde madeni yağ lisansları ile solvent ve bazyağı gibi akaryakıt dışı ürünlerin yerindelik denetimlerine başlayacağı öğrenildi. 
     Ülkeye boya, kimya, tekstil sanayinde kullanılmak üzere ithal edilen solvent ve bazyağların amacı dışında akaryakıta ilave edilmesi suretiyle ciddi bir kaçakçılığa yol açtığı biliniyor. 
     TBMM Akaryakıt Kaçakçılığı Komisyonu'nun hazırladığı raporda, yurda kaçak akaryakıt üretiminde kullanılmak üzere sokulan akaryakıt miktarının 78 milyon kilogramı aştığı tespit edilerek, toplam akaryakıt kaçakçılığının yüzde 10'unun bu şekilde yapıldığı belirlenmişti. 
     EPDK-Jandarma Emniyet, Sanayi Bakanlığı ve Sahil Güvenlik tarafından önümüzdeki süreçte yapılacak denetimlerde ithal izni verilen solvent ve bazyağının amacına uygun bir şekilde kullanılıp kullanılmadığına dair yerindelik denetimi yapılacak. 
     Ayrıca lisansı olmadığı halde madeni yağ üretimi yapan şirketlerin faaliyetleri de durdurulacak. Sektör temsilcileri Türkiye'de merdiven altı üretimi diye tabir edilen, standart dışı ve kayıtdışı bir şekilde önemli miktarda madeni yağ üretimi yapıldığını ifade ediyor. 
     
</TEXT>
</DOC>
