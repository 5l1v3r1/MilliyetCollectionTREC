<DOC>
<DOCNO> 396384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur29.html </URL>
<DATE> 2005/11/19/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Başbakan Erdoğan ve eşi EMine Erdoğan Denizli'de... 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, Denizli Cam Sanayi tesislerini ve Tavas İlçesi'ne bağlı Kızılcabölük Beldesi'ndeki dokuma atölyelerini gezdi. 
     Emine Erdoğan, Denizli'de Başbakan Erdoğan ile Sevindik Köprülü Kavşağı, Servergazi Devlet Hastanesi ve Mustafa Kaynak Anadolu Lisesi açılış törenine katıldı. 
     Açılış törenlerinin ardından Emine Erdoğan, Denizli Cam Sanayi ve Ticaret A.Ş tesislerini gezdi. Genel Müdür Mehmet Rabuş, Erdoğan'a camın nasıl imal edildiğine ilişkin bilgi verdi. 
     Daha sonra Tavas İlçesi'ne bağlı Kızılcabölük Beldesi'ne giden Emine Erdoğan, buradaki dokuma atölyelerinde incelemelerde bulundu. 
     Peştemal imalatçısı Ahmet Dobulga, Emine Erdoğan'a şal, peştemal ve peşkir hediye etti. 
     Kızılcabölük Tekstil Müzesi ve El Sanatları Merkezi ile Turkuaz Tekstil Fabrikası'nı gezen Erdoğan'a iğne oyalı dokuma hediye edilerek, yöresel yemekler ikram edildi. 
     Erdoğan'a gezisi sırasında, AK Parti Kadın Kolları Genel Başkanı Selma Kavaf, Denizli Valisi Gazi Şimşek'in eşi Güler Şimşek, Denizli Belediye Başkanı Nihat Zeybekçi'nin eşi Ayşe Zeybekçi de eşlik etti. 
     
</TEXT>
</DOC>
