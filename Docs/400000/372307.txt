<DOC>
<DOCNO> 372307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas09.html </URL>
<DATE> 2005/08/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Güzellerin Bodrum turu 
</HEADLINE>
<TEXT>

     Yaşar ANTER DHA 

GÖKOVA koyları, dünyanın çeşitli ülkelerinden 16 güzel mankeni ağırladı. Yunanistan'dan süper lüks motor yatla gelen mankenler, takvim, katalog ve bir erkek dergisi için bol bol poz verdi, fotoğraf çekimlerinin dışında kalan zamanda güneşlenip eğlendi. Güzellerden bazıları çıplak güneşlenince, yat, çevredeki teknelerde bulunan yerli ve yabancı turistlerin ilgi odağı oldu. 
     Pire Limanı'na kayıtlı R M Elegant’ adlı motor yat, Atina'dan beş gün önce Bodrum'a geldi. 72 metre uzunluğunda, 18 metre genişliğindeki yat, Yunanistan, Rusya, Ukrayna, Almanya ve Fransa'dan 16 ünlü top model ve mankeni Gökova'nın güzellikleriyle buluşturdu. Günlük kirası 65 bin dolar olan yatta yapılan fotoğraf çekimleri Bodrum ve Gökova koylarını renklendirdi. 2004 yılında inşa edilen, yüzme havuzu, jakuzi, sauna, cimnastik, sinema, bilardo salonları, 6 jet ski, 4 sürat motoru, yelken, sörf, 4'ü suit olmak üzere toplam 15 kamarası bulunan, iki kaptan ile 35 mürettebatın görev yaptığı Yunanistan'ın en büyük ve lüks üç yatından R M Elegant’ta mankenler, bir otomobil lastiği kataloğu, takvimi ve adı sır gibi saklanan bir erkek dergisi için objektif karşısına geçti. 
     Bir Rus işadamı tarafından, Azure Charter Yat Şirketi aracılığıyla kiralandığı öğrenilen Yunan bayraklı yattaki çekimler sırasında yatın etrafında zodiak botla dolaşan özel güvenlik ekipleri kimseyi yaklaştırmadı. 
     
Bodrum'un Torba Koyu'na demirleyen, ardından Karaada Poyraz Koyu, Akvaryum Koyu, Sedir Adası, Orak Adası ve İngiliz Limanı'nı dolaşan yattaki güzeller ilgi odağı oldu. Yatın üzerinde, üzerlerinde ıslak giysilerle erotik pozlar veren güzeller, çekim dışındaki zamanları ise kendilerine ayırdı. 
     Motor yatın üzerinde dans ederek eğlenen modellerden bazıları çırılçıplak güneşlendi. Çıplak modelleri gören yerli ve yabancı turistler, günlük tur tekneleri, sürat botları ve deniz bisikletleri ile yata akın ederek mankenleri görmeye çalıştı. Sıkı güvenlik önlemleri altında yapılan çekimler sırasında mankenlerin dans ederken üzerlerine şampanyalar döküldüğü ve şampanyalarla yıkandıkları dikkat çekti. Zaman zaman jet- ski'yle koyları gezen mankenler, beş günde hiç karaya çıkmadı. Lüks yatta geceleri 20'şer dakika süreyle havai fişek gösterileri yapıldı. Yata bol miktarda karpuz, kavun, bol miktarda yeşil sebze, ıstakoz, karides, kalamar, ahtapot, lağos, çipura ve levrek alındığı da öğrenildi. 

     
</TEXT>
</DOC>
