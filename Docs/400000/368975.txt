<DOC>
<DOCNO> 368975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy13.html </URL>
<DATE> 2005/08/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan, kan davalı belediye başkanlarını barıştıracak 
</HEADLINE>
<TEXT>

     Başbakan Recep Tayyip Erdoğan, Diyarbakır ziyareti sırasında AK Partili 3 belediye başkanını kan davalılarıyla barıştıracak. 
     Son günlerde yoğun şekilde gündeme gelen Diyarbakır’daki belediye başkanlarının kan davaları, Başbakan Erdoğan’ın araya girmesiyle sona erecek. Çınar Belediye Başkanı Vecdi Arzu, Hani Belediye Başkanı Celal Kayhan ve Bağıvar Beldesi Belediye Başkanı Mahmut Akyıl, yarın Başbakan Erdoğan’ın katılacağı törende kan davalılarıyla barışacak. 
     AK Parti İl Başkanı Abdurrahman Kurt, AA muhabirine yaptığı açıklamada, "partilerinin 3 büyük ailesinin" yaşadığı kan davasını, Başbakan Erdoğan’ın Diyarbakır ziyaretinde sona erdireceklerini belirterek, şunları söyledi 
     "Bu kötü törenin devamını engelleyeceğiz. Zaten devam etmesini onlar da istemediler. Bu savaş hali gibi bir şeydir. Gerçekten çok kötü ve zararları olan bir töredir. Bu törenin ayaklar altına alınmasını istiyoruz. Anlamlı girişimimiz sonuç aldı. Yarın bunu ilan edeceğiz. Sayın Başbakan Erdoğan’ın araya girmesiyle yarın yapılacak törende taraflar barışacak." 
     
     "ERDOĞAN, BİZİ ÇOK MUTLU ETTİ" 

     Bölgedeki kan davalarının sona erdirilmesinde büyük başarı gösteren Kasaplar Derneği Diyarbakır Şube Başkanlığı ile Liceliler Yardımlaşma ve Dayanışma Derneği Başkanlığı’nı yürüten Sait Şanlı ise bölgenin kalkınması seçilmiş olan belediye başkanlarının, kan davası yüzünden hem kendilerinin hem de bölgede yaşayan vatandaşların üzüntü içinde olduğunu dile getirdi. 
     Kan davalarının sona erdirilmesi için İçişleri Bakanı Abdulkadir Aksu, Tarım ve Köyişleri Bakanı Mehdi Eker, ve AK Parti Diyarbakır milletvekillerinin desteğiyle ve çeşitli sivil toplum örgütü temsilcilerinin katılımıyla "Barış Komitesi" oluşturulduğunu bildiren Şanlı, bu komitenin kan davalı belediye başkanlarının barıştırılması için büyük çaba harcadığını kaydetti. 
     Şanlı, tüm ülkenin huzur ve güveni için kan davalarının son bulması gerektiğini vurgulayarak, "Başbakan Erdoğan en büyük görevini yapmıştır. Ülkenin huzur ve güveni için, kan davalı başkanlarının barıştırılması için yarın düzenlenecek törene katılacak. Başbakan Erdoğan’a çok teşekkür ediyorum. Başbakan Erdoğan, bizi çok mutlu etti" dedi. 
     Kan davalı Hani Belediye Başkanı Celal Kayhan, barıştan yana olduklarını bildirerek, "İnşallah bu olaylar önlenir. Biz de yarın kan davalı olduğumuz aileyle barışacağız. Umarım Başbakan Erdoğan’ın bu güzel girişimi diğer kan davalarının çözümüne de ön ayak olur" diye konuştu. 
     Çınar Belediye Başkanı Arzu’nun kan davalısı olan Çınar İlçesi’ne bağlı Öncülü Köyü Muhtarı Nedim Öztürk de Belediye Başkanı Arzu ile barışmak istediklerini söyledi. 
     Öztürk, böylesi bir girişimin kendilerini çok sevindirdiğini dile getirerek, bir daha bu tür olayların yaşanmasını istemediklerini sözlerine ekledi. 

     
</TEXT>
</DOC>
