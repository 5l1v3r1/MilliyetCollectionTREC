<DOC>
<DOCNO> 362282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/axspo03.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karaktersiz Ribery' 
</HEADLINE>
<TEXT>


Fransız oyuncunun eski menajeri Bico, Ribery'yi, kendisine kucak açan futbolcu arkadaşlarına ihanet etmekle suçladı, "O bir aylık parası geciktiği için çılgına dönen saygısız, karakteri olmayan insandır" diyerek oyuncuya tepki gösterdi 

İLHAN GÜLER 


Galatasaray'dan olaylı bir şekilde ayrılan Franck Ribery'nin eski Menajeri John Bico, FIFA'nın Marsilya kulübü ile Fransız futbolcuya olağanüstü ceza vereceğini iddia etti. Bico, "Fransız kulübü, 'Bunlar Türk, nasıl olsa hiçbir şeyden anlamaz' diye düşündü. Kendilerini büyük görüp, işi basit bir şekilde çözecekleri yanılgısına düştüler. Bir İngiliz veya İtalyan takımına böyle bir şey yapabileceklerine inanmıyorum" dedi. 
Kendisinin ve Galatasaray'ın en büyük hatayı Fransız futbolcuya güvenmekle yaptığını belirten Bico şunları söyledi 
"Roma Kulübü bundan daha hafif bir dava yüzünden çok büyük ceza aldı. İtalyan kulübüne 1 yıl transfer yasağı kondu. Auxerre'e 8 milyon Euro ödeyecek, oyuncu da ceza aldı. Ribery, Galatasaray'ın bonservis bedelini ödemesinin ardından 3 hafta sonra Marsilya'ya gitti. FIFA, Ribery'ye izin verirse transfer sistemi çöker. FIFA'da kendi bacağına kurşun sıkmaz diye düşünüyorum." 
3 sene önce kendisini aradığında Ribery'nin boşta olduğuna dikkat çeken Bico, Galatasaray'dan aldığı peşin karşılığı Metz takımında 2, Bressi takımında ise 5 yıl oynaması gerekiyordu. 1 aylık parası geciktiği için çılgına dönen saygısız, karakteri olmayan insandır. Galatasaray'dan ayrılmak için uydurma bir gerekçe öne sürdü" diye konuştu. 
Ribery'nin eski menajeri şöyle devam etti 
"Hakan Şükür, Mondragon, Flavio Conceiçao gibi dünyaca ünlü yıldız futbolcuların oynadığı bir kulübe geldi. O ise çok fazla bir kariyeri olmayan yeni bir futbolcuydu. Buna rağmen sıcak ve ilgiyle karşılandı ve bir anda grubun içine alındı. Fransız futbolcunun davranışını onlara yapılan bir ihanet gibi algılıyorum. İhanet onun teşekkür etme şekli. Gelecekte çocuklarına bunu anlatırken yalan söylemek zorunda kalacak. İki sene önce Play Station'da oyuncu olarak Conceiçao'yu seçerdi. Fransa 3. Ligi'nde oynarken onunla birlikte forma giyeceğini hayal bile edemezdi." 

'Mondi'yi bırakmayın' 

BEKİR YILDIRIM DHA 

Claudio Taffarel, Mondragon konusunda Galatasaray Yönetimi'ni uyardı. 
Romanya'da yapılan yardım maçına giden ve burada eski takım arkadaşları Hagi ve Popescu ile hasret gideren Cim-Bom'un eski kalecisi, "Mondi kesinlikle bırakılmamalı" diyerek Sarı-Kırmızılılar'a mesaj gönderdi. 
Galatasaray'ı ve Türkiye'yi çok sevdiğini, İstanbul'u da özlediğini kaydeden Taffarel, "Mondragon çok iyi bir kaleci. Avrupa çapında bir kalite. Galatasaray onu kesinlikle kaybetmemeli. Onun ayarında bir kaleci bulmak çok zor" diye konuştu. 

Oynamadan gitti 

Galatasaray'ın Sakaryaspor'dan transfer ettiği Ragıp Başbağ, gönderildi. Tecrübeli futbolcunun, "Zaten burada oynayamayacağımı anladım" diyerek ayrıldığı öğrenildi 

RAŞİT ALTUN 

Ragıp Başbağ'ın Galatasaray serüveni başlamadan bitti. Sezon başında Sakaryaspor'dan Sarı - Kırmızılılar'a gelen futbolcu, dün Cim - Bom'dan ayrıldı. 
Teknik Direktör Eric Gerets'in raporu doğrultusunda serbest bırakılan futbolcu da, yöneticilerle yaptığı görüşmede, "Ben de burada oynayamayacağımı anlamıştım. Ayrılmam iki taraf için de daha iyi olacak" dediği öğrenildi. 
Bu sezon takımın 24 kişiden oluşmasını isteyen Belçikalı çalıştırıcının Ragıp dışında, Mülayim, Ferhat, Eren, Özgürcan, Sedat Debreli ve Sinan'ın da A takım dışında kalmasını istediği ifade edildi. Galatasaray'ın altyapısından yükselen ve ağabeyleriyle birlikte çalışan futbolcular ya PAF takımına dönecek, ya da talibi olan takımlara kiralanacak. 

Florya'da ilk gün 

Hollanda'dan önceki gün dönen ve bir gün izin yapan Galatasaray, Florya'daki çalışmalarına dün akşam başladı. Büyük bir bölümünde istasyon çalışması yapılan idman oldukça ağır bir tempoda geçti. Futbolcuların, Gerets'in uyguladığı program nedeniyle bir hayli bitkin düştükleri gözlenirken antrenmana Sırbistan'dan dönmeyen Iliç ile Üniversite Milli Takımı'nda bulunan Hasan Kabze katılmadı, Ergün ayrı çalıştı. 

Acı haber tez geldi 

Aslan, Pires için Juventus'un ve Valencia'nın devreden çıkmasına sevinirken, şimdi de Real Sociedad ve Santander ile mücadele vermek zorunda kalacak 

Galatasaray taraftarının en büyük beklentisi olan Robert Pires konusunda İngiltere'den hiç hayırlı bir haber gelmedi. Fransız futbolcuya daha önce talip olduğu belirtilen Juventus ile Valencia'nın devreden çıkmasıyla umutlanan Cim - Bom, şimdi de Racing Santander ve Real Sociedad'ın talip olmasıyla yine çıkmaza düştü. 
İki İspanyol ekibinin de Pires'i renklerine bağlamak için devreye girdiği, Fransız golcünün de karar vermeden önce Santander ve Sociedad ile görüşeceği vurgulandı. 
Cim - Bom için başka bir kötü haber de Pires'in kulübü Arsenal'den geldi. İngiliz ekibinin çalıştırıcısı Arsene Wenger, Vieira'nın kulüpten ayrılmasının kendisini fazla etkilemeyeceğini belirterek, "Gerekirse Pires'i onun yerinde oynatırım" açıklaması yaptı. Fransız çalıştırıcının, bu demeci, vatandaşını göndermeyeceği şeklinde yorumlandı. 
Buna rağmen Galatasaray Yönetimi'nin Robert Pires konusundaki ümidi devam ediyor. 

Marsilya çaresiz 

Galatasaray'ın futbolcunun geri dönmesi dışında her türlü teklife kapalı olduğunu açıklaması, Marsilya'yı telaşlandırdı. Ribery'nin bonservis sorununu FIFA'ya taşımak istemeyen Fransız kulübünün yetkilileri, Cim - Bom'u ikna edebilmek için avukatlarıyla birlikte İstanbul'a gelecek. Bu işi gurur meselesi yapan Galatasaray Başkanı Özhan Canaydın ise dönmesi dışında hiçbir teklife "Evet" demeyecek. 

Kaldı 7 bin 50 tane bilet 

Galatasaray Yönetimi, kombine bilet satışlarında taraftardan ilgi bekliyor. 8 bin kombine kartı satışa çıkaran Sarı - Kırmızılılar'ın 4 gün sonunda 950 bilet satışı gerçekleştirdiği, buradan 1 trilyon 300 milyar liranın kulübün kasasına girdiği ifade edildi. Cim - Bom taraftarı ise kombine almak için Sasa Iliç dışında gelecek diğer yabancıyı beklerken, özellikle Ribery konusunda küskün oldukları vurgulandı. 

Mektup krizi 

Galatasaray'da şimdi de istifa krizi baş gösterdi. Yönetim kurulu yedek üyesi Adnan Öztürk, görevinden ayrıldığını bir mektup ile Başkan Özhan Canaydın'a bildirmişti. Ancak Canaydın böyle bir mektubun kendisine gelmediğini ve Öztürk'ün istifasından haberi olmadığını bildirdi. Öztürk ise mektubu gönderdiğini açıklayarak, tartışmaya yeni boyut getirdi. 

Ergün'e enjeksiyon 

Belindeki ağrılardan dolayı kampı tamamlayamayan Ergün Penbe'ye enjeksiyon tedavisi uygulanıyor. Belindeki eklemlerde daralmaya bağlı ağrılar bulunan futbolcunun sancılarının sürmesi durumunda aynı tedavi yönteminin bir kez daha yapılacağı ifade edildi. Ergün'ün üç hafta daha tedavi göreceği öğrenildi. 


</TEXT>
</DOC>
