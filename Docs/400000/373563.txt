<DOC>
<DOCNO> 373563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/soneko04.html </URL>
<DATE> 2005/08/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dünya modasının kalbi Türkiye'de atacak... 
</HEADLINE>
<TEXT>

     
     Zeynep Yücetaş 


     Dünyanın en büyük hazır giyim markaları, ünlü fuar organizatörü Karl-Heinz Müller tarafından Türkiye'de düzenlenecek ''Bread and Butter Bosphorus'' fuarında buluşacak. 
     Berlin ve Barcelona'dan sonra İstanbul'da 2006 yılında yapılması için prensipte anlaşılan Bread and Butter fuarı, klasik bir fuar çizgisinden çok bir festival havasında gerçekleştirilecek. 
     Uluslararası erkek hazır giyim markaları Damat, Tween ve ADV markalarının yaratıcısı Orka Group'un ve İstanbul Hazır Giyim ve Konfeksiyon İhracatçıları Birliği İHKİB Yönetim Kurulu Başkanı Süleyman Orakçıoğlu, AA muhabirine yaptığı açıklamada, dünyada ticari fuarların cazibesini kaybettiğini, bu tür organizasyonlar yerine yeni konseptler peşinde olduklarını söyledi. 
     Ünlü fuar organizasyonlarından Bread and Butter'ın Başkanı Karl- Heinz Müller'in dünya moda endüstrisinin ilgisini çeken bir değişim başlattığını belirten Orakçıoğlu, şöyle dedi 
     ''Bread and Butter, ürün satışının yapıldığı klasik bir fuar değil. Dünyadaki markaların şov amaçlı güç gösterisi yaptığı, dünya moda trendlerinin belirlendiği bir organizasyon. 4 yıl önce ilk kez Berlin'de yapıldığında dünya moda endüstrisinin kalbinin attığı yer oldu. Organizasyon geçen ay da Barcelona'da yapıldı. Barcelona'yı bir anda dünya moda endüstrisinin gündemine taşıdı. Bread and Butter, moda endüstrisinin prestij mekanı oldu. Buraya her firma katılamıyor, her ziyaretçi giremiyor.'' Bread and Butter'ın Başkanı Karl-Heinz Müller'in Formula 1 için özel davetlisi olarak İstanbul'a geldiğini belirten Orakçıoğlu, Müller'le bu organizasyonu 2006 yılında İstanbul'da yapmak için prensipte anlaştıklarını kaydetti. 
     
     ''SEKTÖRÜMÜZÜN GELECEĞİ İÇİN DÖNÜM NOKTASI'' 
     İspanya'nın Bread and Butter Fuarı'nın Barcelona'da düzenlenmesi için 4 milyon avro ödediğini belirten Orakçıoğlu, şunları kaydetti 
     ''Bread and Butter'ı buraya getirip, dünya moda endüstrisinin kalbinin attığı farklı bir organizasyon yapacağız. İstanbul'daki organizasyon klasik fuar şeklinde olmayacak. Burada dünya moda festivali, dünya moda oscar ödülleri, boğazda 20-25 tane farklı mekanda 5-6 firmanın markasının tanıtıldığı çeşitli aktiviteler düşünüyoruz. Bunu da İstanbul'un tarihi dokusu içinde yapacağı. Bu yüzden Müller'e Kız Kulesi, Davutpaşa, Kabataş Lisesi, Çırağan Sarayı gibi pek çok farklı mekanı gezdirdik. Ayşe ve Ece Ege, Hakan Yıldırım'ın bulunduğu tasarımcılarla görüştüktük.'' Bread and Butter Bosphorus'un, Yönetim Kurulu Başkanı olduğu İstanbul Hazır Giyim ve Konfeksiyon İhracatçıları Birliği İHKİB liderliğinde olacağını ifade eden Orakçıoğlu, buraya Türkiye'den ve yurtdışından en büyük hazır giyim markalarının katılacağını kaydetti. 
     Orakçıoğlu, ''Artık, dünyada ses getirecek bu tür organizasyonlara ev sahipliği yapmamız lazım. Bread and Butter Bosphorus, sektörümüzün geleceği için dönüm noktası, moda dünyasının Formula 1'i olacak. İstanbul'u bir anda Formula 1 kadar dünyanın gündemine taşıyacak'' diye konuştu. 
     
</TEXT>
</DOC>
