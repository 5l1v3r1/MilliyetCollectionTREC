<DOC>
<DOCNO> 351502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko25.html </URL>
<DATE> 2005/06/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Konut kredisinde yeni dönem... 
</HEADLINE>
<TEXT>

     Türkiye'de dar ve orta gelirli vatandaşların daha kolay ev sahibi olmasını sağlayacak olan mortgage sistemi için yasal altyapının hazırlanması yönünde çalışmalar sürerken, bankalar da bu süreçte konut kredisi faizlerini indirmeye devam ediyorlar. 
     Konut kredisi faizleri yüzde 1.45 seviyesinde seyrederken, önce Akbank, ardından da İş Bankası faizleri yüzde 1.35 seviyesine çekerek kredide yeni bir dönemi başlattı. 
     Türkiye'de düşmeye devam eden faiz oranları, bankaların esas faaliyet alanları olan 'borç verme' işlemine odaklanmalarını sağladı. 
     Bu kapsamda özellikle konut kredisi faiz oranlarında indirimler sürerken, yılbaşından bu yana yapılan indirimlerle en düşük faiz oranı 0.35 puan gerilemiş oldu. 
     
     MORTGAGE SİSTEMİ 

     Kira öder gibi ev sahibi olmanın yolunu açan mortgage sistemi, vatandaşların 30 yıla varan vadeler ve düşük faiz oranları ile ev sahibi olmasını öngörüyor. Mortgage sisteminde evin bedelinin yüzde 10-30 arasındaki bölümü peşin olarak ödenirken, gerisi uzun vadeye yayılıyor. 
     Yılın ikinci yarısında yasalaşması beklenen ve Sermaye Piyasası Kurulu tarafından hazırlanan mortgage taslağına göre uzun vadeyle, düşük faizle konut alınabilmesi için, ipotek finansmanı kuruluşları’ oluşturulacak ve bir fon kurulacak. İhraç edilecek belgeler, borsada işlem görebilecek. Mortgage kuruluşları bazı vergilerden muaf olacak ve konut finansmanında sabit faiz şart olmayacak. 
     Akbank'ın hemen ardından İş Bankası'nın da faiz oranlarını yüzde 1.35 seviyesine indirmesi, konut kredisinde yeni bir dönemi başlatmış oldu. 
     Yıllık yüzde 17.45'e denk gelen faiz oranları vatandaşların ev sahibi olmalarını kolaylaştırırken, diğer bankaların da bu yarışa katılmaları bekleniyor. 
     
     100 milyara ne kadar ödenecek 

     Akbank'ın 20, İş Bankası'nın da 10 yıla kadar verdiği yüzde 1.35'lik aylık faizlere göre, 100 milyar lira kredi alan bir vatandaşın aylık ödemesi 20 yıllık dönemde 1 milyar 467 milyon lira, 10 yıllık dönemde 1 milyar 738 milyon lira, 5 yıllık dönemde de 2 milyar 485 milyon lira olarak hesaplanıyor. 
     Buna göre alınan 100 milyar TL'lik kredinin toplam geri ödemesi 5 yıllık vadede 149 milyar 148 milyona, 10 yıl vadede 208.6 milyar liraya, 20 yıl vadede ise 352.2 milyar liraya ulaşıyor. 
     
     Kredi faizlerinin seyri 

     Türkiye'de 2003 yılında başlayan bankaların bireysel kredi faizleri ve kredi kartı faiz oranlarındaki düşüş, 2004 yılının ilk çeyreğine kadar devam etmişti. Bu dönemde bankaların kredi faizleri yüzde 2'nin altına gerilerken, özellikle otomotiv ve konut kredisi kullanımında rekor rakamlara ulaşıldı. 
     
     KREDİ FAİZLERİ 

     Bankaların uyguladıkları konut kredi faizleri şöyle 
     Akbank Yüzde 1.35. 
     İş Bank. Yüzde 1.35. 
     Bank Europa Yüzde 1.42. 
     Oyakbank Yüzde 1.35. 
     Dışbank Yüzde 1.45. 
     Garanti Ban Yüzde 1.45. 
     HSBC Bank Yüzde 1.45. 
     Finansbank Yüzde 1.47. 
     Yapı Kredi Yüzde 1.49 . 
     Ziraat Ban Yüzde 1.49 . 
     Ancak ilk çeyreğin ardından dolar kurundaki yükseliş ve petrol fiyatlarının rekor seviyelere çıkmasıyla birlikte ekonomide görülen dalgalanma, bankaları da kredi faizlerini artırmaya zorladı. Bunun yanında AB ile üyelik sürecindeki belirsizlik ve yurtdışı kaynaklı gelişmeler bireysel kredi faiz oranlarını da bir anda yüzde 2.3 seviyelerine çıkardı. 
     Türkiye yılın son ayında ekonomik beklentilerin kuvvetlenmesiyle yeni bir döneme girdi. Özellikle 17 aralıkta AB ile tam üyelik müzakerelerine başlanma kararının alınması piyasalardaki havayı olumlu yönde değiştirdi. Aralık ayında yabancı portföylerinin Türkiye'ye ilgisi artarken, faizler de tekrar düşüş sinyali vermeye başladı. 
     
     Önce yüzde 2, sonra aşağısı 

     Bunun yanında Türkiye'de enflasyonun düşüş yönündeki istikrarını koruması, hükümetin mali politikalardaki disiplinden vazgeçmeyeceği mesajı vermesi, makro ekonomideki dengeli seyir ve IMF ile anlaşma da olumlu bekleyişleri kuvvetlendirdi. 
     Bankaların uyguladıkları faiz oranları kademeli olarak gerilemeye başlarken, önce yüzde 2 sınırına indi, 2005 yılı ile birlikte de yüzde 1.69 seviyesine indi. 
     
     1.5'in altına HSBC indirdi 

     Koçbank'ın faizleri yüzde 1.69'a indirmesiyle diğer bankalar da bu yarışa katılırken, şubat ayının sonlarına doğru HSBC Bank, faizlerini yüzde 1.49 olarak belirledi, vadeyi de 20 yıla çıkardı. 
     Yüzde 1.50'nin altına inen faizler yeni bir dönemin sinyalini verirken, nisan ayına kadar bu seviyelerde seyretti. 1 nisandan itibaren Bank Europa faizlerini yüzde 1.45'e çekince, diğer bankalar da faiz oranlarını buna uygun belirlemeye başladılar. 
     Son olarak da İş Bankası ve Akbank, geçtiğimiz hafta sonu yüzde 1.35'lik faiz oranlarıyla rekabette bir adım öne geçtiler. 

     
</TEXT>
</DOC>
