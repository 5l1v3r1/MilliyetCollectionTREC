<DOC>
<DOCNO> 387118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko04.html </URL>
<DATE> 2005/10/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kamu ihaleleri, AB merceğine giriyor... 
</HEADLINE>
<TEXT>

     Gökçen Çamlıyurt 

Avrupa Birliği AB , tarama sürecine hazırlanan Kamu İhale Kurumu'ndan KİK devlet ihalelerinde, yabancı firmaların önündeki engellerin kaldırılmasını istiyor. 
     AB'nin kamu alımlarıyla ilgili tarama süreci, 7 Kasım'da başlıyor. Ancak, daha süreç başlamadan, ihalelerde Türkiye'nin başını ağrıtacak bazı konu başlıkları netlik kazanmış gözüküyor. 
     Kamu İhale Kurumu Başkanı Sener Akkaynak, A.A muhabirine yaptığı değerlendirmede, AB ile gerçekleştirdikleri tüm temaslarda, yabancı firmaların kamu ihalelerine katılımına yönelik kısıtlamaların gündeme getirildiğini söyledi. 
     AB'nin, yerli firmalara sağlanan avantajlar ile yabancılara yönelik sınırlamalardan rahatsızlık duyduğunu kaydeden Akkaynak, şu bilgileri verdi 
     ''Değişiklik istenen maddelerden biri, uluslararası boyutta bir ihalede yerli istekliye yüzde 15'e kadar avantaj sağlanması. Yani idare isterse yerli isteklinin sunduğu teklifi yüzde 15'e kadar avantajlı sayabiliyor. AB, Bu ayrımcılıktır, bu desteği kaldırın diyor. 
     Bir de eşik değer dediğimiz, uluslararası ihaleye çıkma limitini yüksek buluyorlar. Örneğin mal ve hizmet alımlarında biz diyoruz ki Ancak şu rakamı aşan ihaleler uluslararasına açılmak durumundadır. Bizim bu koyduğumuz çıta AB'nin koyduğu çıtadan yüksek, bunu aşağı çekmemizi istiyorlar.'' 
     
     ''BİZİ SİTEYE ALIN, KURALLARINA UYALIM'' 
     Bu konularda hemen uyumun mümkün olmadığını dile getiren Akkaynak, konuyu şöyle bir örnekle açıkladı 
     ''AB'nin bir sitesi var. Orada site yönetimi kendi arasında karar alıyor ve Herkes sınırlarını gösteren çiti belli yükseklikte kesecektir diyor. Benim çitim 150 santim. Bana diyor ki Sen de 50 santimden kes. Ben de diyorum ki Kabul etmiyorsunuz ki beni... Ne zaman beni sitenin içine alırsınız, o zaman ben de sitenin kurallarına uyarım, o zaman 50 santimden keserim. AB ile pazarlığımız da bu çerçevede olacak.'' 
     
     ''DÜZENLEME ÜYELİK SONRASINA BİLE KALABİLİR'' 
     AB'nin söz konusu taleplerine ilişkin yasal düzenlemenin ne zaman tamamlanacağının netlik kazanmadığını ifade eden Akkaynak, bunun üyelik sonrasına bile sarkabileceğini söyledi. Akkaynak, şöyle devam etti 
     ''Tarama bittikten sonra müzakereler başlayacak. Müzakere tamamlandıktan sonra takvim belirlenecek. Eşik değerler ve yerli isteklilerle ilgili düzenlemelerde değişiklik yapmak zorunda kalacağız. Bu radikal bir şey. 
     AB'ye bizi alacaklar mı, almayacaklar mı tartışmasının dışında deseler ki 2018 yılında bunların hepsi düzelmiş olacak biz sizi 2020'de alacağız ya da tersi de olabilir. 2018'de sizi alacağız 2020'ye kadar bunu düzeltin denilebilir. Müzakereyi neye göre bağlarsak, ona göre değişlik yapacağız.'' Polonya'nın, Türkiye'deki Kamu İhale Kanunu'na benzer bir yasal düzenlemesi bulunduğuna da dikkati çeken Akkaynak, onların üye olduktan sonra 3 yıl içinde bu alanda tam uyum taahhüdü verdiğini vurguladı. 
     
     İSTİSNALAR DA RAHATSIZ EDİCİ 
     Akkaynak, Avrupa Birliği'nin, Kamu İhale Kanunu kapsamı dışına çıkarılan istisnalardan da rahatsızlık duyduğunu belirterek, istisnaların fazlalığından kendilerinin de şikayetçi olduğunu söyledi. 
     Savunma, güvenlik, istihbarat gibi bazı alanlar dışında tüm kamu ihalelerinin ''Kamu İhale Kanunu çatısı altında'' olması gerektiğini dile getiren Akkaynak, ''Şu anda kurumların ilk istediği, istisna içine girmek. Herkes, bir gerekçe ortaya atabilir. O zaman kamunun şemsiyesi altında kim kalacak Biz diyoruz ki Bunun altına gireceksiniz, bu yolları kullanacaksınız. Çünkü siz, bir başkasının parasını, bir başkası için harcıyorsunuz '' diye konuştu. 
     
     AYRINTILI TARAMA 28 KASIM'DA 
     Öte yandan AB'nin kamu alımlarına ilişkin tarama süreci, 7 Kasım'da ''Tanıtıcı Tarama'' ile başlayacak. 
     AB'nin taramayı ne şekilde gerçekleştireceğinin ele alınacağı bu sürecin ardından 28 Kasım'da mevzuatların karşılaştırılacağı ''ayrıntılı taramaya'' geçilecek. 
     
</TEXT>
</DOC>
