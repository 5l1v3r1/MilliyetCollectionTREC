<DOC>
<DOCNO> 387229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/spo13.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil manşetlerde 
</HEADLINE>
<TEXT>



Almanya, Kaiserslautern forması altında Nuri Şahin'in takımı Dortmund'a 3 gol birden atan Halil Altıntop'u konuşuyor. 
Takımını mağlubiyetten kurtarıp, skoru 3-3 yapan Altıntop, attığı gollerle ayakta alkışlanırken, spor basından da övgüler aldı. Bild Gazetesi gol krallığını 10 golle Werder Bremenli Miroslav Klose ile paylaşan Altıntop için haftanın harika geçtiğini yazdı. Halil'i haftanın en iyi karmasına alan Welt am Sonntag gazetesi, Kaiserslautern'in, Bundesliga'nın en iyi golcüsüne sahip olduğunu belirtti. 
Kaiserslautern'in Başkanı Rene Jaeggi ise, milli futbolcumuzu ellerinde tutamamaktan endişe duyduğunu söyledi. Jaeggi, "Avrupa'da iyi bir kulüpte bizde aldığından çok daha fazlasını kazanabilir. Bunu engelleyemeyiz" diye konuştu. Halil Altıntop ise "Henüz sözleşmemi uzatmayacağımı söylemedim. Ben burada kendimi iyi hissediyorum ve sezonu tamamlayacağım. Sonrasını danışmanıma bırakıyorum" dedi. 


</TEXT>
</DOC>
