<DOC>
<DOCNO> 394198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur35.html </URL>
<DATE> 2005/11/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
THY'nin uçağı American Airlines uçağının kanadına sürtündü 
</HEADLINE>
<TEXT>

     Türk Hava Yolları’nın THY 6 Kasım 2005 tarihinde Londra-İstanbul seferini yapan uçağının, kule tarafından verilen müsaadeyle pistte hareket halindeyken durma noktasına geldiğinde American Airlines uçağının kanadıyla sürtündüğü bildirildi. 
     THY Basın Müşaviri Ali Genç, konuya ilişkin yaptığı açıklamada, şunları kaydetti "THY’nin TK-1980 Londra-İstanbul tarifeli seferini yapan uçağı, kule tarafından verilen müsaadeyle pistte hareket halindeyken, önünde bulunan American Airlines uçağını geçerek solunda yer alması gerektiği için kurallara uygun olarak sarı çizgileri takip etmiş, durma noktasına geldiğinde, belirtilen uçağın kanadıyla sürtünme olduğu anlaşılmıştır." . 
     Kaptan pilotun meydan otoritesine bilgi vererek gereken işlemlerin başlatılmasını istediğini, yetkililerin yaklaşık 1 saat süren incelemesinin ardından THY uçağının park yerine döndüğünü belirten Genç, "Yapılan tetkikler ve verilen raporlardan uçağımızın tüm rule boyunca yani olay yerine gelinceye kadar ve olay anındaki hareketi dahil takip edilmesi gereken sarı çizgilerden ayrılmadığı görülmüştür" dedi. 
     Genç, olay meydana geldikten sonra kaptan pilotun 2 kez Türkçe-İngilizce anons yaparak yolculara durumu anlattığını, "Heathrow Havalimanı otoritelerinin durumu incelemesinin ardından uçağın park edileceğini ve yolcuların bekleme salonuna alınacağını" belirttiğini vurgulayarak, uçak içindeki bekleme sırasında yolculara ikram yapıldığını ifade etti. 
     
     THY’NİN UÇUŞ EMNİYETİ HASSASİYETİ 

     Gerek uçuş ekibi, gerekse teknik ekibin emniyetli uçuş sağlamak amacıyla gerekli bakım işlemlerinin bir an önce yapılması için tedbirleri hızlı bir şekilde aldıklarına işaret eden THY Basın Müşaviri Ali Genç, açıklamasında şöyle dedi 
     "Yapılan incelemede uçağın sol kanadında bulunan ’winglet’in kısmen hasar gördüğü tespit edilmiş, gerekli onarım yapılmıştır. 
     Uluslararası kurallar gereği tek winglet’le sorunsuz uçmak mümkün olmakla birlikte, uçuş emniyeti konusunda en üst düzeyde hassasiyet gösteren THY personeli, meydana gelen hasarı gidererek gelebilecek tüm eleştirileri ortadan kaldırmaya çalışmıştır. 
     Uçağın bakımı yapılırken yolcularımız bekleme salonuna alınmış, ikram yapılmış ve rahat etmeleri için yer personelimiz tarafından gereken özen gösterilmiştir. Ayrıca, her 15 dakikada bir durum hakkında anons yapılarak yolcularımız bilgilendirilmiştir. 
     Bakımı tamamlanan uçağımızın havalimanı yetkililerinden kalkış için onay almasının ardından yolcularımız yeniden uçağa alınmış, havalanılarak güvenli bir şekilde İstanbul Atatürk Havalimanı’na ulaşılmıştır." Uçuş emniyetini ve yolcuların beklentilerini her zaman ön planda tutan THY’nin, yaşanmasını hiç istemediği talihsiz bir olay nedeniyle haksız eleştirilere muhatap olduğunu kaydeden Genç, "Türkiye’nin gözbebeği olan THY’nin tüm çalışanlarını üzen olay hakkında gerçek olmayan suçlamalarla kurumu maddi ve manevi zarara uğratmaya kimsenin hakkı yoktur. Bu konuda THY, hukuksal haklarını da saklı tutmaktadır" dedi. 
     
</TEXT>
</DOC>
