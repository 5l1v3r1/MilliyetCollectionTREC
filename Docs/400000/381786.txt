<DOC>
<DOCNO> 381786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo30.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fenerbahçe'den basketbol okulu 

BİR yılı aşkın süredir çalışmalarına devam eden Bahçelievler'deki Fenerbahçe Basketbol Okulu'nda kış dönemi 1 Ekim Cumartesi günü başlıyor. Kayıtları devam eden okulda, hafta içi salı ve perşembe günleri de yeni gruplar açıldı. 1989-1998 doğumlu kız ve erkek öğrencilerin katılabileği Fenerbahçe Basketbol Okulu'na kayıt olmak isteyenler 0212 571 39 45-46 numaralı telefonlara başvurabilirler. 

Dopinge önlem 

SON dönemde üst üste patlayan doping skandalları, spor teşkilatını harekete geçirdi. Gençlik ve Spor Genel Müdürlüğü, önlem olarak bundan sonra federasyonlardan yurt dışına çıkarken temiz kağıdı isteyecek. Federasyonlara verilen talimata göre uluslararası organizasyonlara katılacak sporcular, Hacettepe Doping Merkezi'nde kontrollerden geçmek zorunda kalacak. Kontrol yaptırmayanlar, şampiyonalara katılamayacak. 

Gençler şampiyon 

19 Yaş Altı Futbol Milli Takımı, Sırbistan Karadağ'daki Stevan Cele Vlotic Turnuvası'nda birinci oldu. İlk maçında Macaristan'ı, 1-0 yenen milliler, ikinci maçta Makedonya karşısında 4-3'lük galibiyet elde etti. Son maçında ev sahibi Sırbistan Karadağ karşısına çıkan Ay -Yıldızlılar, Mülayim 2 ve Mehmet Sedef'in golleriyle sahadan 3-1 galip ayrılarak, zafere ulaştı. 

Kalpar bıraktı 

SÜPER Lig'de 7. hafta sonunda Şenol Güneş ve Giray Bulak'tan sonra görevinden ayrılan üçüncü teknik adam Diyarbakırspor'un hocası Hüseyin Kalpar oldu. Tecrübeli çalıştırıcı, yönetimle karşılıklı olarak sözleşmesini feshetti. İlk olarak Hikmet Karaman ile temasa geçen yönetim, Şaban Yıldırım ve Güvenç Kurtar'ı da listesine aldı. 

En iyisi Çakır 

Turkcell Süper Ligi'nde 7. hafta hakemlerinin puanları açıklandı. En yüksek notu 8.6 ile Diyarbakırspor-Ankaragücü maçının hakemi Cüneyt Çakır elde etti. En düşük not ise 7.3 ile Trabzonspor-Vestel Manisaspor karşılaşmasını yöneten Oktay Demiray'a verildi. 

Yumruğa para cezası 

Trabzon 1. Amatör Küme'de 5 Kasım 2004 tarihinde oynanan Boztepespor-Tosköy maçında hakeme yumruk atan Boztepesporlu Cafer Aksoy'a, 786 YTL para cezası verildi. "Görevli memura hakaret ve etkili eylem" suçlamasıyla yargılanan 26 yaşındaki Aksoy'un cezası 5 yıl süreyle suç işlememesi şartıyla ertelendi. 

Sürpriz istifa 

KARŞIYAKA'DA Teknik Direktör Nurullah Sağlam sürpriz bir şekilde istifa etti. Öğle saatlerinde, "Ordu galibiyeti takıma güven kazandırdı" diyen Sağlam, 2 saat sonra, görevinden ayrılma kararı aldığını açıkladı. Tecrübeli hoca, "Takım iyiye gitmiyor. Yolları ayırmamız doğru olacak" diyerek şaşkınlık yarattı. 


</TEXT>
</DOC>
