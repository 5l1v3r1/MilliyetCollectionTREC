<DOC>
<DOCNO> 355848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko12.html </URL>
<DATE> 2005/06/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Açlık sınırı 527 YTL 
</HEADLINE>
<TEXT>

     Dört kişilik bir ailenin, açlık sınırı olarak da tanımlanan gıda harcamalarının tutarı haziran ayında 527 YTL, yoksulluk sınırı ise 1601 YTL oldu. 
     Türk Araştırma Merkezi’nin yaptığı hesaplamaya göre, dört kişilik bir ailenin dengeli beslenebilmesi için yapması gereken ve açlık sınırı olarak nitelendirilen aylık harcama tutarı haziran’da bir önceki aya göre yüzde 0.14 oranında azaldı. Açlık sınırı mayıs ayında 527. YTL olarak gerçekleşmişti. Dört kişilik bir ailenin açlık sınırı geçen yılın aynı ayına göre yüzde 11.03 ve 12 aylık ortalamalara göre de yüzde 9.59 oranında arttı. 
     
     YOKSULLUK SINIRI 
     Dört kişilik ailenin gıdanın yanı sıra, kira, ulaşım, yakacak, aydınlatma, su, giyim, eğitim, telefon, kültür gibi temel gereksinimleri için yapması gereken ve yoksulluk sınırı olarak nitelendirilen harcama tutarı ise haziran ayında 1601.14 YTL olarak hesaplandı. Yoksulluk sınırı geçen yılın aynı döneminde 1442.11 düzeyinde bulunuyordu. 
     
     "SABİT GELİRLİLER İÇİN GEÇİM ŞARTLARI DEĞİŞMEDİ" 
     Türk-iş açıklamasında, ülke gündeminde ön plana çıkan ve tartışılan konular zaman içinde değişmekle birlikte, dar sabit gelirli kesimler için "geçim şartlarının değişmediği ve ağırlığı giderek yaygınlaşan isizlik sorunuyla birlikte gündemdeki yerini koruduğu" kaydedildi. Açıklamada, "Yılın ilk altı ayı itibariyle açlık sınırı 13 lira ve yoksulluk sınırı 39 lira artış gösterirken, IMF tarafından yüksek bulunan Türkiye’deki asgari ücret halen aylık 350.15 lira olarak uygulanmaktadır. 2005 yılının başında net asgari ücret bütün bir yıl için günlük 1 YTL olarak artırılmıştır" denildi. 
     Haziran ayında gıda harcaması çalışmasına temel alınan beslenme kalıbında yer alan ürünlerin büyük bölümünün fiyatında bir değişiklik olmazken, kuru fasulye ve kırmızı mercimekte yüzde 20’lere varan oranda fiyat gerilemesi tespit edildi. Açıklamada, bazı bakliyat ürünlerinde görülen fiyat gerilemesinin mutfak harcamasını düşürdüğü kaydedildi. 
     Gıda harcaması tutarında değişim yaşanmamasında özellikle yaş sebze ve meyve fiyatlarında bir değişim olmamasının da etkili olduğu ifade edildi. 
     
</TEXT>
</DOC>
