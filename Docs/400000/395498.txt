<DOC>
<DOCNO> 395498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy26.html </URL>
<DATE> 2005/11/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
ABD, Gül'ün Suriye'ye ileteceği mesajlar konusunda Türkiye ile hemfikir 
</HEADLINE>
<TEXT>

     ABD’nin Ankara Büyükelçiliği, Dışişleri Bakanı ve Başbakan Yardımcısı Abdullah Gül’ün Suriye ziyareti sırasında ileteceği mesajlar konusunda Türkiye ile aynı görüşleri paylaştıklarını bildirdi. 
     ABD’nin Ankara Büyükelçiliği’nden üst düzey bir yetkili, AA muhabirine yaptığı açıklamada, Gül’ün Suriye ziyareti hakkında önceden haberdar edildiklerini, bu ziyaret öncesinde Türk ve Amerikalı yetkililerin ziyaretin içeriğini konuştuklarını kaydetti. 
     Gül’ün Suriye tarafına ileteceği mesajlar konusunda hemfikir olduklarını ifade eden Amerikalı yetkili, bu mesajların, Suriye’nin terörizme destek vermemesi, Irak ve Lübnan’ın içişlerine karışmaması ve özellikle de Hariri suikastıyla ilgili soruşturmada uluslararası toplumla işbirliği yapması konularında olduğunu söyledi. 
     
</TEXT>
</DOC>
