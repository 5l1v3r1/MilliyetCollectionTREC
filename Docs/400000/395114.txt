<DOC>
<DOCNO> 395114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko36.html </URL>
<DATE> 2005/11/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Doany Türk Telekom'da şu anda kimse işten çıkarılmayacak 
</HEADLINE>
<TEXT>

     Türk Telekom'un yeni Yönetim Kurulu Başkanı Paul Doany, 8. veya 9. yılda Türk Telekom'a yatırdıkları parayı geri alabileceklerini düşündüklerini bildirdi. 
     Doany, düzenlenen basın toplantısında, imtiyaz süresinin sonunda varlıkların devri konusundaki sorular üzerine, ihale sürecinin bir imtiyaz anlaşmasını içerdiğini söyledi. 
     Kesin ve belirgin olan ihale şartlarının içeriğinin daha önceden bilindiğini belirten Doany, imtiyaz sözleşmesinin vakti gelince yenileneceği beklentisi içinde olduklarını, yenilenmezse bunun o zaman değerlendirilecek bir konu olduğunu vurguladı. 
     Doany, ''Yenilenme tarihinde ben 72 yaşında olacağım ve emekli olmayı ümit ediyorum. İmtiyaz anlaşması yenilenmezse o zaman karar verici olan benden daha akıllı ve genç olacaktır'' şeklinde espri yaptı. 
     Aynı yöndeki bir başka soru üzerine Doany, yenilenme konusunun 20. yılda tartışılacak bir konu olduğunu, bugünden tartışmanın anlamının bulunmadığını kaydetti. 
     Doany, bugün bu konuda bir anlaşmazlık, kendileri için bir karmaşıklık, belirsizlik bulunmadığını bildirdi. 
     ''Türk Telekom'da şişmiş bir kadro olduğu iddia ediliyor. Bu büyük orduyla çalışmaya devam edecek misiniz '' şeklindeki soruyu Doany, ''Cevabım evet'' şeklinde yanıtladı. 
     Doany, aynı yöndeki bir başka soru üzerine, şu anda kimsenin işten çıkarılmayacağını bildirdi. 
     Türk Telekom'un daha önce gönüllü işten ayrılma planı bulunduğunu anımsatan Doany, ''Türk Telekom'un aldığı kararlara saygı duyacağız. Şirketin yöneticileri ve çalışanlarıyla görüştükten sonra bir değişiklik olursa bildireceğiz'' diye konuştu. 
     Doany, bazı Türk Telekom çalışanlarının protestolarının hatırlatılması üzerine de yasal tepkilerin, çalışanların hakları olduğunu ifade etti. 
     
     AVEA 

     Paul Doany, Avea Genel Müdürü'nün değişip değişmeyeceğine ilişkin bir soru üzerine de Türk Telekom'u dün devraldıklarını anımsattı. 
     Türk Telekom'un iştiraki olan Avea'nın Yönetim Kurulu toplantısının yapılacağını belirten Doany, ''Avea'da şu anda genel müdür pozisyonunda bir değişiklik yapılmayacak'' dedi. 
     Basın toplantısında Doany'e Telecom Italia'nın, Avea hisselerini Oger Telecom'a satmayı düşünüp düşünmediğine ilişkin bir soru yöneltildi. 
     Doany, Telecom Italia'nın daha önce yayınladığı bültende, Türk Telekom'un Avea hisselerini alabileceği veya bu olmadığı takdirde Avea hisselerinin Oger Telecom'a geçebileceği yönünde iki seçenekten bahsedildiğini anımsattı. 
     Doany, imtiyaz süresi içinde bir hisse satışının söz konusu olup olmayacağına ilişkin bir soru üzerine, bunun hem Türk Telekom'daki Hazine payı hem kendileri için bazı özel şartlar altında olabileceğini bildirdi. 
     Türk Telekom'a yapacakları 3.5 milyar dolarlık yatırımın ne kadarlık bir istihdam yaratacağına ilişkin soru üzerine Doany, 3.5 milyar dolarlık sermaye rakamının, önemli bir rakam olduğuna işaret ederek, binlerce kişiye iş fırsatı yaratacağını vurguladı. 
     Doany, Türk Telekom'a yatırdıkları parayı ne kadar sürede geri alabilecekleri konusundaki soru üzerine de 8. veya 9. yılda yatırdıkları parayı geri alabileceklerini düşündüklerini söyledi. 
     Doany, borçlarını ödemeyen aboneler için de mevcut standart uygulamanın devam edeceğini, Türk Telekom'da yüksek oranda bir ödeme sorunu bulunduğunu zannetmediğini ifade etti. 
     Fiyatlama ve ADSL hizmetinin dağıtımıyla ilgili sorular üzerine de Doany, ADSL hizmetinde limitli-limitsiz kullanım konusunun fiyatlamada bir kafa karışıklığına yol açabileceğini belirterek, bu konuyu kısa sürede çözmeyi ümit ettiklerini kaydetti. 
     Basın toplantısına katılan Telecom Italia Grubu Başkan Yardımcısı ve Oger Telecom Yönetim Kurulu Üyesi Giampaolo Zambeletti de telekom dünyasının geleceğini sabit ve mobil hatların bütünleşmesinde gördüklerini vurguladı. 
     Telecom Italia'nın da, sabit ve mobil hatları bir araya getiren şirket olduğunu ve bütünleşme politikasına inandığını ifade eden Zambeletti, ''Telecom Italia olarak Avea'nın yakın bir gelecekte Türk Telekom'a katılmasını öngörüyoruz. Oger Telecom'la bu konuda işbirliği yaparak çalışıyoruz'' dedi. 

     
</TEXT>
</DOC>
