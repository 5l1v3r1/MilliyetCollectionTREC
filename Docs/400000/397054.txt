<DOC>
<DOCNO> 397054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy23.html </URL>
<DATE> 2005/11/22/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İtalya'dan Türkiye'nin AB üyeliğine tam destek 
</HEADLINE>
<TEXT>

     Cumhurbaşkanı Ahmet Necdet Sezer, resmi temaslarda bulunmak üzere Türkiye'ye gelen İtalya Cumhurbaşkanı Carlo Azeglio Ciampi ile Çankaya Köşkü'nde baş başa ve heyetler arası görüşmelerde bulundu. 
     Sezer, görüşmelerin ardından yapılan ortak basın açıklamasında, Türkiye ile İtalya arasındaki ilişkilerin kusursuz sayılabilecek düzeyde olduğunu, iki ülkenin Avrupa'da ve dünyada, istikrar ve gönence önemli katkıda bulunduğunu ifade etti. 
     Cumhurbaşkanı Sezer, iki ülkenin tarihe dayanan güçlü bağları, Avrupa ve Akdeniz'deki konumları ve paylaştıkları evrensel değerlerin, birçok alandaki etkin işbirliğinin daha da güçlenmesi için sağlam bir temel oluşturduğunu kaydetti. 
     Ciampi ile kapsamlı görüşmelerde bulunduklarını belirten Sezer, görüşmelerde ikili ilişkilerle bölgesel ve uluslararası gelişmelerin yanı sıra her alandaki işbirliğinin daha ileri bir aşamaya ulaştırılmasına yönelik olanakların ele alındığını söyledi. 
     Türkiye ile İtalya arasındaki ticaretin geçen yıl 11,5 milyar dolara ulaşmasının sevindirici bir gelişme olduğunu ifade eden Sezer, İtalya'nın hem dış satımda, hem de dış alımda en ön sıralarda bulunduğunu belirtti. 
     Sezer, Ciampi'nin geniş bir işadamı heyetiyle Türkiye'yi ziyaret etmesinin, üst düzeydeki ekonomik ilişkilerin daha da geliştirilmesi yönündeki Türkiye'nin güçlü istencinin İtalya tarafından da paylaşıldığını gösterdiğini belirtti. 
     Cumhurbaşkanı Sezer, Ciampi'nin de katılımıyla Türk ve İtalyan işadamları arasında İstanbul'da gerçekleştirilecek temasların ekonomi ve ticaret alanlarındaki işbirliğine daha da ivme kazandıracağını belirtti. 
     Görüşmede ayrıca, kültür, turizm, savunma ve eğitim alanlarında var olan işbirliğini daha ileriye götürme kararlılığının vurgulandığını söyleyen Sezer, iki ülkenin başta NATO olmak üzere, uluslararası kuruluşlarda da yararlı ve anlamlı bir işbirliği yaptığını kaydetti. 
     Sezer, bu kapsamda, Ciampi'ye, Türkiye'nin AB üyeliğine verdiği açık ve güçlü destekten ötürü teşekkür etti. 
     
     CIAMPI'NİN AÇIKLAMASI 

     Ciampi de, yaptığı açıklamada, demokrasi, insan hakları ve temel özgürlüklere saygı ile hukukun üstünlüğü ilkelerinin hakim olduğu bilinen AB'ye Türkiye'nin üyeliğini İtalya olarak kuvvetli şekilde desteklediklerini kaydetti. 
     Türkiye'de kendisi ve heyetine gösterilen konukseverlikten dolayı teşekkür eden Ciampi, ziyaretinin amacının Türkiye ile mevcut ilişkileri sağlamlaştırarak, sadece siyasi değil, ekonomik ve kültürel ilişkileri de pekiştirmek olduğunu belirtti. 
     Ciampi, iki ülkenin birbirine dostluk ve tarihten gelen ilişkiler çerçevesinde bağlı olduğunu kaydetti ve İtalya'nın Türkiye'nin en büyük ikinci ticaret ortağı olduğunu hatırlattı. 
     Türkiye'nin en önemli enerji nakil hatlarının üzerinde olduğuna dikkati çeken ve bunun doğrudan yatırım ile ortak sanayi kuruluşlarına imkan verdiğini belirten Ciampi, Bakü-Ceyhan petrol boru hattının açılışının bu sözlerinin kanıtı olduğunu söyledi. 
     Konuk Cumhurbaşkanı, kültürel ilişkilerin geliştirilmesi için de mevcut imkanların en iyi şekilde kullanılması gerektiğini, çalışmaları süren kültürel ve bilimsel alanlarda işbirliği anlaşmalarının yanı sıra eğitim alanında da çeşitli işbirliği olanakları üzerinde görüş birliğine vardıklarını kaydetti. 
     Türkiye ve İtalya'nın 50 yıldır NATO'da ortak olduğunu ve iki ülkenin diğer uluslararası örgütlerde de birlikte faaliyet gösterdiğini hatırlatan Ciampi, Türkiye'nin AB'ye yaklaşımı çerçevesinde İtalya-Türkiye işbirliğinin yeni bir ivme kazandığını belirtti. 
     Bu sürecin Türkiye'nin tam üyelik müzakerelerine başlamasıyla hız kazandığına işaret eden Ciampi, İtalya olarak Türkiye'nin AB üyeliğini kuvvetli şekilde desteklediklerini kaydetti. 
     Ciampi, AB'nin siyasi, ekonomik ve kültürel bir birlik olarak algılanması ve üye sayısının giderek artması göz önüne alınarak kurumsal yapılanmasının yenilenmesi gerektiğini, bunun gerçekleşmemesi halinde eski üyelerin yanı sıra aday ülkelerin de beklentilerinin boşa çıkmasının söz konusu olabileceğini kaydetti. 
     İtalya Cumhurbaşkanı, Sezer ile Akdeniz bölgesindeki olanaklardan da söz ettiklerini belirterek, Akdeniz'e kıyısı olan tüm ülkelerin katılımıyla bu bölgenin bir barış bölgesi olması ve Ortadoğu sorununun da çözümlenmesi gerektiğini bildirdi. 
     Türkiye ile İtalya'nın Batı ile İslam ülkeleri arasındaki ilişkilerin gelişmesine destek verdiğini hatırlatan Ciampi, bu çerçevede olası bir medeniyetler çatışmasına yol açacak şartları engellemek ve halklar arasında uyum sağlamak gerektiğini kaydetti. 
     Ciampi, görüşmelerde Irak'ın toprak bütünlüğünün korunması ve aynı zamanda terörle mücadele etme gereği konularını ele aldıklarını, Sezer ile ayrıca BM odaklı etkin bir sistemin gerçekleşmesi konusunda aynı vizyona sahip olduklarını teyit ettiklerini kaydetti. 
     Cumhurbaşkanı Ciampi, BM'nin 21. yüzyılın gerçeklerine uyum sağlamasını mümkün kılacak uluslararası toplumun desteğine de ihtiyaç olduğunu sözlerine ekledi. 
     
     CIAMPI - ERDOĞAN BULUŞMASI 

     İtalya Cumhurbaşkanı Carlo Azeglio Ciampi, Başbakan Recep Tayip Erdoğan ile Hilton Oteli'nde yaptığı görüşmede, "Avrupa Birliği" kavramının ülkeler arası kamplaşmayı da ortadan kaldırdığını söyledi. 
     Ciampi, "AB kavramı ülkeler arası kamplaşmayı da ortadan kaldırmaktadır. AB ile birlikte kamplaşma yerini işbirliğine terketmektedir. Bu nedenledir ki Türkiye'nin AB üyeliğinde bizler çok büyük yarar görüyoruz" dedi. 
     AA muhabirlerinin edindiği bilgilere göre, İtalya Cumhurbaşkanı Ciampi, görüşme sırasında Türkiye'nin İtalyan yatırımcılar açısından da cazip bir ülke olduğuna değindi. 
     Ciampi ziyareti sırasında, İtalyan iş adamları ve sanayicilerinden yaklaşık 400 kişinin kendisine eşlik ettiğini hatırlatarak, "Bu kişilerin Türkiye'ye benimle birlikte gelmeleri de ülkenizi yatırım ve iş imkanları açısından ilgi çekici bulmalarından kaynaklanmaktadır" diye konuştu. 
     Başbakan Recep Tayyip Erdoğan'ın ise görüşme sırasında Cumhurbaşkanı Ciampi'ye, Türkiye'deki ekonomik gelişmeler hakkında bilgi verdiği öğrenildi. 
     Görüşmede, başta Irak ve Filistin olmak üzere Ortadoğu sorunu da gündeme geldi. 
     Başbakan Erdoğan, Türkiye'nin İtalya ve Yemen ile birlikte, 'Demokrasiye Yardım Grubunda' yer aldığını hatırlatarak, "Biz bu bölgeye istikrar ve refahı getirmek istiyoruz. Demokrasiye Yardım Grubu'nda yer almamızın nedeni de budur" dedi. 
     Erdoğan, söz konusu inisiyatifin daha işlevsel kılınabilmesi için diğer ülkelerin katkısının sağlanmasının da önemli olduğunu dile getirdi. 
     
</TEXT>
</DOC>
