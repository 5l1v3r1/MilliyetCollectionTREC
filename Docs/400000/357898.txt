<DOC>
<DOCNO> 357898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas06.html </URL>
<DATE> 2005/07/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Alpler'in göbeğinde 'kanser vadisi' 
</HEADLINE>
<TEXT>

     SAADET ORUÇ Paris DHA 

      FRANSA’da büyük şehirlerde yaşaşanların dinlenmek ve biraz da dağ havası almak için zaman zaman ’kaçtığı’ Fransız Alpler’indeki Albertville kasabası, kanser vakalarının giderek artması nedeniyle ’mikroplu cennet’ olarak anılmaya başlandı. 
     Küçük kentin yakınlarında bulunan Gilly-sur-Isere katı atık arıtma tesislerinin, zaman zaman da filtresiz çalışmanın etkisiyle, havayı kirleterek lösemi ve göğüs kanseri başta olmak üzere çeşitli kanser vakalarının artmasına neden olduğu kaydedildi. Paris-Match dergisinin haberine göre, bölge sakinleri yıllar önce Gilly-sur-Isere tesislerinin analiz edilmesini istedi, ancak Albertville Belediye Başkanı pahalı olacağı gerekçesiyle bu talebi geri çevirdi. 
     Yıllarca yetkilileri gereken analizleri yapmaya ikna edemedikten sonra, 2001 yılında belediye seçimleri yaklaşırken, belediye başkanını 19’u kanserlilerden oluşan bir listeyle seçime girmekle tehdit edince, analizlere start verildi, ancak bunun için mücadele veren hastaların bir kısmı sonucu öğrenemeden hayatlarını kaybetti. 
     Bacanın analiz edilmesiyle çıkan sonuç ise oldukça ürkütücü oldu Tolere edilebilir değerin 13 bin katı. Bunnu üzerine 2001’de acilen kapatılmasına rağmen, tesisin zararlı etkisinin devam ettiği belirtiliyor. Uzmanlar, vadinin eski haline kavuşması için uzun yıllar geçmesi gerektiğini belirtirken, kanserli 300 hasta kurdukları dernekle hukuk mücadelesine başladı. Bu hukuk savaşında, yerel yöneticilerin ve valilerin yanısıra, 3 eski çevre bakanı da sanık olarak karşılarında. 
     
</TEXT>
</DOC>
