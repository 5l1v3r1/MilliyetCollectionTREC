<DOC>
<DOCNO> 395781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy01.html </URL>
<DATE> 2005/11/17/ </DATE>
<TIME> 04.10 </TIME>
<AUTHOR>  </AUTHOR>
<HEADLINE>
Gül, Suriye'ye gerekli mesajları verdi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Suriye ziyaretinin amacının BM Güvenlik Konseyi kararlarının süratli ve tam uygulanmasına katkı sağlamak olduğunu söyleyerek, verdiği mesajları Suriye Cumhurbaşkanı Beşşar Esad'ın anlayışlı bir şekilde aldığını söyledi. 
     Gül, günübirlik çalışma ziyareti çerçevesinde gittiği Suriye'den dönüşünde Esenboğa Havaalanı'nda kısa bir açıklama yaptı. 
     Lübnan eski başbakanı Refik Hariri'nin suikasti ile ilgili bir soruşturma komisyonu kurulduğunu ve bu komisyonun sunduğu raporun BM tarafından kabul edildiğini hatırlatan Gül, komisyonun çalışma sürecinin 15 Aralık'a kadar uzatıldığına da dikkat çekti. 
     Gül, sözlerini söyle sürdürdü ''Bölgemizde olup bitenlerin tecrübesiyle hareket ederek, şunu biliyoruz ki eğer sorunlar kronikleşmeden halledilmezse, katkı sağlanmazsa, daha sonra içinden çıkılmaz hale geliyor'' Gül, Suriye ziyaretini BM Güvenlik Konseyi'nin verdiği zamanın giderek azaldığını göz önünde tutarak uzun süredir düşündüklerini söyleyerek, ziyaretin altyapısını geçen haftaki Bahreyn ziyareti sırasında olgunlaştırdıklarını kaydetti. 
     Ziyaret hakkında Cumhurbaşkanı Ahmed Necdet Sezer ve Başbakan Recep Tayyip Erdoğan'ın da görüşlerini aldığını belirten Gül, daha sonra şunları kaydetti 
     ''Ziyaretimin amacı BM Güvenlik Konseyi kararlarının süratli ve tam olarak uygulanmasını katkı sağlamaktır. Ziyaretimin faydalı olduğuna inanıyorum. Sayın Esad ile görüşmem tamamem samimi bir ortam içinde oldu. Görüşlerimizi aktardık, umarım bölgedeki sorunların çözümüne katkısı olur'' Bakan Gül, soru üzerine ziyaretinin faydalı olduğuna inandığını tekrarlayarak, aktardığı görüşleri Esad'ın anlayışlı bir şekilde aldığını kaydetti. 
     Bu arada diplomatik kaynaklardan edinilen bilgiye göre Gül, Essad'a uluslararası toplumun ve BM'nin Hariri suikasti ile ilgili kendilerinden beklenileni yerine getirme telkininde bulundu. 
     Suriye'nin BM ile işbirliği içinde olduğuna dair ikna edici bir işaret vermesi gerektiğini de Esad'a ileten Gül, Irak konusunda da işbirliği yapılmasını gerektiğini söyledi. 
     
</TEXT>
</DOC>
