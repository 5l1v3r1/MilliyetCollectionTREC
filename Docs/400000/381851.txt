<DOC>
<DOCNO> 381851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun25.html </URL>
<DATE> 2005/09/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İşte Çerçeve Belgesi'nde Türkiye aleyhine planlanan değişiklikler 
</HEADLINE>
<TEXT>

     AB Daimi Temsilciler Komitesi COREPER , 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'ne ilişkin tartışma ve pazarlıkları perşembe günkü toplantısının gündemine aldı. 
     COREPER'in yarınki toplantısında, AB'nin iç konuları ele alınacak. 
     AB'nin yürütme organı olan AB Komisyonu tarafından hazırlanarak 29 Haziran'da onaya sunulan Müzakere Çerçeve Belgesi'nin, 3 Ekim'de müzakerelerin resmen başlamasından önce, AB karar organı olan AB Konseyi tarafından onaylanması gerekiyor. 
     AB üyesi ülkelerin daimi temsilcilerinden oluşan COREPER bünyesinde sürdürülen pazarlıklar çerçevesinde, AB Komisyonu'nun onaya sunduğu belgede bazı değişiklik ve eklemeler yapıldığı biliniyor. 
     Müzakere Çerçeve Belgesi'nde, özellikle Kıbrıs Rum kesimi, Yunanistan, Avusturya ve Fransa'nın ısrarlı girişimleri sonunda, ''AB'nin hazım gücü'' konusuna değinen ifadelere ağırlık kazandırılmak ve ''AB hazır olmazsa Türkiye hazır olsa bile giremez'' mesajı yansıtılmak isteniyor. 
     Belgeye, Rum kesiminin NATO üyeliğinin Türk vetosuyla engellenmesine son vermek amaçlı bazı ifadelerin sokulması da hedefleniyor ve ''Türkiye'nin, AB üyelerinin uluslararası örgütlere katılımlarını engellememesi gereğine'' değiniliyor. 
     Avusturya'nın, ''imtiyazlı ortaklık'' öneri ve seçeneğini belgeye sokturmaya yönelik ısrarlı tavrı da devam ediyor. 
     Belgede, müzakerelerin Türkiye ile ''25 AB üyesi devlet'' arasında yapılacağına ilişkin vurgunun güçlendirilmesinin de söz konusu olduğu gözlemleniyor. 
     Brüksel'de kaynaklar, COREPER'de Avusturya'nın ikna edilmesinin ve bu ''son engel''in aşılmasının önemine değinirken, üzerinde uzlaşma sağlanacak Müzakere Çerçeve Belgesi'nin ''yazılı onay'' sürecine sokularak 3 Ekim sabahına hazır olabileceğini veya 3 Ekim'de, Lüksemburg'da toplanacak AB Genel İşler Konseyi'nin gündeminde, ''tartışmasız onaylanacak'' maddeler arasına girebileceği ifade ediliyor. 
     COREPER'de uzlaşma sağlanamaması halinde belgeye ilişkin tartışmaların 3 Ekim'de, dışişleri bakanları düzeyindeki AB Konseyi'ne taşınması olasılığı bulunuyor ancak bu, AB Dönem Başkanı İngiltere tarafından şiddetle reddediliyor. 
     
</TEXT>
</DOC>
