<DOC>
<DOCNO> 373488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/gun07.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre 'küresel' boyut 
</HEADLINE>
<TEXT>


Terörle Mücadele Yasası, 'önleyici kolluk' uzlaşmazlığına neden oldu. Komisyon üyelerinden bazıları 'Talepler kötü sonuçlar doğurabilir' derken, güvenlik güçleri yetki artırımından yana 

GÖKÇER TAHİNCİOĞLU Ankara 

Terörle mücadelede yeni tedbirler almak amacıyla üzerinde çalışılan Terörle Mücadele Yasası TMY , "önleyici kolluk" uzlaşmazlığına neden oldu. 
Adalet Bakanlığı bünyesinde, Genelkurmay Başkanlığı, Emniyet Genel Müdürlüğü ile MİT'ten temsilcilerin de katılımıyla oluşturulan komisyona kurumlardan gönderilen öneriler, oluşturulan bir alt komisyonca paket haline getirildi. Önerilerden bazıları şöyle 
Bölgesel iletişim ve haberleşme olanakları sınırlandırılabilsin.Kişinin, bir yerleşim yerinde veya bir yerde bulunması engellenebilsin.CMK'dan farklı olarak, fotoğraf ve parmak izi arşivlenebilsin.Örgüte ait amblem, renk ve işaretleri taşıyanlar propagandadan ceza alsın. 
Antalya'da önceki hafta toplanarak paketi değerlendiren komisyon, kesin bir sonuca varamadı. Bazı komisyon üyeleri, söz konusu "önleyici kolluk" önerilerinin uygulama olanağının bulunmadığını, örnek alınan İngiltere'nin de bu önlemleri IRA'ya değil küresel El Kaide terörüne karşı aldığını belirtti. Bu üyeler, Anayasa değişikliği de gerektirebilecek taleplerin kötü sonuçlar doğurabileceğini bildirdi. Güvenlik güçleri ise, yetki artırılmazsa yasa değişikliğinin anlamını yitireceğini savundu. 
Bazı üyeler, Genelkurmay'ın üzerinde durduğu "örgüt propagandası" düzenlemesinin yeni TCK'da "örgütün ve amacının propagandası" şeklinde yer aldığını, doğru uygulanırsa bunun yeterli olduğunu belirtti. 
TMY'deki terör tanımına "uluslararasılık" boyutunun eklenmesi benimsendi. Buna göre, bir başka ülkeye yönelik eylem yapan gruplar "terörist" sayılacak ve bunların Türkiye'deki uzantıları TMY'ye göre yargılanacak. Türkiye, söz konusu ülkeden de aynı tavrı bekleyecek. 



</TEXT>
</DOC>
