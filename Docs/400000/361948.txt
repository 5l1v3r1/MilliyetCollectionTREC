<DOC>
<DOCNO> 361948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/guncel/gun05.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı diplomat krizi 
</HEADLINE>
<TEXT>


Bir İranlı diplomatın gözaltına alınmak istenmesi, Dışişleri'nin müdahalesiyle engellendi. Misillemeden çekinen yetkililer, 'hiç girmemiş' gibi işlem yaparak diplomatı 'sınır dışı' etti 

Tolga Şardan 

Arjantin İnterpolü tarafından 1998'den bu yana kırmızı bültenle aranan İranlı diplomat Masaud Amiri, Türk İnterpolü'nün verdiği talimatla havalimanında gözaltına alındı. Amiri'nin hemen sınır dışı edilmesiyle olay, diplomatik krize neden olmadan çözüldü. 
Alınan bilgiye göre Amiri, Ankara'daki bir toplantıya katılmak amacıyla 6 Temmuz'da İran'dan İstanbul Atatürk Havalimanı'na geldi. Ülkeye giriş yapacağı sırada kırmızı diplomatik pasaport kullanan Amiri'nin, Arjantin İnterpolü tarafından 1998'den bu yana kırmızı bültenle arandığı ortaya çıktı. 
Havalimanı polisi, Ankara'ya yazı yazarak Türk İnterpolü'nden görüş istedi. Türk İnterpolü de, Dışişleri Bakanlığı'na bilgi vermeden, Atatürk Havalimanı Emniyet Şube Müdürlüğü'ne yazı göndererek, Amiri'nin tutuklanma amacıyla gözaltına alınması talimatı verdi. 
Ankara'dan gelen yazı üzerine havalimanında bekletilen Amiri'nin gözaltına alınması işlemlerine başlandı, ancak olay Ankara'da krize neden oldu. Dışişleri'nin olayı öğrenmesiyle kurumlar arasında telefon diplomasisi başladı. Dışişleri'nin yanı sıra İçişleri Bakanlığı da devreye girdi. 

Sanki hiç gelmedi 
Dışişleri'nin, gözaltı işleminin yasal olmadığını belirtmesi üzerine bu kez havalimanı polisi sıkıntı yaşadı. 
1963 tarihli Viyana Sözleşmesi'ndeki "kırmızı pasaportlu diplomatların gözaltına alınamayacağı" hükmüne karşın, İranlı diplomatın İnterpol talimatıyla gözaltına alınmak istenmesinin, İran'daki Türk diplomatların gözaltına alınmasına neden olabileceği üzerinde durulunca, krizin çözülmesi benimsendi. 
Bu sırada İstanbul Atatürk Havalimanı Emniyet Şube Müdürlüğü, Ankara'dan gelen talimat üzerine Amiri için "sınır dışı" işlemi yaptı. Böylece Amiri için Türkiye'ye "hiç giriş yapmamış" gibi işlem yapıldı ve İran'la yaşanacak olası kriz çözülmüş oldu. 



</TEXT>
</DOC>
