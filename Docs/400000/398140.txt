<DOC>
<DOCNO> 398140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/bila.html </URL>
<DATE> 2005/11/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Terör zirveleri sıklaşacak 
</HEADLINE>
<TEXT>


Ankara, bir hafta sonra ikinci terör zirvesini yaptı. Bu kez katılım daha üst düzeyde oldu. Toplantıdan sonra yayımlanan kısa bildiride iki önemli mesaj yer alıyor 
1- Şemdinli olaylarının aydınlatılmasındaki kararlılığın sürdüğü, 
2- Bu olaylardan sonra gelişen ve yasalara uygun olmayan gösteri ve eylemlere müsamaha edilmeyeceği. 
Bildiri iki taraflı bir duyarlılık içeriyor. 
Şemdinli olayının aydınlatılması, hükümetle asker arasında karar birliğinin bulunduğu dünkü zirveden de yansıtılmış oldu. Bunun temel nedeni, Şemdinli olayının Susurluk'a benzetilmesi ve devletin bu yönde itham ve zan altında kalması. Bu izlenimin silinmesi Şemdinli olayının asker-sivil bütün boyutlarıyla açığa çıkarılmasına bağlı. Devletin zirvesinin bu gerçeğin farkında olduğu görülüyor. Bu nedenledir ki, bildiride, Şemdinli'yle ilgili yargı sürecine bütün kişi ve kuruluşların, sivil toplum örgütlerinin katkıda bulunması isteniyor. Kim, ne biliyorsa, yargı sürecine aktarması bekleniyor. 

Yaygınlaşma kaygısı 
Dünkü zirveye de yansıyan temel kaygılardan biri, Şemdinli, Yüksekova ve Hakk ri'de meydana gelenlerin yaygınlaşması. PKK'nın ve siyasi alandaki yandaşlarının bu yönde çaba göstermesi. Olayların giderek bir "sivil itaatsizlik serhildan " gösterilerine dönüştürülmesi, Filistin görüntülerinin yaratılması. 
Zirve, Şemdinli olayının aydınlatılması kadar sonrasında yansıyan görüntülerin tekrarlanması konusunda da duyarlı. Bu nedenle zirvede alınan kararlardan biri, bu olayların yaygınlaşmasını önlemek amacıyla güvenlik dahil bütün önlemlerin alınması, güçlendirilmesi. Bölgede provokasyona uygun ortamın giderilmesi, tansiyonun düşürülmesi. 

Terör ilk sırada 
Dünkü zirvede alınan kararlar, terörle mücadelenin Ankara gündeminin ilk sırasına yükseldiğini gösteriyor. Bu bağlamda zirvenin kararlaştırdıkları şöyle sıralanabilir 
1- Güvenlik zirvesinin dünkü katılım düzeyinde daha sık toplanması, 
2- Dışişleri Bakanı Abdullah Gül başkanlığındaki Terörle Mücadele Yüksek Kurulu'nun sık sık toplanması sekretaryasının yerleşik hale getirilip güçlendirilmesi bir anlamda Başbakanlık'ta kurulması talep edilen terörle mücadele özel biriminden beklenen işlevin bu kurul tarafından görülmesi, 
3- Şemdinli olayının adli sürecine her kesimden katkı sağlanması, 
4- Hakk ri başta olmak üzere bölgeye yönelik ekonomik projelerin özel olarak planlanması ve bütçelenmesi yeni Hakk ri Valisi Ayhan Nasuhbeyoğlu'nun daha önceki çalışmalarında geliştirdiği tarımsal yatırım ve sınır ticaretinin geliştirilmesi gibi projelerin öncelikle fonlanması . 
İçişleri Bakanı Abdülkadir Aksu ve Jandarma Genel Komutanı Org. Fevzi Türkeri'nin Şemdinli olaylarının gelişimi hakkında verdikleri detaylı bilgiler ve Adalet Bakanı Cemil Çiçek'in adli süreçle ilgili olarak yaptığı sunuş sonrasında alınan kararlar, Ankara'nın projektörlerini Güneydoğu'ya çevireceğini gösteriyor. 
Ankara'da terör zirvelerini daha sık göreceğiz. 



</TEXT>
</DOC>
