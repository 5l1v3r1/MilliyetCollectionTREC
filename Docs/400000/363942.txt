<DOC>
<DOCNO> 363942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/ekonomi/aeko.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapı Kredi'de çözüm olacağına inanıyorum' 
</HEADLINE>
<TEXT>


Cumhurbaşkanı Sezer'in YKB'yi ilgilendiren maddeyi veto etmesini değerlendiren BDDK Başkanı Tevfik Bilgin, bugüne kadar olduğu gibi tarafların iyi niyetiyle çözüme ulaşılacağını söyledi 

Finans Sohbetleri KADİFE ŞAHİN 

Bankacılık Düzenleme ve Denetleme Kurumu BDDK Başkanı Tevfik Bilgin, Cumhurbaşkanı Ahmet Necdet Sezer'in Bankacılık Yasası'nda Yapı Kredi'nin Çukurova Grubu tarafından Koç Finansal Hizmetler'e satılmasında şartlardan biri olan banka sandığının SSK'ya devrini içeren maddeyi veto etmesinin sorun yaratmayacağına inandığını söyledi. 
Bankanın hisselerinin yüzde 57.4'nün KFS'ye devredilmesi amacıyla son iki yılda yapılan çalışmalarda yaşanan sorunların tarafların iyi niyetiyle çözümlendiğini söyleyen Bilgin, gelinen son noktada bu iyi niyetin etkili olacağını ve YKB'nin satışında herhangi bir sorun yaşanmasını beklemediğini kaydetti. 
Bankacılık Yasası'nda bankaların çalışanlarına ait olan sağlık ve sosyal yardım, emeklilik, ihtiyat ve tasarruf sağlama amaçlarıyla kurulan sandık ve vakıflar açıklarının kapatılması için kaynak aktaramayacağını düzenleyen bir madde olduğunu belirten Bilgin, "Sayın Cumhurbaşkanı'nın onayından geçen bu madde uyarınca 2007'den itibaren bankalar sandıklarına kaynak aktaramayacaklar" dedi. 

Off shore şube açıyorlar 
Bankaların en temel sorunlarından birinin yüksek aracılık maliyetleri olduğunu söyleyen BDDK Başkanı Bilgin, bu maliyetlerin azaltılması için vergi düzenlemeleri yapılması gerektiğini söyledi. 
Bankaların topladıkları mevduatı krediye dönüştürme sürecinde üzerine yüklenen vergisel maliyetler nedeniyle zorlandığını ifade eden Bilgin, şu anda özellikle Bahreyn gibi merkezlerde vergi avantajlarından yararlanmak için off shore şube açıktıklarını bildirdi. BDDK Başkanı, Banka Sigorta Muameleleri Vergisi'nde BSMV yapılacak ayarlamaların yurtiçinde sağlanan vergi gelirlerine daha büyük katkıda bulunacağını belirtti. 

1- BDDK, bankalardan temiz k ğıdı isteyecek 
BDDK Başkanı Bilgin, kullandıkları bilgi teknolojileri konusunda bankalardan 'temiz k ğıdı' isteyeceklerini söyledi. İmar Bankası olayından sonra bankaların bilgi sistemlerini daha yakından izlediklerini belirten Bilgin, sistemin bütününü görmek için yapılacak çalışmada bağımsız denetim firmalarının sorumlu olacağını belirtti. Denetime ilişkin yönetmelik üzerinde çalışıldığını kaydeden Bilgin, geriye dönük kayıt, kayıt silmek, çift kayıt, şubeler ile merkez arasındaki bilgisayar iletiminin kalitesi üzerinde durduklarını söyledi. 

2- 'İmar olayı muamma olarak kalabilir' 
Bankacılık sisteminde bilgi teknolojileri konusunda yapılan denetim çalışmaları ister istemez İmar Bankası'nda yaşanan yolsuzluğu hatırlatıyor. İmar olayının bu çalışma sonucunda açıklığa kavuşup kavuşmayacağı konusunda Bilgin, umutsuz. "İmar Bankası olayı bilgi teknolojileri kullanılarak, çok zekice yapılmış ve dünyada benzeri olmayan bir olay" diyen Bilgin, olayın keşfinin mümkün olmayabileceğini söyledi. 
BDDK elemanlarının belgeler üzerinden iki yıldır yaptıkları çalışmaların devam ettiğini söyleyen Bilgin, ilgili devlet kurumlarının İmar Bankası olayına ilişkin çalışmalarının sürdüğünü söyledi. 

3- 'İstanbul Yaklaşımı küçüklere yaramadı' 
İstanbul Yaklaşımı'nda yasal sürenin haziranda bittiğini belirten Bilgin, 318 firma ile yapılan anlaşmaların toplam 6 milyar 21 milyon dolar tutarında olduğunu söyledi. Borçları yapılandırılan firmaların 217'nin büyük, 101'nin ise küçük şirket olduğunu belirten Bilgin, "Büyük firmaların tutarı 5.3 milyar dolar. İstanbul Yaklaşımı, istenilen ölçüde gerçekleşmemiştir" dedi. Türkiye'de birçok firmanın işletme sermayesi sorunu olduğunu belirten Bilgin, çözüm için Anadolu Yaklaşımı önerdi 
"Bankadan kredi almış, fabrikasını ipotek vermiş. Banka bu ipoteği çözmüyor firma da başka bir yerden ek bir kredi bulamıyor. İşletme öyle duruyor. Anadolu Yaklaşımı sadece işletme sermayesi problemi olan firmalar için uygulanabilir. " 

4- Bankalara promosyon uyarısı 
Krizlerden sonra oluşan yeni ekonomik ortamda bankacılıkta özellikle mevduat yarışında dikkat çeken bir rekabet yaşandığını söyleyen Bilgin şunları kaydetti 
"Bu rekabet kırıcı, yıpratıcı olabiliyor. Bunun örneklerini çeşitli enstrümanlarda, örneğin kredi kartlarında yaşadık. Daha sonra diğer kredi türlerinde de gördük. En son mevduatta da böyle bir yarış var. Özellikle, TL mevduat kapmak için yarışıyorlar." 
"Bankalarımız daha fazla mevduat toplamak için mevduat faizini de artırıyorlar" diyen Bilgin, mevduat kapma yarışında kamu kuruluşlarının maaş ödemeleri için yapılan promosyonlar konusunda şöyle konuştu "Bankalar kamu kuruluşlarının mevduatı ve maaş ödemeleri için girişimlerde bulunuyorlar. Bir kurumun maaş ödemesi karşılığında personelin analizini yapıp kredi kartı, diğer finansal ihtiyaçlarını karşılamak için girişimde bulunuyorsa çapraz satış olanakları yaratılıyor, bunda bir sorun yok. Ama ikinci nokta bence olmaması gereken nokta. Bakanlar Kurulu kararına göre mevduattan faiz dışında başka bir menfaat sağlanamaz. Merkez Bankası bunun alt düzenlemelerini yapmıştır. Bir kurumun mevduatını alıp karşılığında bu kuruma araba alıyorsanız, bina yaptırıyorsanız veya buna benzer sabit bir yatırım yapıyorsanız bu ek menfaat tanımına girer. Bu hoş bir şey değil." 

5- Konutta vadeye dikkat 
Bankaların 2000'de yaşanan krizden ders çıkardığını söyleyen Bilgin, konut kredilerinde vade uyumsuzluğunu dikkate alarak risklerini belirlediklerini anlattı. 
Bilgin, bankaların ortalama olarak 5 yıl vadede kaynak kullandırdığını belirterek, tüketicilerin dikkatli olmaları gerektiğini söyledi. Bilgin, alınan ev bedelinin yarısının ödenmesinin kredide sorun yaşanmaması açısından önemli olduğunu kaydetti. 


</TEXT>
</DOC>
