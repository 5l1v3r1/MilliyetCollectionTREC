<DOC>
<DOCNO> 386222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/axgun01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de 5 şehit 
</HEADLINE>
<TEXT>


Bölgede 350 kişilik PKK'lı terörist grubunu etkisiz hale getirmek amacıyla pazartesi günü başlatılan operasyonda çıkan çatışmada 5 er şehit oldu, 4 asker de yaralandı. 3 terörist ölü ele geçirildi 

FERİT DEMİR, ŞAHİSMAİL GEZİCİ Tunceli, Elazığ DHA 

Tunceli'de kış aylarında üslenmek için hazırlık yaptığı belirlenen teröristlere karşı Ovacık ile Hozat ilçeleriyle Kutuderesi ve Aliboğazı mevkilerinde 4. Komando Tugay Komutanlığı ile Tunceli Jandarma Komutanlığı'na bağlı birlikler helikopter desteğinde pazartesi günü operasyon başlattı. 

4 asker yaralandı 
Operasyonların ilk gününde Pertek ilçesine bağlı Aşağı Gülbahçe köyü yakınlarında bir grup PKK'lı teröristle sıcak temas sağlandı. Çıkan çatışmada 3 terörist öldürüldü. 
Bölgede teröristlerin bulunabileceği bölgeler karış karış taranırken dün 01.30 sıralarında Tunceli merkeze bağlı Çıralı Köyü yakınlarında teröristlerle, güvenlik güçleri arasında çatışma çıktı. Çatışmada piyade erler Oğuz Balıkçı Sivas , Melih Tuncer Bursa , Şener Karadede Ordu , Erhan Öz Denizli ve Halil Toparlı Mardin şehit oldu. Çatışmada Teğmen Ahmet Şentürk, Uzman Çavuş Hüseyin Durmuş, Onbaşı Hilmi Kılıç ve Er Orhan Çekiç de yaralandı. Yaralı askerler Elazığ Askeri Hastanesi'ne kaldırılarak tedaviye alındı. 
Çatışma bölgesine dün sabahtan itibaren yeni takviye birlikler sevk edilirken, Ahpanos Vadisi ve Kutuderesi'nin iç kesimlerinde teröristlerle sıcak temas sağlandı. 

Mardin'den Ordu'ya yas 
Tunceli'de şehit olan Piyade Çavuş Halil Toparlı, Piyade Onbaşı Oğuz Balıkçı, erler Erhan Öz, Melih Tuncer ve Şener Karadede'nin cenazeleri, Elazığ Asker Hastanesi'ne getirildi. Otopsinin ardından Toparlı'nın cenazesi Mardin'e, Balıkçı'nın cenazesi Sivas'a, Öz'ün cenazesi Denizli'ye, Tuncer'in cenazesi Bursa'ya, Karadede'nin cenazesi de Ordu'ya gönderilecek. Şehit askerler bugün memleketlerinde toprağa verilecek. 

'4 oğlum var hepsi feda olsun' 

RAMAZAN ÇETİN Denizli DHA 
Terhisine 1 ay kala şehit düşen Komando Er Erhan Öz'ün haberi memleketi Denizli'nin Acıpayam ilçesine bağlı Apa köyüne sabahın erken saatlerinde ulaştı. Aileye acı haberi İlçe Jandarma Bölük Komutanı Jandarma Yüzbaşı Yaşar Açıkbaş ile Askerlik Şube Başkanı Piyade Yüzbaşı Cemil Çelik verdi. Çelik, baba Bekir Öz'e 56 sarılıp başsağlığı dileğinde bulundu. Komutanlara sarılarak gözyaşı döken baba Öz de "Geride 4 oğlum var, hepsi vatana feda olsun" dedi. 

'Annenin rüyası gerçek oldu' 

ŞAKİR GÜREL Ordu DHA 
Jandarma Komando Er Şener Karadede'nin, Ordu'nun Çamaş ilçesinde yaşayan annesi Nermin 45 ve babası Cemil Karadede 55 haberi alınca sinir krizi geçirdi. 5 çocuğundan en küçüğünü şehit veren anne Karadede, oğlunu 2 ay önce rüyasında vurulurken gördüğünü belirterek, "Kötü bir şey olacağını hissettim. Rüyamı bu yüzden kimseye anlatamadım. Allah PKK'nın belasını versin" diyerek feryat etti. Baba Karadede de gözyaşları içinde "Vatan sağ olsun" dedi. 

Şehit olacağını annesine söyledi 

ŞERİF GÜRBAŞ Bursa DHA 
Şehit Jandarma Komando Er Melih Tuncer'in şehit olduğu haberi Bursa'nın İnegöl ilçesine bağlı Osmaniye köyünde oturan yakınlarını yasa boğdu. Isparta Komando Er Eğitim Alayı'ndaki acemi eğitimini 3 ay önce tamamlayan Tuncer'in şehit olduğu haberi anne Gülten Tuncer'e doktor kontrolünde söylendi. Ağabey Mahir Tuncer, kardeşinin Tunceli'ye gitmeden önce annesine, "Anne içime doğdu ben şehit olacağım. Hakkını helal et" dediğini söyledi. 

'Oğlum ölmedi bu düğünüdür' 

ADNAN AVUKA Mardin DHA 
Şehit Er Halil Toparlı'nın 20 Mardin'deki ailesi haberle yıkıldı. Amca Veysi Toparlı, yeğeninin vatan için şehit düştüğünü belirterek "Burada herkese sesleniyorum. Herkes aklını başına toplasın. Bu insanlara yazık" dedi. Oğlu için ağıtlar yakan anne Müzeyyen Toparlı da "Oğlum ölmedi, bugün onun düğünüdür. Allah onun hakkını kimseye bırakmayacak" diyerek gözyaşı döktü. 

'Mühendis olmak istiyordu' 

ERAYDIN AYTEKİN, HALİFE YALÇINKAYA Sivas DHA 
Komando Er Oğuz Balıkçı'nın şehit haberi de Sivas'ın Şarkışla ilçesi Uçuk köyünde büyük acıya neden oldu. 4 çocuklu ailenin en büyüğü olan ve 5 ay önce askere giden Balıkçı'nın şehit düştüğü haberiyle baba Alim Balıkçı şoka girdi, anne Hatice Balıkçı baygınlık geçirdi. Baba Balıkçı, "Askerden gelince üniversite sınavına girecekti. En büyük hayali bilgisayar mühendisi olmaktı" diyerek gözyaşı döktü. 


</TEXT>
</DOC>
