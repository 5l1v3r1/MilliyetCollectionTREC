<DOC>
<DOCNO> 357050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy26.html </URL>
<DATE> 2005/06/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fırat Halkı devlete sahip çıkmaya çağıran Baykal'ın yaklaşımı trajik 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, "CHP Genel Başkanı Deniz Baykal, halkı devlete sahip çıkmaya çağıran bir açıklama daha yapmıştır. Bu trajik bir yaklaşımdır. Halkımız devlete sahip çıkmak için AK Parti’yi iktidara getirdi" dedi. 
     Fırat, AK Parti Genel Merkezi’nde yaptığı basın toplantısında, Baykal’ın bugün yaptığı konuşmayı değerlendirdi. Fırat, şunları söyledi 
     "Baykal, halkı devlete sahip çıkmaya çağıran bir açıklama daha yapmıştır. Bu trajik bir yaklaşımdır. Halkımız devlete sahip çıkmak için AK Parti’yi iktidara getirdi. Eğer Baykal, halkın kendi lafına itibar edeceğini düşünüyorsa, anketlerdeki oy oranının izahını iyi yapsın. Milletimizin laik, demokratik, sosyal bir hukuk devleti olan ülkemizin bu esasları sonsuza kadar koruyacak, aynı zamanda küresel rekabete açık, güçlü, dinamik ve modern bir ülke olmasını istemektedir. 
     Bu vizyon bizim vizyonumuzdur. CHP’nin suyu bulandırma gayretlerine rağmen bu vizyonu hayata geçirmeye devam edeceğiz. 
     Baykal, demode yöntemlere başvurarak CHP’nin toplumdan kopuşu nedeniyle parti içinde oluşan gerilimi bastırabilmek için dışarıda gerilimi yükseltmeye çalışıyor. 
     Meclis tatile girdiğinde CHP’nin halkla yüzleşecek yüzü olmadığı için, son bir çırpınışla, siyaset üretmek yerine gerilim üretmeye çalışıyor. Halkımız bu 50 model siyaset anlayışına hiç ama hiç itibar etmeyecektir. Kimse kendi kıyametini genel kıyamete, kendi zaaflarını genel bunalıma çevirmeye kalkışmasın. Milletimiz her şeyi görüyor ve biliyor." 
     
     "BAYKAL, REJİM İLE SİSTEM AYRIMINI BİLMİYOR" 

     Fırat, CHP Genel Başkanı Baykal’ın kavramları, olguları ve ilkeleri birbirine karıştırmaya devam ettiğini ileri sürerek, şöyle konuştu 
     "Bir kere Baykal, en temel konulardan birini, rejim ile sistem ayrımını bilmiyor. AK Parti’nin daha iyi eğitim, daha iyi yasama faaliyeti, daha iyi sağlık hizmeti ve daha etkin sosyal adalet yaklaşımı gibi konularda sistemin işleyişini iyileştirmeye dönük çabalarını bir rejim meselesi gibi sunma gayreti artık çarpıtma düzeyine gelmiştir. 
     Türkiye Cumhuriyeti’nin, Anayasa ile güvence altına alınmış olan rejimin en büyük güvencesi AK Parti’dir. Ülkemizin rejimi, hem Anayasamızın, hem de tek tek vatandaşlarımızın her birinin vatandaşlık bilincinin teminatı altındadır. Bu konuda tereddüt yoktur. Rejim konusunu spekülasyon malzemesi yapmaya çalışanlar, en önce AK Parti’yi bulurlar. 
     Buna rağmen özellikle Baykal’ın ikide bir sistem tartışmalarını rejim tartışması gibi sunması bir kafa karışıklığı olmayı aşmış, aktif bir çarpıtma girişimi haline gelmiştir. Baykal’a sormak gerekir Bu çabanızla sistemin iyi işlemeyen tarafından beslenenleri himaye ettiğinizin farkında mısınız " Fırat, "Meclis’teki yasama faaliyetlerinin daha dinamik ve verimli hale getirilmesi için girişilen düzenlemeyi ’Cumhuriyet’in kazanımlarını feda etmek’ olarak nitelendiren bir zihniyetin Cumhuriyet’in kazanımları ve esasları konusundaki dar görüşlülüğünün ürkütücü olduğunu" söyledi. 
     Fırat, "Baykal dahil CHP sözcülerinin söylediği üzere aynı işlem daha önce yapılmıştır. O zaman kıyamet kopmamış, rejim bunalımı olmamış, sistem işlemiştir. Kaldı ki, rejim CHP’lilerin sandığı gibi kırılgan bir şey de değildir. Bizim bugün Anayasa Mahkemesi’nin önceki iptallerdeki tereddütlerini giderdiğimize inanıyorum. İsteyen yeniden Anayasa Mahkemesi’ne götürür" diye konuştu. 
     
     "TBMM’NİN HER KARARI SAYGINDIR" 

     Dengir Mir Mehmet Fırat, Baykal’ın AK Parti iktidarını normal dönemlerin dışındaki bir düzen olarak tanımlamasını da "Kendisinin ve partisinin demokrasi bilinç eşiğinin düşüklüğünü göstermektedir" sözleriyle değerlendirdi. 
     TBMM’nin savaş kararı verirken ne kadar saygınsa, başka bir karar verirken de o kadar saygın olduğunu vurgulayan Fırat, "Her ne kadar içerikleri farklı farklı olsa da şekil şartı itibariyle Meclis’in her kararı aynı değerdedir" dedi. 
     Genel Başkan Baykal ve CHP sözcülerinin sık sık muhalefet etme adına başta IMF olmak üzere uluslararası kurumlara "saldırmakta olduğunu" savunan Fırat, "Bu kurumlara karşı saldırarak muhalefet yapmak, dünyadan kopuk, statükocu, gelişim ve değişimde korkak bir zihniyetin yansımasıdır. Dünyadan kopuk, gelişmelere entegre olmamış, millilik ile dünyalılığı birbirine düşman gibi gören bu anlayışın Türkiye gerçekleriyle alakası olmadığı ve olmayacağı açıktır" diye konuştu. 
     Türkiye’nin temel siyasi doğrultusunda hiçbir problem olmadığını belirten Fırat, "Bunu halkımız çok iyi biliyor. Bir tek CHP bilmiyor. 
     Ayrıca halkımız, Türkiye’nin temel siyasi doğrultusunun kapalı toplum modeli, güdümlü demokrasi, Avrupa Birliği ve IMF karşıtlığı gibi fanatik yaklaşımlar olmadığını da çok iyi bilmektedir" dedi. 
     Fırat, YÖK Başkanı Prof. Dr. Erdoğan Teziç’in sözlerini değerlendirirken, "Kalkıp demagoji yaparak, işte efendim, Herkes çocuklarını ABD’ye gönderemiyor demek, bu basiretsizliklerini ve görevlerini yapmaktaki ihmallerini örtemez" dedi. 
     Fırat, AK Parti Genel Merkezi’nde düzenlediği basın toplantısında, Yükseköğretim Kurulu YÖK Başkanı Erdoğan Teziç’in sözlerini de değerlendirdi. Fırat, şunları söyledi 
     "İnsanların ABD’de tahsil edip etmemesi meselesi değil, Türkiye’de YÖK Başkanı Teziç’in başında bulunduğu üniversitelerinden hangisi ilk 500 üniversite arasında, kaç üniversitesi ilk 700 üniversite arasında. Teziç’in cevaplaması gereken soru budur. Kalkıp demagoji yaparak, işte efendim, Herkes çocuklarını ABD’ye gönderemiyor demek, bu basiretsizliklerini ve görevlerini yapmaktaki ihmallerini örtemez." 
     
     "HAKİMLİK SINAVINDA 70 NOT BARAJINI 300 KİŞİ AŞABİLDİ" 

     YÖK’ün öncelikle görevlerinin, Türk üniversitelerini çağdaş dünya üniversitelerinin seviyesine çıkarmak olduğunu ifade eden AK Parti Genel Başkan Yardımcısı Fırat, şu görüşlerini dile getirdi 
     "Yoksa, maalesef görülüyor ki Adalet Bakanlığı’nın açmış olduğu hakimlik test sınavında, ki hukukta test sınavı olmaz, 70 barajını aşmak gerektiği halde 6 bin kişiden 300’ü o barajı aşabilmiştir. Bu, üniversitelerimizin ve YÖK’ün ne durumda olduğunu göstermektedir. 
     İnanıyorum ki gerçek anlamda bir sınav olsaydı bu 300 sayısı belki 20’lerde, belki 30’larda kalacaktı. Eğer bu şekilde öğrenci yetiştirip 
     mezun etmeye devam ederlerse, inanıyorum ki belki yurtdışına gidemeyen insanlarımız, üniversiteye gidip ’beyaz yakalı" işsizler ordusuna katılmamayı tercih edeceklerdir. 
     Dolayısıyla problem buradadır. Halkın gözünden bu problemler kaçırılmaya çalışılmaktadır. Ama halkın temsilcileri olarak biz bunun peşini bırakmayacağız. Türkiye’deki yükseköğrenimi çağdaş düzeye getirmenin bütün altyapısını oluşturacak gerekli düzenlemeyi TBMM en kısa sürede yapacaktır." 
     
     "YAMA TUTMAYACAK HALE GELMİŞTİR" 

     Bir gazetecinin, YÖK Başkanı Erdoğan Teziç’in "ayaklanma" sözcüğü kullandığını ileri sürerek, değerlendirmelerini sorması üzerine Fırat, "Onu Teziç’e, Anayasa hukuk profesörlüğünü ne kadar yakıştırıyorsanız, o kadar yakıştırıyorum. Bir hukukçu olarak gerçekten hicap duyuyorum. Bir anayasa profesörünün ayaklanma, devlete, topluma karşı ayaklanma gibi bir tabiri çok üzücü" diye konuştu. 
     YÖK yasasını değiştirip değiştirmeyecekleri yönündeki bir soru üzerine Fırat, "YÖK’ün kurulduğu dönemden bugüne kadar hep problem olduğu" yanıtını verdi. Fırat, YÖK’le ilgili her yıl değişliklerin yapıldığını belirterek, "Ama artık bu yama tutmayacak hale gelmiştir. 
     Toplumun, vergileriyle ayakta tutuğu bu müesseselere mutlaka sahip çıkacağı kanısındayım" dedi. 
     
</TEXT>
</DOC>
