<DOC>
<DOCNO> 367864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur09.html </URL>
<DATE> 2005/08/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Grafiker kızın tecavüzcüsü yakalandı 
</HEADLINE>
<TEXT>

     Bahri KARATAŞ DHA 

      İZMİR'in Bornova İlçesi'nde oturan grafiker 24 yaşındaki B.S.'nin evine hırsızlık amacıyla girip tecavüz ettiği iddiasıyla aranan 23 yaşındaki K.B., saklandığı evde yakalandı. Bu arada suçlamayı kabul etmeyen tecavüzcüsü K.B.'yi teşhis eden B.S.'nin olaydan sonra işten çıkarıldığı, nişanlısının da kendisini terkettiği öne sürüldü. Bugün yakalanan ve hakkındaki yasal işlemlerin ardından adliyeye sevk edilen K.B.'nin suç ortağı M.K. dün tutuklanmıştı. 
     Olay geçen perşembe günü saat 04.00 sıralarında Kazım Dirik Mahallesi 229 sokak 7 numaradaki Berkant Apartmanı'nın 3'üncü katında meydana geldi. Korkuluk demirlerinden tırmanan hırsız, açık bulduğu balkon kapısından Pınarbaşı'ndaki özel bir şirkette grafikerlik yapan B.S.'nin evine girdi. 
     Evdeki 2 altın 1 gümüş yüzüğü çalan hırsız iddiaya göre, salonda tek başına uyuyan B.S.'ye bıçak zoruyla tecavüz etti. Korkudan sesini çıkaramayan B.S., hırsızın evinden ayrılmasının ardından bağırarak yardım istedi. 
     Polis, hırsızlık sırasında gözcülük yaptığı belirlenen 23 yaşındaki M.K.'yi birkaç sokak ileride yakaladı. Hırsızlık malları da üzerinden ele geçirilen, gasp, hırsızlık’ gibi çeşitli suçlardan sabıkalı M.K., gözaltına alındı. 
     Tecavüz suçlamasını kabul etmeyen M.K., hırsızlık için soyadını bilmediği arkadaşı K.'nın eve girdiğini, daha sonra malları kendine verdiğini ve kaçtığını söyledi. Hakkında yasal işlem yapılıp adliyeye sevkedilen M.K., nöbetçi mahkemece tutuklandı. 
     
     İKİNCİ SANIK EVİNDE YAKALANDI 
     Araştırmalarını sürdüren ekipler, eşgal doğrultusunda soyadı belirlenemeyen K.'yı, aramaya başladı. Narlıdere İlçe Asayiş Ekipleri eşgale uyan K.B.'yi bugün saat 11.30 sıralarında evinde yakaladı. 41 suçtan sabıkası bulunan K.B.'nin evli ve 7 yaşında bir çocuğu olduğu ortaya çıktı. 
     Suçlamaları kabul etmeyen K.B., adını veren diğer sanığı da tanımadığını belirtti. Karakola getirilen B.S. ise kendisine bıçak zoruyla tecavüz eden kişinin K.B. olduğunu teşhis etti. Savcılık kararıyla sanıktan DNA için kan örneği alındı. Evde çarşaf üzerinde bulunan meni izleriyle, kan örneğinin tutup tutmadığı Adli Tıp Kurumu'nda yapılacak inceleme sonucu ortaya çıkacak. K.B., karakoldaki işlemlerin ardından adliyeye sevk edildi. 
     
     İŞİNDEN VE NİŞANLISINDAN OLDU 
     Hırsızın tecavüzüne uğradığını iddia eden B.S., Evde tek başımaydım. Birden boğazımda bir bıçak hissettim. Sesimi çıkarmamamı istedi. Kolumu kıvırıp bana tecavüz etti. Korkudan hiçir şey yapamadım. Bana tecavüz eden kişi budur. Yüzünü hiç unutmadım. Benim hayatımı kararttı'' dedi. 
     Öte yandan B.S.'nin olaydan sonra işten çıkarıldığı ve evlilik planları yaptığı G.A.'nın da nişanı bozduğu öne sürüldü. 
     
</TEXT>
</DOC>
