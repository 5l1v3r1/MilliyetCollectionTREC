<DOC>
<DOCNO> 374830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur09.html </URL>
<DATE> 2005/09/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Askerlerin kaçamağı acı bitecekti .. 
</HEADLINE>
<TEXT>

     Neşet KARADAĞ ADANA, DHA 

      VATANİ görevlerini yaptıklarını Osmaniye'den rahatsızlıkları nedeniyle muayene için Adana Asker Hastanesi'ne getirilen, tedavilerinin öğleden sonraya kalması üzerine hastaneden izinsiz ayrılan 2 askerden 21 yaşındaki Ali Genç, serinlemek için girdiği sulama kanalında boğulmak üzereyken arkadaşı Serkan Özdemir tarafından kurtarıldı. Sudan çıkarttıktan sonra hareketsiz yatan Genç'e kalp masajı ve suni teneffüs yapan piyade er Serkan Özdemir, arkadaşını yaşama döndürdü. Ali Genç, çağrılan ambulansla kaldırıldığı hastanede tedavi altına alındı. 
     Osmaniye 39'ncu Mekanize Tugayı 1'nci Mekanize Piyade Taburu'nda askerliğini yapan 21 yaşındaki Ali Genç ve yaşıtı Serkan Özdemir, rahatsızlanan diğer askerlerle birlikte bu sabah askeri araçla Adana Asker Hastanesi'ne getirildi. İki asker, tedavilerinin öğleden sonra yapılacağının belirtilmesi üzerine, izinsiz olarak hastaneden ayrılıp yakındaki Eski Baraj Gölü kıyısında gezintiye çıktı. Askerlerden Ali Genç, havanın sıcak olması nedeniyle serinlemek için barajdan su verilen DSİ sulama kanalına girmek istedi. Genç, arkadaşı Serkan Özdemir tarafından suya girmemesi için uyarılmasına karşı kanala girdi. Yüzme bilmeyen Genç, akıntılı suda birden gözden kayboldu. Özdemir de arkadaşını kurtarmak için su kanalına atladı. Yaklaşık 200 metre akıntılı suda arkadaşını arayan Özdemir, çevredekilerin de yardımıyla Genç'i bulup sudan çıkarttı. Hareketsiz kalan arkadaşını önce yan yatırıp ağzındaki suyu boşaltan Özdemir, daha sonra sırt üstü yatırdığı Genç'e kalp masajı ve suni teneffüs yaptı. Bilinçli bir şekilde arkadaşına müdahale eden Özdemir, Genç'in yaşama dönmesini sağladı. Bu sırada çevredekiler de polise haber verip, ambulans çağırdı. 
     Olay yerine gelen ambulansla piyade er Ali Genç, Numune Hastanesi'ne götürüldü. Arkadaşını sulama kanalından boğulmaktan kurtaran piyade er Serkan Özdemir ise ayakları ve vücudunun üst kısmı çıplak halde hastane içinde koşturup doktorlara, Arkadaşımın durumu nasıl Yaşayacak mı Ne olur kurtarın onu'' diyerek yardım istedi. Sağlık durumu ciddiyetini koruyan Ali Genç, Acil Servis'te yapılan ilk müdahale sonrası Çukurova Üniversitesi Tıp Fakültesi Balcalı Hastanesi'ne sevk edildi. Bu arada polis, yaşanan olaylarla ilgili Adana Merkez Komutanlığı'na bilgi verdi. Hayatını kurtardığı arkadaşıyla birlikte aynı ambulansla Balcalı Hastanesi'ne de gelen Serkan Özdemir, daha sonra buraya gelen askeri inzabatlarca alınıp Merkez Komutanlığı'na götürüldü. 
     
</TEXT>
</DOC>
