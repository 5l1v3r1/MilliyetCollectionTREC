<DOC>
<DOCNO> 357672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo20.html </URL>
<DATE> 2005/07/02/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Fenerbahçe'de coşan Nobre ve Anelka yüzleri güldürdü... 
</HEADLINE>
<TEXT>

     Fenerbahçe, 2005-2006 sezonunun hazırlıklarını, bugün 3 antrenman yaparak sürdürdü. 
     Samandıra Tesisleri’nde öğleden sonra yine salonda idman yapan futbolcular, akşam antrenmanında ise sahada çalıştı. 
     Teknik direktör Christoph Daum yönetiminde gerçekleştirilen ve 1 saat 45 dakika süren antrenmanda futbolcular, istasyon ve dar alanda pres çalışmasının ardından, yarım alanda çift kale maç yaptı. 
     Çift kale maçta adeta coşan Nobre 5, Anelka ise 4 gol atarak teknik heyetin yüzünü güldürürken, maçı zaman zaman durduran Daum, futbolcularına yaptıkları hatalar konusunda uyarılarda bulunmayı da ihmal etmedi. 
     Antrenmanın son bölümünde, önce saha içinde Roland Koch yönetiminde tempolu 5 tur koşu yapan oyuncular, daha sonra tesislerin yanındaki ormanlık alanda koşularını sürdürürken, futbolcuların "yaylalar" türküsünü söylemeleri dikkati çekti. 
     Ayrıca, sahadaki koşunun bitiminde futbolcuları çevresine toplayan antrenör Koch, oyunculara hep birlikte "Mükemmel, mükemmel, mükemmel Fenerbahçe" diye tempo tutturdu. 
     Bu arada tempolu koşu sırasında genç yıldız Tuncay’ın Alman antrenöre, "Roland, yavaş biraz. Nefes alamıyoruz" dediği duyuldu. 
     
     GENÇ KERİM, TAKIMA KATILDI 
     Genç Milli Takım kadrosunda Dünya Gençler Futbol Şampiyonası’nda yer alan genç oyuncu Kerim Zengin, bugün takıma katıldı. 
     Şampiyonanın ardından Daum’dan 2 gün izin aldığı bildirilen Kerim, bugün akşam antrenmanında antrenör İrfan Saraloğlu ile birlikte koşu yaptı. 
     
     BUNNAR GERISCH, LAKTAT TESTİ İÇİN İSTANBUL’DA 
     Köln Spor Akademisi Dekanı ve Fenerbahçe’nin eski bireysel sporcu antrenörü Bunnar Gerisch, yanında aynı akademiden Prof.Dr.Sven Pieper ile birlikte oyunculara laktat testi yapmak için bugün İstanbul’a geldi. 
     Akşam antrenmanını izleyen Gerisch’in, futbolcularla tokalaşarak hasret giderdiği gözlendi. 
     
</TEXT>
</DOC>
