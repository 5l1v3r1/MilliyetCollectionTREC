<DOC>
<DOCNO> 377118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur10.html </URL>
<DATE> 2005/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Antalya güneş tutulmasına hazırlanıyor... 
</HEADLINE>
<TEXT>

     Antalya, 29 Mart 2006’da gerçekleşecek güneş tutulmasına hazırlanıyor. Turist rehberlerine, güneş tutulması hakkında eğitim verildi. Tutulmanın izlenmesi için bazı otellerin futbol sahalarına teleskoplar yerleştirilecek, uluslararası turizm fuarlarındaki standlarda, güneş tutulmasının en iyi Antalya’da izlenebileceğine ilişkin bilgilerin yer aldığı köşeler oluşturulacak. 
     Antalya İl Kültür ve Turizm Müdürü İbrahim Acar, AA muhabirine yaptığı açıklamada, 29 Mart 2006’daki güneş tutulmasının en iyi izlenebileceği yerlerden birinin Antalya olduğuna dikkati çekerek, hazırlık çalışmalarının devam ettiğini bildirdi. Bu çerçevede Antalya’da görev yapan rehberlere verilen seminerler sırasında güneş tutulmasının da ders olarak anlatıldığını vurgulayan Acar, "Rehberler ülkeye gelen turistlerle bire bir iletişim kuruyor. Turistlere ülkemizi her yönüyle anlatabiliyor. Bu çalışmayla rehberler bu yıl karşıladıkları tüm turistlere güneş tutulmasını anlattı. Böylece birinci aşamada turistlere ulaşılmış oldu" diye konuştu. 
     
     "EN GÜZEL ŞEKİLDE ANTALYA’DAN İZLENECEK" 
     Acar, 29 Mart 2006’da gerçekleşecek güneş tutulmasının Türkiye’de 5-6 ili kapsayan bir bant üzerinden izlenebileceğini belirterek, 
     "Güneş tutulması en güzel şekilde Antalya’dan izlenebilecek. 
     Antalya’dan başlayıp kuzeye doğru ilerleyen Konya, Niğde, Kırşehir, Tokat, Giresun’dan da güneş tutulması izlenebilecek" dedi. 
     Mevsim şartları dikkate alındığında mart ayında Antalya’nın çok avantajlı olacağını ifade eden Acar, tutulmanın en iyi koşullarda Antalya’dan izlenebileceğini vurguladı. 
     Güneş tutulması öncesinde belediyelerin, geniş park ve bölgelerde izleme alanı oluşturacağına da dikkati çeken Acar, şöyle devam etti 
     "Bu mekanlarda güvenliği, emniyet sağlayacak. İl Sağlık Müdürlüğü’nden ambulans temin edilecek. Semt evlerinden ve kültür çadırlarından faydalanılacak. Belediyenin yapacağı işler artarak devam edecek ve iki hafta sonra geniş katılımlı bir toplantımız daha olacak." ATSO’nun da güneş tutulmasını izlemekte kullanılacak gözlükleri sağlama yönünde çalışması bulunduğunu bildiren Acar, Kültür ve Turizm Bakanlığı’nın internet sayfasında güneş tutulmasıyla ilgili bilgiler yer alacağını, yurt dışında sıkça düzenlenen fuarlarda ise standlar kurulacağını ve bu standlarda 2006 yılında gerçekleşecek güneş tutulması hakkında bilgi veren köşeler oluşturulacağını kaydetti. 
     
     OTELLERDE ÖZEL YER 
     Ekim, kasım ve aralık aylarında standla tanıtım yönteminin sıkça kullanılacağını anlatan Acar, şöyle konuştu 
     "Antalya Seyahat Acentaları Birliği de bu isim altında çok sayıda paket tur düzenleyecek. Kültür ve Turizm Bakanlığı’ndan broşür ve afiş bekliyoruz. Broşür ve afişler elimize ulaşınca, bunları acentelere vereceğiz. Bu broşürler, turistlere hava limanlarında, uçaklarda ve otellerde dağıtılacak. Afişler belediyenin göstereceği bilbordlarda, yerel televizyonlarda ve gazetelerde de sıkça yer alacak." Güneş tutulmasının izlenebilmesi için otellerde özel yerler hazırlanacağını, bilimsel amaçlı çalışmak isteyenler için teleskopların otellerin futbol sahalarına yerleştirileceğini ifade eden Acar, TÜBİTAK’ın bu konuyu "Gökyüzü Şenliği"nde de detaylı şekilde işlediğini kaydetti. 
     Acar, İl Milli Eğitim Müdürlüğü’nün güneş tutulmasını izlemek üzere çeşitli illerden çok sayıda öğretmen ve öğrenciyi Antalya’ya getirmeyi planladığını da bildirdi. 
     
</TEXT>
</DOC>
