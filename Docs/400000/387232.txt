<DOC>
<DOCNO> 387232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/ydilmen.html </URL>
<DATE> 2005/10/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Cordoba ve biraz Koray 
</HEADLINE>
<TEXT>



NTV'de yayınım olduğu için maçı televizyondan izledim. Aslında gazeteyi birinci dakikada arayıp da yazımı yazdırsaydım bir şey değişmeyecekti. Beşiktaş ve Kayseri'nin birinci dakikası ile son dakikaları aynıydı. 
Kısaca özetlersek Beşiktaş içeride oynuyor, Kayseri deplasmanda. Yazımı yazdırırken dakika 83'tü. Ofsayta düşen tek bir Kayserili yoktu. Ne geniş alanda, ne de Beşiktaş ceza sahası içinde ofsayta yakalanmadılar. 85'e kadar bir tek Kayserili kart görmedi. Tüm kartlar Beşiktaşlılar'a çıktı. Çoğunluğu da savunmanın önünde oynayan ve tehlikeyi önlemek için sertliğe başvuran oyunculardı. 
Maç boyunca Kayseri'nin bireysel birkaç hatasından başka pozisyon da bulamadı Beşiktaş. Buna karşılık Kayseri daha net pozisyonlar yakaladı. Oyuna başlayan da, sonradan giren de vasatın üzerine çıkamadı. Beşiktaş dörtlü oynadı ama sarkık libero Koray'dı. Allah'tan Cordoba da ikinci bir libero gibiydi. Atılan toplara müdahale etti. Eğer Cordoba konsantrasyon eksikliği yaşamış olsaydı, başlamadan biten en az 3-4 pozisyon golle sonuçlanabilirdi. Beşiktaş'ın en büyük problemi oyuncuların lige havlu atmasından dolayı sadece konsantrasyon eksikliği yaşamaları değil, fizik açıdan da düşmeleri. Kayseri takımını ikinci kez İstanbul'da izliyorum. Fenerbahçe maçında yarı sahayı geçmediler. İnönü'de başa baş, hatta ikinci yarıda daha üstün oynadılar. 
Beşiktaş ne yapacak edecek, UEFA'da turu geçecek. Çünkü ligde ışık vermiyor. Hakem birkaç kart pozisyonunda Beşiktaşlılar'ı atması gerekirken geçiştirdi. 



</TEXT>
</DOC>
