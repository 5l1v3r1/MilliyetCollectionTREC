<DOC>
<DOCNO> 384047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/guncel/gun03.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk'tan Yaşar Kemal tekzibi 
</HEADLINE>
<TEXT>


Pamuk, Svenska Dagbladet'te kendisine atfen çıkan 'Kemal devletle pazarlık yaptı' sözünün doğru olmadığını açıkladı 

KÜLTÜR SANAT SERVİSİ 

İsveç gazetesi Svenska Dagbladet'e verdiği röportajda, yazar Yaşar Kemal'i devletle pazarlık yapmakla suçladığı iddia edilen yazar Orhan Pamuk, "Kemal hakkında tek bir söz söylemedim" dedi. İletişim Yayınları aracılığıyla dün yazılı bir açıklama yapan Pamuk, söz konusu gazeteye gönderdiği tekzibin bugün yayımlanacağını bildirdi. 
Yaşar Kemal'e saygıdan ve hayranlıktan başka bir duygu beslemediğini ifade eden Pamuk, "Yalanlarla, Türkiye'nin iki yazarını üzmek kimsenin hakkı değildir" ifadelerini kullandı. 

Kemal İnanmadım 
Açıklamanın ardından Pamuk'la telefonda görüşen Kemal de, "İddia gerçekten alçakça. Tepkimi verirken, Pamuk'un bu sözleri söylediğine inanmadığımı ve inanmak istemediğimi belirtmiştim. Haklı çıkmak beni sevindirdi. İkimizi karşı karşıya getirmek isteyen çok kişi var" dedi. 
İsveç gazetesindeki röportajda Pamuk'un ağzından "Başka mahkemeler" başlığı altında şu ifadelere yer verilmişti "Kemal, 1977'de 20 ay hapse çarptırıldı. Türklerin Kürtlere karşı davranışlarından dolayı yazdığı bir yazı nedeniyle. Fakat, bu konuyu 5 yıl süreyle gündeme getirmeyeceğine dair söz verdiği için serbest bırakıldı." 


</TEXT>
</DOC>
