<DOC>
<DOCNO> 385061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy05.html </URL>
<DATE> 2005/10/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
CHP, mahkeme kararı ile "anti-demokratik" 
</HEADLINE>
<TEXT>

     Şişli Belediye Başkanı Mustafa Sarıgül’ün CHP’den ihraç edilmesi yönündeki işlemi iptal eden Ankara 24’üncü Asliye Hukuk Mahkemesi, CHP’nin gerek kurultay gerekse de disiplin soruşturması sürecinde demokratik kuralları göz ardı ettiğini ifade etti. Mahkeme kararında, "Siyasi partilerde her bir üyenin her kademede aday olması ihracı gerektiren bir suç değil yasal düzenleme ile tanınan bir haktır" yorumu yapıldı. 
     Mustafa Sarıgül’ün CHP’den ihracının iptaline ilişkin açtığı dava Ankara 24’üncü Asliye Hukuk Mahkemesi’nde sonuçlanmıştı. Mahkeme, Sarıgül’ün ihracına ilişkin işlemi iptal etmişti. Mahkeme, davayla ilgili gerekçeli kararını yayımladı. Kararda, CHP anti-demokratik davranmakla eleştirildi. 
     
     "ADAY OLDUĞUNU AÇIKLAYINCA HAKKINDA SORUŞTURMA AÇILDI" 
     Ankara 24’üncü Asliye Hukuk Mahkemesi Hakimi Bilal Yıldırım, kararında, Sarıgül’ün, Genel Başkan adaylığını açıklaması üzerine hakkında Soruşturma Komisyonu kurulduğunu kaydetti. Yıldırım, daha sonra, Sarıgül’ün CHP Merkez Yönetim Kurulu’nca "Şişli Belediyesi’nde yapılan usulsüzlük, imara aykırı uygulamalara göz yumulması nedeniyle partinin yerel yönetimlerde dürüstlük ve saydamlık ilkelerini zedelemek, ayrıca belediye başkanlığı görevini yürütürken CHP çalışma ilkeleri, doğrultusu, siyasal yaşam anlayışı ile partide aldığı görev ve sorumlulukla ve üyelikle bağdaşmayan tutum ve davranışlarda bulunup, parti genel merkezi kendisin görevlendirmediği ve yetkilendirmediği halde kendisine belli görevler verilmiş gibi davranarak CHP tüzüğünü çiğnemek suçlarını işlediği" gerekçesiyle disipline sevk edildiğini anımsatarak, bunun ardından Sargül’ün daha sonra parti üyeliğinden kesin çıkarma cezası ile cezalandırılmasının istendiğini kaydetti. 
     Yüksek Disiplin Kurulu’nun ise davacıya ceza verilmesine gerek olmadığına çoğunlukla karar verdiğini hatırlatan Hakim Yıldırım, bu kararı takiben parti yönetiminin Sarıgül lehine oy kullanan Yüksek Disiplin Kurulu üyelerini de suçlamak suretiyle olağanüstü kurultaya gitme kararı aldığını belirtti. 
     Hakim Yıldırım, 29-30 Ocak tarihinde yapılan olağanüstü kurultayda parti organlarının yeniden oluşturulduğu ve davacı lehine oy kullanan 8 Yüksek Disiplin Kurulu üyesinin hepsinin de tasfiye edildiğini anımsatırken, Merkez Yönetim Kurulu’nun da Şubat ayında Sarıgül’ü yeniden Yüksek Disiplin Kurulu’na sevkettiğini belirtti. Yıldırım, bu disipline sevk işlemi üzerine yeni oluşan YDK’nın verdiği 25 Mart tarihli kararın aynen şu ifadeleri içerdiğine kararında vurgu yaptı 
     "Disipline sevk edilen Mustafa Sarıgül’ün Merkez Yönetim Kurulu kararında ve sevk yazısında belirtildiği gibi kurultay salonununun kapısını kırarak ve manyetik geçiş turnikelerini tahrip ederek kurultay salonuna girdikleri, kurultay salonunda kavga çıkarmak, pek çok partilinin yaralanmasına sebebiyet verdikleri, bu davranışları sonucu partinin kamuoyunda zarar görmesine neden oldukları, Bakırköy Belediye Başkanı Ateş Ünal Ergen’e saldırarak darp ettiği, kurultay kürsüsünü izinsiz ve zor kullanarak işgal ettiği, kurultay çalışmalarını engellediği, tüm kamera çekimleri, basından çıkan haberler, yazılar fotoğraflar, tanık anlatımı, tutanak ve dosya kapsamı ile sabit olduğundan eylemine uyan parti tüzüğü uyarınc akurultay ve yetkili organ kararlarına aykırı, partide aldığı görev ve sorumlulukla ve üyelikle bağdaşmayan davranışlarda bulunmak suçu ile parti doğrultusunda ve temel ilkelerine aykırı siyasal çalışmalara ve eylemlere katkıda bulunmak ve kurultay kongre, grup ve meclis işlemlerini seçimlerin ve çalışmaların tüzük ve yönetmelik kurallarına uygun olmasını engellemek, bozmak, bozdurmak amacıyla yetkili organlara ve kişilere karşı tüzüğü uygun itirazlar dışında her türlü eylemde bulunmak suçlarından dolayı takdiren kesin çıkarma cezası ile cezalandırılmasına..." 
     
     HAKİM YORUMU "YDK KARARI ÇELİŞKİLİ" 
     Hakim Bilal Yıldırım, süreci bu şekilde anlatırken, ihraca ilişkin kararda yer alan ifadeleri çelişkili bulduğunu kaydetti. Yıldırım, YDK kararındaki söz konusu ifadelere ilişkin, "Varılan bu sonuç, dosyadaki kanıtlarla çeliştiği gibi davaya konu olayın oluşu ve gerçeği ile de örtüşmesi söz konusu değildir" yorumunu yaptı. 
     
     "KURULTAY DÜZENİ PARTİ YÖNETİMİNE AİT" 
     Kurultayın düzeninin bozulmasının sorumluluğunun Sarıgül’e yüklenemeyeceğini söyleyen Hakim Yıldırım, gerekçeli kararında "Kurultayın zaman, mekan, yerleşim düzeni, güvenliği vs. her yönüyle düzenlenmesi ve yürütülmesi merkez yönetiminin yetki ve sorumluluğundadır" vurgusunu yaptı. 
     
     "CHP ANTİ-DEMOKRATİK" 
     Hakim Yıldırım, gerekçeli kararda, CHP için "Gerek kurultay aşamasında gerekse disiplin soruşturması sürecinde demokratik kurullar göz ardı edilmiştir" ifadesine yer verdi. 
     Kararda, CHP’nin 2820 Sayılı Siyasi Partiler Yasası’nın "Disiplin işleriyle ilgili görüşme ve karar yasağı"nı düzenleyen 56 ve "Siyasi partilerin tüzük, program ve faaliyetleri Anayasa ve bu yasa hükümlerine aykırı olamaz" hükmünü içeren 90’ıncı maddelerine aykırı davrandığı belirtildi. 
     
     "EŞİTLİK İLKESİ ÇİĞNENDİ" 
     Gerekçeli kararda, CHP’nin Siyasi Partiler Yasası’nın 93’üncü maddesine aykırı davrandığı da belirtiliyor. Yasanın bu maddesi, "Siyasi partilerin parti içi çalışmaları, parti yönetimi, denetimi, parti organları için yapılacak seçimler ile parti genel başkanlığınca, genel merkez organlarınca ve parti gruplarınca alınan kararları ve yapılan eylem ve işlemleri parti tüzüğüne, parti üyeleri arasındaki eşitlik ilkesine ve demokrasi esaslarına aykırı olamaz" hükmünü içeriyor. 
     
     "ADAY OLMAK SUÇ DEĞİL HAKTIR" 
     Hakim Bilal Yıldırım, gerekçeli kararına, "Siyasi partilerde her bir üyenin her kademede aday olması ihracı gerektiren bir suç değil yasal düzenleme ile tanınan bir haktır" ifadeleriyle son verdi. 

ANKA 
     
</TEXT>
</DOC>
