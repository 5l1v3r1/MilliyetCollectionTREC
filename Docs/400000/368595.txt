<DOC>
<DOCNO> 368595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun32.html </URL>
<DATE> 2005/08/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Eric Edelman artık ABD savunma bakan yardımcısı 
</HEADLINE>
<TEXT>

     ABD Başkanı George Bush, Amerikan Senatosu'nun tatilde olmasından faydalanarak, anayasal yetkisini kullandı ve ABD'nin eski Ankara Büyükelçisi Eric Edelman'ı ABD savunma bakan yardımcılığına resmen atadı. 
     Bush, kısa süre önce de ABD'nin BM Daimi Temsilciliği'ne atadığı, ancak Senato'daki Demokrat Partililer tarafından atamasının onaylanması geciktirilen diplomat John Bolton'ı da Senato'yu baypas ederek atamıştı. 
     ABD Başkanı Bush'un atamasıyla Edelman, ABD Savunma Bakanlığı'nın ''üç numarası'' konumundaki Douglas Feith'ın yerine geçecek. Edelman, Ankara'da Temmuz 2003 ile Haziran 2005 arasında büyükelçilik yapmıştı. Bundan önce ise Edelman, ABD Başkan Yardımcısı Dick Cheney'nin ulusal güvenlik konularındaki yardımcısıydı. 
     Büyükelçi Edelman'ın ataması, onay için Senato'ya 16 Mayıs'ta gönderilmişti. Senato, ağustos başında yaz tatiline girince, Başkan Bush, anayasal hakkını kullanarak Edelman'ın atamasını gerçekleştirdi. 
     
</TEXT>
</DOC>
