<DOC>
<DOCNO> 350746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy31.html </URL>
<DATE> 2005/06/10/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Bakan Koç, Çinili Köşkü açtı... 
</HEADLINE>
<TEXT>

     Kültür ve Turizm Bakanı Atilla Koç, "2006 yılında Türkiye’nin hiçbir yerinde sinema seyredilmeyen il kalmayacak" dedi. 
     Bakan Koç, İstanbul Arkeoloji Müzeleri bahçesinde yer alan ve İstanbul Valiliği İl Özel İdare Müdürlüğü’nce restorasyonu gerçekleştirilen Çinili Köşk Müzesi’nin açılış törenine katıldı. 
     Açılışta konuşan Bakan Koç, kültürel varlıkların korunmasında herkesin yardımına ihtiyaçları olduğunu belirterek, yüksünmeden günde 18 saat çalıştığını ve bu çalışmaların meyvelerini de toplamaya 
     başladığını söyledi. 
     Türkiye’nin Doğu ve Güneydoğu Anadolu bölgesinin 14 kentinde sinema bulunmadığını ifade eden Koç, bu illerde kültür merkezleri açacaklarını bildirdi. 
     Bakan Koç, "Böylece 2006 yılında Türkiye’nin hiçbir yerinde sinema seyredilmeyen il kalmayacak. Bu kültür merkezlerinde her ay bir tiyatro eseri sergilenecek ve konserler verilecek" diye konuştu. 
     İstanbul’da en yakın zamanda 100 müze olacağını ve bunun çalışmalarını yaptıklarını dile getiren Koç, 1 Haziran’dan itibaren Topkapı Sarayı’nın müdürü olan sınıf arkadaşı Prof. Dr. İlber Ortaylı’nın da hem ilminden, hem de şahsiyetinden yararlanacaklarını söyledi. 
     Bakan Koç, "Türkiye mozaiği" lafını sevmediğini kaydederek, "Ben, Osmanlı çinisini seviyorum. Bu Çinili Köşkü açmak da benim için ayrı bir zevk" dedi. 
     Fatih Sultan Mehmet tarafından 1472 yılında yaptırılan ve İstanbul Valiliği İl Özel İdare Müdürlüğü’nce restorasyonu gerçekleştirilen Çinili Köşk’ün açılışını yapan Bakan Koç, köşkün kapısına bağlanan kurdeleleri çözerek, "Biz makasla kesmiyoruz. Problemleri çözdüğümüz gibi kurdeleleri çözüyoruz" diye konuştu. 
     Törene, İstanbul Valisi Muammer Güler, Türkiye Ermenileri Patriği Mesrob II ve çok sayıda davetli katıldı. 
     
</TEXT>
</DOC>
