<DOC>
<DOCNO> 388210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun30.html </URL>
<DATE> 2005/10/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
BM Depremzedeler için hava köprüsü kurulsun 
</HEADLINE>
<TEXT>

     BM'nin Acil Yardım Koordinatörü Jan Egeland, NATO'nun, Pakistan'daki depremzedelerin kış gelmeden önce tahliye edilmesi için büyük bir hava köprüsü kurması gerektiğini söyledi. 
     Egeland, gazetecilere yaptığı açıklamada, dünyadan, depremde evsiz kalan 3 milyon kadar kişiye ulaşılabilmesi için çabaların artırılmasını da istedi. 
     Dünyanın yeterli çabayı göstermediğini belirten Egeland, NATO ve diğer potansiyel bağışçılara seslenerek, yardım malzemelerinin deprem bölgesine gönderilmesi ve binlerce depremzedenin tahliyesi için hava köprüsü kurulması gerektiğini söyledi. 
     Egeland, Pakistan'ın kuzeyinde 8 Ekim'de meydana gelen depremde resmi kayıtlarda görünen ölü sayısının iki katına çıkabileceğini de ileri sürdü. 
     Pakistan'da meydana gelen depremde ölenlerin sayısının, yerel yetkililerin son açıklamalarına göre 79 binden fazla olabileceği bildirilmişti. 
     Pakistan hükümeti, depremde ölenlerin toplam sayısının 42 bin olduğunu açıklamıştı. 
     
</TEXT>
</DOC>
