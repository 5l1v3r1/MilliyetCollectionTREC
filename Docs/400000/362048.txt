<DOC>
<DOCNO> 362048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko01.html </URL>
<DATE> 2005/07/18/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Babacan Türkiye'nin yakalayamayacağı başarı yoktur 
</HEADLINE>
<TEXT>

     Devlet Bakanı Ali Babacan, ''Biz hep beraber tek vücut olduktan sonra Türkiye'nin yakalayamayacağı bir başarı yoktur'' dedi. 
     Giresun'un Alucra İlçesi'nde düzenlenen 8. Ekin Festivali'ne Devlet Bakanı Ali Babacan, Giresun Valisi Şükrü Kocatepe, MHP Genel Başkan Yardımcısı Mehmet Şandır, AK Parti Giresun Milletvekili Nurettin Canikli, Ali Temur, Hasan Aydın, İstanbul Milletvekili Hüseyin Beşli ve çok sayıda davetli katıldı. 
     Bakan Babacan, burada yaptığı konuşmada, Türkiye'nin geçmişte hem ekonomi de hem de siyasette çok büyük problemler yaşadığını, ancak Türkiye'nin gelinen noktada siyasette de ekonomide de huzuru bulduğunu belirtti. 
     Türkiye'nin çok daha farklı noktaya emin adımlarla yürürken bu durumu çekemeyenlerin Türkiye'yi eteklerinden çekip, yavaşlatmak isteyeceklerini ifade eden Bakan Babacan, ''Bunu her dönemde yaşadık. Bundan sonraki dönemlerde de olacaktır. Ama biz hep beraber, tek vücut olduğumuz sürece bütün bu zorlukları elbette aşacağız. Türkiye'yi çok güzel günler bekliyor'' diye konuştu. 
     
     ''TÜRKİYE DÜNYANIN YENİ PARLAYAN YILDIZI'' 
     ''İçinde yaşadığımız için belki Türkiye'nin yaşadığı bu değişim ve dönüşümün farkında değiliz. Ama dışarıdan bakanlar, bizi izleyenler artık Türkiye için dünyanın yeni parlayan yıldızı tabirini kullanıyorlar'' diyen Bakan Babacan, şunları söyledi 
     ''Pek çok kişinin hayal bile edemediği noktalara doğru gidiyoruz. Bu değişim ve dönüşüm sadece Türkiye'de değil, tüm bölgemizde de dikkatle izleniyor. Türkiye'de olup bitenler gayet iyi takip ediliyor. Bu ülke gecelik yüzde 7 bin 200, 3 bin, bin 500 faizleri gördü. Enflasyonun yüzde 80, yüzde 100 olduğu yıllar bir kaç sene değil 20, 30 sene devam etti. Enflasyon adeta günlük hayatımızın bir parçası haline geldi. Bize enflasyon sanki kendi kendine oluyormuş gibi tarif edildi, anlatıldı. Halbuki enflasyon, yıllardır süren kötü yönetimlerin sonucu ortaya çıktı. 
     Ne zaman kaynak biter, ne zaman zam vermeye ihtiyaç olur, ne zaman talepler yükselir, dönülür Merkez Bankası'na Para yok sen biraz daha para bas, bunu dağıtalım denir. Bir yandan vatandaşımızın sağ cebine konulan para, öbür taraftan enflasyon yoluyla geri alınır. Bu dönemler geride kaldı. Bir daha asla o kötü günlere dönüş olmayacak. Bunu hep beraber yaşayarak göreceğiz.'' 
     
     ''KAYNAĞIN KENDİSİ TÜRKİYE'DİR'' 
     Bakan Ali Babacan, birçoğunun Parada 6 sıfır var, bunu kimse atamaz hiçbir iktidar, hiçbir hükümet buna cesaret edemez. 70 milyonluk bir ülkede siz nasıl olacakta bu parayı değiştireceksiniz dediklerini anımsatarak, ''Türkiye'ye ilk defa gelenler döviz bürosuna veya bankaya gidip parasını bozdurduğu zaman bakıyor ki elinde, sonunda sayamayacağı kadar çok sıfır olan para var. Ama o dönem artık bitti. Adeta şaka gibi, ciddiye bile almıyorlardı. Ben bunu açık açık söylüyordum. Bugün artık dünya para birimleriyle boy ölçüşebilen ve değerini koruyan bir paramız var'' dedi. 
     YTL'nin değerini korumanın görevleri olduğunu kaydeden Bakan Babacan, şöyle devam etti 
     ''Herkes şunu iyi bilmelidir ki artık Türkiye'nin avro, dolar ve diğer tüm para birimleri ile mukayese edebilen, değerini ve onurunu koruyan bir para birimi var. Her günümüzün bir önceki günden daha iyi olmasını diliyorum. Türkiye çok daha güzel günleri hak ediyor. Biz hep beraber tek vücut olduktan sonra Türkiye'nin yakalayamayacağı bir başarı yoktur. Bu ülke dürüstçe yönetildikten, devletin kaynakları çarçur edilmedikten sonra bu memlekette kaynak çok. Çünkü kaynağın kendisi Türkiye'dir. Ekonomide başarının sırrı tek kelimeyle güvendir. Biz kendimize güvendikten ve dünyanın güvenini kazandıktan sonra yakalayamayacağımız başarı yoktur. Bizim için işte en önemli kaynak budur.'' MHP Genel Başkan Yardımcısı Mehmet Şandır ise yaptığı konuşmada, terörün kaynağı ne olursa olsun, nereden gelirse gelsin lanetlediklerini ifade ederek, ''Terörle mücadelede güvenlik güçlerimizin bütün milletçe ve devlet kurumlarınca desteklenmesi gerekiyor. Bu noktada hükümetin duruşu çok önemli. Hükümetimiz terörle mücadeleyi her şeyin önünde tutmalıdır'' dedi. 
     Festival, İbrahim Tatlıses'in verdiği konser ve halkoyunları ekiplerinin gösterileriyle sona erdi. 
     
</TEXT>
</DOC>
