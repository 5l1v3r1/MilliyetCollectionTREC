<DOC>
<DOCNO> 390756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/dunya/axdun02.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi dondurdular 
</HEADLINE>
<TEXT>


Hıristiyan Birlik partileri ile Sosyal Demokratlar, Türkiye hariç her konuda anlaştı 

DIŞ HABERLER SERVİSİ 


Almanya'da hükümet kurmak için anlaşmaya varan Sosyal Demokrat SPD ile Hıristiyan Birlik CDU CSU partilerinin ortak dış politika konusunda Türkiye'nin AB üyeliği dışındaki tüm başlıklarda uzlaşmaya vardıkları, Türkiye konusunu ise dondurdukları bildirildi. 
Sosyal Demokrat Parti'nin Dış Politika Sözcüsü Gernot Erler, iki parti arasında önceki gün yapılan dış politika konulu görüşme hakkında, "Tek ayrı düştüğümüz nokta Türkiye konusu oldu, ancak bu konuda da yakın bir zamanda uzlaşmayı umuyoruz" dedi. Hıristiyan Demokratlar'ın Dış Politika Sözcüsü Friedbert Pflüger ise partisinin Türkiye'ye imtiyazlık ortaklık verilmesi fikrinden çok fazla uzaklaşmaya hazır olmadığını belirterek, "Türkiye dışındaki konularda herhangi bir sürpriz olmadı. Almanya'nın dış politikasının önceki hükümetin yürüttüğü şekilde devam etmesinde anlaştık" diye konuştu. 



</TEXT>
</DOC>
