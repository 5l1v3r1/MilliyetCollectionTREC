<DOC>
<DOCNO> 351007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun31.html </URL>
<DATE> 2005/06/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Rumlar, St. Barnabas'ta 2. ayini yaptı... 
</HEADLINE>
<TEXT>

     Kıbrıslı Rumlar, Hıristiyanlığın yayılmasında en önemli havarilerden biri olan, Kıbrıs doğumlu, Hz. İsa'nın ikinci havarisi Aziz Barnabas için dün akşamki ayinin ardından bugün ikinci kez ayin düzenledi. 
     Rumlar, 31 yıl aradan sonra KKTC resmi makamlarının izni doğrultusunda Barnabas'ın mezarının da bulunduğu, St. Barnabas Arkeoloji ve İkon Müzesi olarak ziyarete açık olan yerde ayin yaptı. 
     St. Barnabas'ın ölüm yıldönümü nedeniyle düzenlenen dün akşamki hazırlık ayinine 300 kişi katılırken, bugünkü esas ayine 800 kişi katıldı. 
     Tirimutunda Bölge Piskoposu Vasilios yönetiminde 15 Rum din adamının görev yaptığı ayine, Güney Kıbrıs'tan bazı milletvekilleri de katıldı. Piskopos Vasilios, ''adadaki tüm kiliselerde dini ayin yapılmasına dek mücadeleyi sürdüreceklerini'' söyledi. 
     Rumların çoğunlukla otobüsler yerine kendi özel araçlarıyla geldikleri ayine genelde orta yaş ve üzeri kişiler katıldı. 
     Polisin dün olduğu gibi bugün de geniş güvenlik önlemleri aldığı ayin, Rumların St. Barnabas'ın mezarını ziyaret etmeleriyle sona erdi. 
     
</TEXT>
</DOC>
