<DOC>
<DOCNO> 373695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/axyas02.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Meke 'nazara' geldi 
</HEADLINE>
<TEXT>


'Dünyanın nazar boncuğu' diye bilinen Meke Gölü'nün suları, bölge yeterli yağış almadığı için çekildi. 5 milyon yıl önce oluşan doğa harikası göl yok olmak üzere. Tek umut, ekilen ağaçların yağmur getirmesi 


Konya'nın Karapınar ilçesinde bulunan ve dünyanın "nazar boncuğu" olarak bilinen Meke Gölü, kuraklık yüzünden bataklığa döndü. Yaklaşık 5 milyon yıl önce volkanik patlama sonucu oluşan ve taban suyuyla beslenen Meke Gölü, yakın zamana kadar hem yerli ve yabancı turistler hem de klip, sinema ve reklam filmi çekenler için cazibe merkeziydi. 
Birkaç yıl öncesine kadar 100'ün üzerinde kuş türüne de ev sahipliği yapan göl, suyunun azalması nedeniyle eski güzelliğini kaybederken, birçok kuş türü artık bölgeye gelmez oldu. Daha önce 12 metre derinliğe ulaşan Meke Gölü, artık sadece çamurdan ibaret. 

Yağışlar çok azaldı 
Karapınar Kaymakamı İbrahim Taşyapan da gölün tamamen yok olmasından endişe duyduklarını belirterek, "Bölgenin yeterli düzeyde yağış alması için başlatılan ağaçlandırma çalışmaları aralıksız sürüyor. Meke Gölü'nün tek kurtuluşu yağışların artması" diyor. 

Nasıl oluştu 

Konya'ya 101 kilometre uzaklıkta bulunan Meke Gölü, Angıt, Sakarmeke, Kızılbacak, Uzunbacak, Deli Doğan ve Yeşilbaş gibi kuş türlerini barındırıyor. 1. derecede doğal sit alanı olan göl, iç içe 2 krater gölünü barındırıyor. Göllerin oluşumu şöyle 5 milyon yıl önce volkanik patlamayla oluşan krater, zamanla suyla dolarak göle dönüştü. Daha sonra ikinci bir volkanik patlama meydana geldi ve gölün ortasındaki ikinci volkan konisi oluştu. Zamanla o da suyla dolarak ikinci bir göle dönüştü. Bir ada olarak ana mekenin ortaya çıkmasını izleyen dönemlerde çeşitli patlamalarla bir bölümü ana koniye bitişik, bir bölümü de ada halinde olmak üzere 7 tane küçük meke daha ortaya çıktı. 

</TEXT>
</DOC>
