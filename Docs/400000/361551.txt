<DOC>
<DOCNO> 361551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/siy03.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli marşımız tenor Aysev'den 
</HEADLINE>
<TEXT>


Fransa Büyükelçiliği, milli günlerinde, kendi marşlarını ve İstiklal Marşı'nı dünyaca ünlü opera sanatçısı Hakan Aysev'e okuttu 

ÖNDER YILMAZ Ankara 


Yabancı ülkelerin milli gün resepsiyonlarında marşların kasetten okunması dönemi son buldu. Fransa Milli Günü resepsiyonunda önceki gün bir ilki gerçekleştiren Fransa'nın Ankara Büyükelçiliği, İstiklal Marşı'nı dünyaca ünlü opera sanatçısı Hakan Aysev'e okuttu. 
Tenor Aysev'in Türk ve Fransız milli marşlarını okuması, davetliler arasında önce şaşkınlık yarattı. Her zaman marşları kasetten dinlemeye alışkın davetliler, Aysev'in muhteşem sesiyle bir anda dikkat kesilirken, hayranlıklarını alkışlarla gösterdi. 
Müziğin ülkeleri birleştiren bir unsur olduğunu göstermek istediğini belirten Aysev, "AB sürecinde, klasik müzik ve operada da Türkiye'nin var olduğunu göstermek istedim. Kültürün ve sanatın önemini bilmemiz gerekiyor. Bu konular politikada biraz geri plana atılıyor" dedi. İstiklal Marşı'nı okumanın Fransa Kültür Ataşesi ve kendisinin ortak fikri olduğunu söyleyen Aysev, "İstiklal Marşı oldukça zor bir marş. Her yerde yanlış söyleniyor. 'Milli marşları canlı okuyalım' dedik. Daha birkaç dakika oldu, herkes benden CD olarak istiyor. Böyle bir fikir hiç de fena değil" diye konuştu. 
İstiklal Marşı'nı ilk kez bu denli beğenerek dinlediğini vurgulayan sanatçı Yıldız İbrahimova, "Tek kelimeyle muhteşemdi. Nasıl okunması gerektiğini gösterdi. Dinlerken mest oldum. Fransız Milli Marşı'nı bir Fransız'dan daha iyi söyledi" şeklinde konuştu. 





</TEXT>
</DOC>
