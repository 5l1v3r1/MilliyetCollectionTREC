<DOC>
<DOCNO> 363669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy10.html </URL>
<DATE> 2005/07/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan Bu terörist saldırıyı nefretle kınıyorum 
</HEADLINE>
<TEXT>

     Başbakan Recep Tayyip Erdoğan, Mısır’da düzenlenen terör saldırısını nefretle kınadığını belirterek, "Uluslararası camiaya hiçbir ayrım yapmaksızın teröre karşı ortak mücadele çağrımızı tekrarlıyorum" dedi. 
     Erdoğan, saldırıda zarar gören Türk vatandaşları olup olmadığı konusunda Dışişleri Bakanlığı’nın gerekli araştırmayı derhal başlattığını, saldırılardan etkilenen Türk vatandaşlarının dönüşleri için her türlü hazırlığın süratle gerçekleşmekte olduğunu bildirdi. 
     Başbakanlık Basın Merkezi’nden yapılan açıklamaya göre, Başbakan Erdoğan, Mısır’ın Sina Yarımadası’nda bulunan Şarm El Şeyh’te düzenlenen terör saldırısı ile ilgili bir mesaj yayınladı. 
     Mısır’ın tatil beldesi Şarm El Şeyh’te gerçekleşen terör saldırısında çok sayıda masum insanın hayatını kaybettiğini ve yaralandığını ifade eden Erdoğan, şunları kaydetti 
     "Nerede, ne zaman ve kimi vuracağı belli olmayan terör tehdidinin insanlık dışı yüzüyle bir kez daha karşılaşmış bulunuyoruz. 
     New York, İstanbul, Madrid ve Londra’dan sonra bu kez Şarm El Şeyh hedef olmuştur. Bu saldırı da diğerleri gibi tüm insanlığa ve bütün medeniyetlere karşı yapılmıştır. 
     Terörizme karşı küresel ölçekte ortak mücadelenin önem ve aciliyeti bir kez daha çok acı bir şekilde ortaya çıkmıştır. Bu son terörist saldırıyı da nefretle kınıyor, uluslararası camiaya hiçbir ayrım yapmaksızın teröre karşı ortak mücadele çağrımızı tekrarlıyorum. 
     Çok acılar çekmiş ülkem ve milletim adına, hayatını kaybedenlere başsağlığı, yaralılara da acil şifa diliyor, Mısır halkının elemini paylaşıyorum. Menfur olayın faillerinin de bir an önce yakalanmasını temenni ediyorum. 
     Saldırıda zarar gören Türk vatandaşlarının olup olmadığı konusunda Dışişleri Bakanlığımız gerekli araştırmayı derhal başlatmış olup, saldırılardan etkilenen vatandaşlarımızın bir an önce ülkemize dönüşleri için her türlü hazırlık süratle gerçekleşmektedir." 
     
</TEXT>
</DOC>
