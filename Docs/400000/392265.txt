<DOC>
<DOCNO> 392265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/dunya/dun01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, gizli CIA cezaevlerini soruşturacak 
</HEADLINE>
<TEXT>


BRÜKSEL AA 


Avrupa Komisyonu'nun, Amerikan Merkezi Haberalma Teşkilatı'nın CIA El Kaide üyelerini sorgulamak için Doğu Avrupa'da gizli cezaevleri kurduğu yolundaki haberleri soruşturacağı bildirildi. 
AB sözcüsü Friso Abbing, üye 25 ülkenin hükümetlerinden iddialara ilişkin bilgi isteneceğini, tam olarak ne olduğunu öğrenmek zorunda olduklarını söyledi. Gizli cezaevlerinin AB insan hakları yasaları ve diğer Avrupa insan hakları sözleşmelerini ihlal ettiğini ve Avrupa Komisyonu'nun konuyu inceleyeceğini ifade eden Abbing, Avrupa İnsan Hakları Sözleşmesi ve İşkenceyle Mücadelede Uluslararası Sözleşmeye imza atmış 25 üye ülkenin bu sözleşmelerden kaynaklanan yükümlülüklerini tam olarak yerine getirmesi gerektiğinin çok açık olduğunu bildirdi. 
Bu arada Romanya havacılık ve ordu yetkilileri, ülkenin güneydoğusundaki Kogalniceanu üssünün CIA'nın gizli cezaevlerinden biri olduğu iddialarını yalanladı. Yetkililer, Amerikan uçaklarının bu üssü Afganistan ve Irak savaşları sırasında asker ve malzeme transferi için kullandığını söyledi. 
Washington Post, CIA'nin, El Kaide örgütünden bazı şüphelileri bazıları Doğu Avrupa'da yer alan 8 ülkedeki gizli cezaevlerinde tuttuğunu ve sorguladığını yazmıştı. 


</TEXT>
</DOC>
