<DOC>
<DOCNO> 375768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy02.html </URL>
<DATE> 2005/09/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Meclis Başkanı Arınç ABD'ye gidiyor... 
</HEADLINE>
<TEXT>

     TBMM Başkanı Bülent Arınç, ''2. Dünya Parlamento Başkanları Konferansı''na katılmak ve çeşitli temaslarda bulunmak üzere bugün ABD'ye gidecek. 
     TBMM'den yapılan açıklamaya göre, Arınç, New York'a hareketinden önce İstanbul Atatürk Havalimanı Büyük Şeref Salonu'nda ziyarete ilişkin basın toplantısı düzenleyecek. 
     ABD'de bu akşam BM nezdinde New York Daimi Temsilcisi Büyükelçi Baki İlkin'in onuruna vereceği çalışma yemeğine katılacak olan Arınç, 6 Eylül Salı günü İran İslami Danışma Meclisi Başkanı Dr. Gholamali Haddad Adel ile görüşecek. İsrail Parlamentosu Başkanı Reuven Rivlin ve BM Kalkınma Programı Başkanı Kemal Derviş ile ayrı ayrı bir araya gelecek olan Arınç, ayrıca 11 Eylül terör saldırıları sonucu yıkılan ikiz kulelerin bulunduğu alanı ziyaret edecek. 
     TBMM Başkanı Arınç, 7 Eylül Çarşamba günü gerçekleştirilecek ''2. Dünya Parlamento Başkanları Konferansı''nın ardından Gürcistan Meclis Başkanı Nino Burjanadze ile görüşecek. Konferansın 8 Eylül Perşembe günü düzenlenecek genel tartışma bölümünde ''Parlamentolar ve Çok Taraflı İşbirliği 21. Yüzyılın Meydan Okumalarıyla Mücadele'' konusunda bir konuşma yapacak olan Arınç, aynı gün Kuveyt Meclis Başkanı J. Mohammad A. Al-Khurafi ile bir araya gelecek. 
     Arınç, 9 Eylül Cuma günü ise Pioneer School ve Paterson Ulu Camii'ni ziyaretinin ardından ABD'de master ve doktora eğitimlerini sürdüren Türk emniyet teşkilatı mensupları ile öğle yemeği yiyecek. Arınç, ABD'deki Türk toplumu temsilcileriyle de bir araya gelecek. 
     Arınç, 10 Eylül Cumartesi günü Türk basın mensuplarıyla yapacağı kahvaltının ardından akşam saatlerinde İstanbul'a hareket edecek. TBMM Başkanı Arınç, 11 Eylül Pazar sabahı İstanbul Atatürk Havalimanı'nda bir basın toplantısı düzenleyerek, gerçekleştirdiği ziyareti değerlendirecek. 
     
</TEXT>
</DOC>
