<DOC>
<DOCNO> 369134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/asiy.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik yelekli gezi 
</HEADLINE>
<TEXT>


Diyarbakır'da Erdoğan için 'gömlek altı' denilen özel yapım çelik yelek hazırlandı. Başbakan'ın 'yeleği giyin' telkini yönünde karar vermesinin beklendiği belirtildi 

Tolga Şardan - Ankara 


Diyarbakır gezisini tam anlamıyla "koruma kalkanıyla" gerçekleştirecek Başbakan Recep Tayyip Erdoğan için "gömlek altı" olarak adlandırılan özel yapım çelik yelek hazırlandı. 
Erdoğan'ın büyük önem verdiği Diyarbakır ziyaretinden 2 gün önce Başbakanlık Koruma Müdürlüğü görevlilerinden oluşan yaklaşık 40 kişilik ekip Diyarbakır'a gitti. İstihbarat, koruma ve bomba uzmanlarından oluşan ekip, Erdoğan'ın gideceği yerlerde keşif çalışması yaptı. Ekipte yer alan istihbarat uzmanı polisler, kent merkezindeki olası tehdit unsurlarını değerlendirdi. 
Başbakanlık Koruma Müdürlüğü, Diyarbakır'da kullanılmak üzere özel cihaz ve teçhizatları da gönderdi. Gece görüş ve lazer sistemli dürbünlerin yanı sıra, uzaktan kumanda düzenekli saldırı olayına karşın radyo dalgalarıyla sinyal bozmayı sağlayan frekans çözücü cihaz da kente götürüldü. 

Yelek ipekten 
Erdoğan'ın kullanması için özel yapım çelik yelek hazırlandı. Çok ince olan ancak darbelere dayanıklı çelik yeleğin kevler adı verilen bir çeşit ipekten imal edildiği belirtildi. Kaynaklar, çelik yelek giyme kararı kendisine bırakılan Erdoğan'a "yeleği giyin" telkininde bulunulduğunu ve Başbakan'ın bu yönde karar vermesinin beklendiğini kaydetti. 

Etten duvar 
Erdoğan'a Diyarbakır'da üçlü koruma sistemi uygulanacak. Erdoğan'ın yakın koruma amiri ve birkaç yakın koruması ilk zinciri, diğer korumalar 2. koruma halkasını oluşturacak. Yaklaşık 60 kişinin oluşturacağı bu iki duvarın dışında da Diyarbakır Emniyet Müdürlüğü personeli görev yapacak. Koruma görevlilerinin yanı sıra istihbarat ekipleri, özel harek t timleri ve bomba uzmanları da gezi boyunca koruma kalkanı içinde görev yapacak. 
Erdoğan'ın kullanması için zırhlı bir araç da Diyarbakır'a gönderildi. Başbakanlık Koruma Müdürlüğü, Erdoğan'ın korumasında yeni bir yöntem uygulamaya başladı. Sivil korumaların yer aldığı binek koruma otoları devre dışı kaldı. Binek otoların yerine 3 özel cip alındı. Bu tercihin amacı, saldırı sırasında polislerin hareket kabiliyetini artırmak olarak açıklandı. CAT timlerinin sayısı da artırıldı. 

Çiller de giymişti 

DYP - SHP koalisyon hükümeti döneminde de Başbakan Tansu Çiller, dönemin Pakistan Başbakanı Benazir Butto ile birlikte Saraybosna'ya yaptığı gezide çelik yelek ve miğfer kullanmıştı. Bölgedeki iç savaşın tüm hızıyla sürdüğü Şubat 1994'te gerçekleştirilen gezide Çiller ve Butto, yaşanan soykırımın durdurulmasını istemişti. Çiller, Butto'yla birlikte çelik yelek ve miğferli halde çektirdiği fotoğrafını bir sonraki seçim döneminde kullanmıştı. 

Şehit ailelerinden destek 

İzmir'de Şehit Aileleri Yardımlaşma Derneği'ni ziyaret eden Erdoğan, Mehmet Akif'ten dizeler okudu, bir şehidin yeğenleriyle ilgilendi. 


</TEXT>
</DOC>
