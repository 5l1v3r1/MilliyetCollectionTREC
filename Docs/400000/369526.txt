<DOC>
<DOCNO> 369526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonsiy07.html </URL>
<DATE> 2005/08/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Başbakan Erdoğan, Formula 1 pistinde deneme sürüşü yaptı 
</HEADLINE>
<TEXT>

     Başbakan Recep Tayyip Erdoğan, Formula 1 yarışlarının gerçekleştirileceği İstanbul Park'ta incelemelerde bulunarak, makam arabasıyla test sürüşü yaptı. 
     Kartal'daki hastane açılışının ardından Kurtköy'deki İstanbul Park'a geçen Başbakan Erdoğan, burada İstanbul Valisi Muammer Güler, İstanbul Ticaret Odası Başkanı Murat Yalçıntaş, Büyükşehir Belediye Başkanı Kadir Topbaş ve Türkiye Otomobil Sporları Federasyonu TOSFED Başkanı Mümtaz Tahincioğlu'ndan hazırlıklar hakkında bilgi aldı. 
     Başbakan Erdoğan, gezisi sırasında yarış kontrol, basın merkezleri ile VIP kulesinde incelemelerde bulundu. Daha sonra idari bölümde çalışmalar hakkında yetkililerden brifing alan Erdoğan, gezisinin ardından makam arabasına binerek, yarışların yapılacağı pistte bir tur attı. 
     Tur sırasında Başbakan Erdoğan'a, İTO Başkanı Yalçıntaş, TOSFED Başkanı Tahincioğlu ile AK Parti İstanbul İl Başkanı Mehmet Müezzinoğlu da eşlik etti. 
     Deneme sürüşünün ardından hazırlıklara ilişkin gazetecilere açıklamalarda bulunan Erdoğan, İstanbul Park'ın yapımında emeği geçen başta TOBB, İTO, İstanbul Büyükşehir Belediyesi ve Akfırat Belediyesi olmak üzere herkese teşekkür etti. 
     Pistin canhıraş bir gayretle bu safhaya getirildiğini dile getiren Erdoğan, şunları kaydetti 
     ''Hazırlıklar son bir gayretle, hızla bitiş noktasına gelmiş bulunuyor. Hükümet olarak başından itibaren bu işin arkasında olduk. Tüm desteğimizi verdik. Önümüzdeki hafta burada, gururlanacağımız Formula 1 pistinde, dünyaya gayet güzel mesajlar verilecektir. İş bitmiş değil. Özellikle turizm yatırımcılarını Anadolu yakasında otel yatırımlarına davet ediyorum. Havaalanı ve deniz ulaşımıyla bu yaka çok daha farklı konuma doğru gidiyor. Şimdiden ben bunun müjdesini veriyorum. Büyükşehir ve ilçe belediyeleriyle Anadolu yakası bu yatırımlara hazır durumda. Temennim odur ki, bizi mahcup etmeyecek, onurlandıracak yarışmalara hem Formula 1 pistimiz hem de İstanbulumuz hazır olduğunu ispat edecek.'' Başbakan Erdoğan, makam arabasıyla pisti dolaştığını hatırlatarak, bu işin piri olan Tahincioğlu'nun kendisine İstanbul Park'ın dünyadaki benzerlerinden üstün olduğunu söylediğini, bundan da çok mutlu olduğunu sözlerine ekledi. 
     Erdoğan, İstanbul Park'tan ayrılışı sırasında çevre düzenlemesi yapan işçilerle de görüşerek, çalışmalarında başarılar diledi. 
     
</TEXT>
</DOC>
