<DOC>
<DOCNO> 395088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko10.html </URL>
<DATE> 2005/11/15/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Bağ-Kur'da harcamalar gelirlerin 2.5 katı... 
</HEADLINE>
<TEXT>

     Birikmiş prim alacaklarına ödeme kolaylığı getirileceğine yönelik beklentilerin, prim tahsilatını olumsuz etkilediği Bağ-Kur'un yılın ilk sekiz ayında toplanan primleri emekli maaşları şöyle dursun tek başına sağlık harcamalarını karşılamaya bile yetmedi. Kurumun sağlık harcamaları ve emekli aylığı ödemelerinin, topladığı primlerin 2.5 katı üzerinde gerçekleştiği belirlendi. 
     Sosyal Güvenlik Kurumu Başkanlığı Bağ-Kur'un yılın ilk sekiz aylık dönemine ilişkin istatistiklerini açıkladı. Yılın ilk sekiz ayında toplam 2.4 milyar YTL'lik prim gelirine karşın 2.6 milyar YTL'lik sağlık harcaması yapıldı. Kurumun sağlık harcamalarının 1.5 milyar YTL'sini ise ilaç giderleri oluşturdu. 
     Ocakta 302.8 milyon YTL prim geliri elde eden Bağ-Kur'un sağlık harcamaları 308.7 milyon YTL olarak gerçekleşti. Şubatta 300.9 milyon YTL prim gelirine karşılık sağlık harcamaları 271 milyon YTL oldu. Martta 320 milyon YTL prim geliri elde eden Bağ-Kur'un sağlık harcamaları ise 408.1 milyon YTL'ye çıktı. Nisanda 362.2 milyon YTL prim gelirine karşılık 364.7 milyon YTL sağlık harcaması yapan Bağ-Kur mayısta 281.1 milyon YTL'lik prim gelirine karşın 321.5 milyon YTL'lik sağlık harcaması, haziranda ise 293.4 milyon YTL prim gelirine karşın 294.4 milyon YTL sağlık harcaması gerçekleştirdi. Prim gelirlerinin 303.5 milyon YTL olduğu temmuz ayında sağlık harcamaları 201.1 milyon YTL düzeyinde gerçekleşen Bağ-Kur ağustos ayında ise 313 milyon YTL prim geliri elde ederken, sağlık harcamaları 292 milyon YTL düzeyinde kaldı. 
     
     EMEKLİ AYLIĞI ÖDEMELERİ 
     Yılın ilk sekiz ayında Bağ-Kur'un emekli aylığı ödemeleri ise toplam 3.6 milyar YTL oldu. Kurum, ocak ayında 436.3 milyon, şubatta 445.7 milyon, martta 446.5 milyon, nisanda 429, mayısta 444.8, haziranda 446.9, temmuzda 478.4, ağustosta ise 480.5 milyon YTL emekli aylığı ödedi. 
     Bağ-Kur'un emekli aylığı ödemeleri ve sağlık giderleri toplamı yılın ilk sekiz ayında 6.2 milyar YTL'yle prim gelirlerinin 2.5 katı üzerinde gerçekleşti. 
     
     TOPLAM GELİRLER GİDERLERİN 3'TE BİRİ 
     Bağ-Kur'un yılın ilk sekiz ayı itibariyle primler de dahil toplam gelirleri toplam giderlerinin neredeyse üçte biri düzeyinde kaldı. Yılın ilk sekiz ayında toplam 2.7 milyar YTL gelir elde eden Bağ-Kur'un giderleri ise 7.1 milyar YTL olarak gerçekleşti. Kurumun sekiz aylık açığı ise 4.4 milyar YTL olarak belirlendi. 
     
     BÜTÇE TRANSFERİ 
     Bağ-Kur'un açıklarını kapatmak için 838.5 milyon YTL'si müşterek emeklilik için alınan Hazine yardımı olmak üzere toplam 4.3 milyar YTL'lik Hazine Yardımı yapıldı. Bunun 446 milyon YTL'si ocak, 524 milyon YTL'si şubat, 609 milyon YTL'si mart, 500 milyon YTL'si nisan, 550 milyon YTL'si mayıs, 546 milyon YTL'si haziran, 690 milyon YTL'si temmuz ve 470 milyon YTL'si de ağustos ayında aktarıldı. 
     
</TEXT>
</DOC>
