<DOC>
<DOCNO> 366402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko35.html </URL>
<DATE> 2005/08/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İsdemir'e vekaleten Genel Müdür Yardımcısı Suhat Korkmaz atandı 
</HEADLINE>
<TEXT>

     Ereğli Demir Çelik Fabrikaları ERDEMİR Yönetim Kurulu Başkanı Recai Berber, İskenderun Demir Çelik Fabrikaları İSDEMİR Genel Müdürü Atamer Giyici'nin istifasıyla boşalan göreve, Genel Müdür Yardımcısı Dr. Suhat Korkmaz'ın vekaleten atandığını bildirdi. 
     Berber, yaptığı yazılı açıklamada, İSDEMİR Genel Müdürü ve Yönetim Kurulu Üyesi Atamer Giyici'nin sağlık sorunlarını gerekçe göstererek görevinden ayrılma talebinin, yönetim kurulunca görüşülerek uygun görüldüğünü belirtti. 
     Açıklamada, İSDEMİR Genel Müdürü ve yönetim kurulu üyesi olarak 30 Nisan 2003 tarihinde göreve başlayan Giyici'nin, görevde kaldığı süre içerisinde İSDEMİR'in ERDEMİR'e devrinden amaçlanan sinerjiyi en yüksek düzeyde yarattığı vurgulandı. 
     Berber, açıklamasında, Giyici ile birlikte İSDEMİR'de, üretim, kalite ve mali sonuçlar açısından başarılı bir dönem yaşanmış olmasının ötesinde, esas olarak özellikle yönetişim ve zihniyet değişimi alanında büyük mesafeler alındığını belirtti. 
     Giyici'ye, üstün özveri ve çabaları, bütün mesai arkadaşlarıyla birlikte sağladığı coşkulu çalışmaları ve elde edilen başarılar için yönetim kurulu olarak teşekkür ettiklerini vurgulayan Berber, ''Bundan sonraki hayatında kendisine, ailesine, sağlık ve mutluluklar diliyoruz'' dedi. 
     Berber, İSDEMİR Genel Müdürlüğü görevine 2 Ağustos 2005 tarihli yönetim kurulu kararıyla Genel Müdür Yardımcısı Dr. Suhat Korkmaz'ın vekaleten atandığını bildirdi. 
     
</TEXT>
</DOC>
