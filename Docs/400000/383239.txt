<DOC>
<DOCNO> 383239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/magazin/axmag01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk beni etkiledi' 
</HEADLINE>
<TEXT>


'Arabistanlı Lawrence'ta Arapları Osmanlılara karşı ayaklandıran İngiliz casusu oynadığı için Türklerden tepki alan Peter O'Toole, aslında Anıtkabir'i ziyaret etmiş bir Atatürk hayranı 

Alin Taşçıyan 

"Küçük bir çocukken de tarih ilgimi çekerdi. 2. Dünya Savaşı yıllarıydı ne de olsa. Yakın tarihin kötü adamlarını biliyordum zaten. Benim merakımı asıl çeken kahramanlardı. 20. yüzyılı hazırlayan kahramanları merak ediyordum. Bir gün çok hoş bir adamın fotoğrafını gördüm. Yüzü beni etkiledi. Pek şık giyinmişti, elindeki sigarayı zarafetle tutuyordu. Kim olduğunu merak ettim. Çok önemli bir komutanmış. Sonra politikaya geçmiş. Bir ülkeyi bir kuşaktan daha az sürede modernize edip çağ atlatmış. Bu adam Kemal Atatürk idi." 
Onur konuğu olarak Antalya'ya gelen aktör Peter O'Toole, dün sabah yaptığı basın toplantısında Türkiye'ye ilk gelişinde Atatürk'e hayranlığı nedeniyle Anıtkabir'i ziyaret ettiğini söyleyince bu hayranlığın sebebini sorduk, o da bu yanıtı verdi. 

Karizmatik aktör 
O'Toole, beyazperdeden sonra karizmatik gerçek kişiliğiyle de herkesi fethetti. Antalya Film Festivali'nden alacağı Onur Ödülü de 1964 yılında Türkiye'ye ilk gelişinde, David Lean'in destansı filmi 'Arabistanlı Lawrence'taki İngiliz casusu rolüyle Osmanlı'ya karşı Arapları ayaklandırdığı için 'suçlu' muamelesi görmesini telafi etmiş oldu. 

'Ne yüzle geldiniz ' 
O'Toole, bu tatsız olayı yine de gülerek anımsıyor "Arabistanlı Lawrence bir anda hayatımı değiştirdi. Fotoğrafçılar, hayranlar dört yanımı kuşatmıştı. New York'ta, Tokyo'da, Almanya'da. Hele Roma bir k bustu. İnsanlar ağaçlardan sarkıyordu. Otelden dışarı çıkamıyordum. İtalya'daki yapımcı dostlarım Türkiye'ye gidiyorlardı, bizimle gel dediler. Basına kesinlikle haber verilmemesi koşuluyla kabul ettim. Ancak uçak, havaalanına inerken bir de baktım aşağısı fotoğrafçı dolu. Pasaport kontrolüne giderken üniformalı biri karşıma dikilip 'Ne yüzle geldiniz ' dedi. 'Ne yaptım ki ' dedim. Sonra öğrendim filmin Osmanlı karşıtı olarak görülüp yasaklandığını." 

'Kan değil ketçap desem de...' 
Aktör o günleri anlatmayı şöyle sürdürüyor "Türkleri öldüren benmişim gibi davranıyorlardı. Filmdeki kan değil ketçap desem de fayda etmedi. Herkesin suratında taş gibi bir ifade vardı. Çabucak Sultanahmet Camii'ni gezdim, Kapalıçarşı'ya gittim. Sonra Ankara'ya geçtim. Gençliğimde beni çok etkilemiş olan Atatürk'ün Anıtkabir'ini ziyaret ettim. Onun kültablasını, kullandığı eşyaları görmek beni çok duygulandırdı. Sonra Anadolu Medeniyetleri Müzesi'ne de gittim." 
Aradan geçen 30 yılda Peter O'Toole, eserlerine hayran kaldığı Anadolu medeniyetlerinden Truva'nın kralı Priamos'u da canlandırdı. 
Şimdi de Truva'yı görmeyi istiyor. Festival başkanı Engin Yiğitgil'in ona hediye ettiği Truva atını çok beğendiğini de özellikle vurguluyor. 

Okullu aktör 

İrlandalı O'Toole, akademik eğitim almış, oyunculuğa Londra'nın yüksek prestijli Old Vic Tiyatrosu'nda adım atmış, başta Shakespeare oyunları olmak üzere klasik tiyatroda harikalar yaratmış bir kuşağın temsilcisi. 60'lı yıllarda sinemaya başlayan O'Toole, 'Arabistanlı Lawrence', 'Elveda Öğretmenim', 'Son İmparator' ve 'Truva'ya uzanan muhteşem bir kariyerin de sahibi. 


</TEXT>
</DOC>
