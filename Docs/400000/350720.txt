<DOC>
<DOCNO> 350720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy05.html </URL>
<DATE> 2005/06/10/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Erdoğan ABD ile ortaklığımız küçümsenmemelidir 
</HEADLINE>
<TEXT>

     Başbakan Recep Tayyip Erdoğan, "Öngörülebilir gelecekte en etkili küresel güç olma konumunu sürdürecek olan ABD ile evrensel değerler ve ortak çıkarlar etrafında kurduğumuz ortaklık küçümsenmemelidir" dedi. 
     Başbakan Erdoğan, "Foreign Policy Association"da "Türk Dış Politikası ve ABD’yle İlişkiler Paylaşılan Vizyonlar ve Birbirini Güçlendiren Yetenekler Ortaklığı" konulu bir konuşma yaptı. 
     Konuşmasında Türkiye’nin, dünyanın merkezi bir bölgesinde "orta düzeyde bir güç" olarak yer alan bir ülke olduğunu ifade eden Erdoğan, Türkiye’nin buna karşılık tarihi ve kültürel birikimi, jeopolitik konumu ve insan kaynakları bakımından herhangi bir bölgesel güçten beklenenden daha önemli bir konumda bulunduğunu, sahip olduğu potansiyeli gittikçe daha etkili şekilde hayata geçirdiğini söyledi. 
     "İçinde bulunduğumuz zor bölgesel ve uluslararası ortamda başarılı olabilmek için en etkili yolun, Türkiye’nin dış politika geleneklerini günümüzün gerçekleriyle bağdaştırmaktan geçtiğini düşünüyoruz" diyen Erdoğan, Türkiye’nin bunu sadece kendi dış politika yaklaşımları ve imkanlarıyla yürütmesinin yeterli olmadığını söyledi. Erdoğan, bu vizyonu hayata geçirirken başta ABD’nin merkezi bir rol oynadığı Transatlantik İttifak olmak üzere, sahip olduğu çok boyutlu ilişkiler manzumesinin sunduğu ortaklıklardan da destek aldıklarını ifade etti. 
     Türk dış politikasının dayandığı temel ilkelerin uygulanmasında 21. yüzyılın değerleriyle uyumun sağlanmasına da önem verdiklerini anlatan Erdoğan, şöyle devam etti 
     "Dolayısıyla halkımızın talepleri ve çıkarları ile uluslararası camianın beklentileri doğrultusunda bir yol izlemekteyiz. 
     Başka bir ifadeyle, gerçekliği elden bırakmadan, evrensel değerlerin daha geniş bir coğrafyada uygulanmasına katkıda bulunmayı hedefliyoruz. 
     Türkiye, bu iki yönelimi birbiriyle çelişmeden yürütebilmekte, bunun için çok boyutlu ve aktif bir politika izlemelidir." 
     
     "ŞEFFAF DIŞ POLİTİKA İZLEMEK ZAAF DEĞİL..." 

     Demokratik niteliği güçlenen toplumların küreselleşmeyle baş etmelerinin kolaylaştığını ve dış politikaların daha güçlü hale geldiğini tecrübeleriyle bildiğini ifade eden Erdoğan, bu anlayışın çevredeki ülkelerde de benimsenmesine gayret ettiklerini söyledi. 
     Başbakan Erdoğan, şöyle devam etti 
     "Değerlerin, fikirlerin, normların, kimliklerin daha fazla önem kazandığı günümüzde, dış politikayı mekanik bir güç dengesi olarak görmüyoruz. Sahip olduğumuz çok-kültürlü birikimimizle diğer halkları samimi bir çabayla anlamaya çalışıyoruz. Bu anlamda şeffaf bir dış politika izlemenin bir zaaf teşkil etmediğini düşünüyoruz. 
     Ayrıca, bölgesel işbirliğini güven artırıcı bir dinamik olarak görmekte ve karşılıklı bağımlılığın, karşılıklı anlayışı güçlendiren bir etki yaptığına inanmaktayız. 
     Takip ettiğimiz kazan-kazan yaklaşımının bölgemizde uzlaşı kültürünün güçlenmesine inandırıcı bir katkı yaptığını görmekteyiz." Kazan-kazan yaklaşımına Kıbrıs sorununun çözümüne yönelik atılan adımları gösteren Erdoğan, Türkiye’nin özellikle son yıllarda komşularıyla ilişkilerinde yaşanan olumlu seyirin, izlenen bu politikanın sonuç verdiğini açıkça gösterdiğini ifade etti. Erdoğan, "Komşularımızla ilişkilerimiz, dost kazanmaya dönük, düşman kazanmamaya yönelik ilişkilerdir. Gerek siyasi gerek kültürel gerekse askeri ilişkilerde yıllardır olmayan ilişkiler başlamıştır" dedi. 
     
     "ABD İLE ORTAKLIĞIMIZ KÜÇÜMSENMEMELİ" 

     Başbakan Erdoğan, Türkiye’nin kendinden kaynaklanan özelliklerinin yanı sıra Batı’yla karşılıklı çıkar ve saygı anlayışı temelinde yürüttüğü bütünleşme sürecinin sağladığı kazanımların da kayda değer olduğunu söyledi. ABD’nin, bu itibarla merkezi bir öneme sahip bulunduğunu vurgulayan Erdoğan, "Öngörülebilir gelecekte en etkili küresel güç olma konumunu sürdürecek olan ABD ile evrensel değerler ve ortak çıkarlar etrafında kurduğumuz ortaklık küçümsenmemelidir" dedi. 
     Erdoğan, bu ortaklığın sadece iki tarafın çıkarlarına hizmet etmekle kalmadığını, bölgede ve çok daha geniş bir coğrafyada olumlu gelişmeleri teşvik eden bir güç birliğine işaret ettiğini söyledi. 
     Başbakan Erdoğan, şöyle devam etti 
     "ABD ile aramızdaki yarım asrı aşan müttefiklik ilişkisi, zaman zaman ortaya çıkabilecek konjonktürel görüş ayrılıklarını aşacak güçlü bir stratejik zeminde gelişmiştir. 
     Bu zeminin daha da genişletilmesinin iki tarafın da hedefi olduğunu hiç tereddütsüz biliyorum. 
     Ve ayrıca biliyorum ki, ABD’nin Türkiye’ye stratejik bakışı, Türkiye’nin AB üyeliğinin Birliğe getireceği katkıları bazı Avrupalılardan bile daha pragmatik değerlendirmesine imkan vermektedir." Türkiye’nin son yıllarda ve özellikle hükümetleri döneminde daha da içerik ve ivme kazanan reform sürecinin, Cumhuriyet’in Türk halkına en ileri standartları sunma hedefinden ve Türk halkının demokratik özlemlerinden beslendiğini anlatan Erdoğan, AB üyelik sürecinin, bunu daha da kolaylaştırdığını kaydetti. 
     Erdoğan, "Ancak, Türkiye, AB’nin kendi dönüşüm sancılarından bağımsız olarak olumlu değişimini pekiştirmeye devam edecektir. 
     Böylelikle, Türkiye, diğer kalkınmakta olan ülkeler için faydalı bir örnek olmayı sürdürecektir" dedi. 
     
     "ABD’NİN STRATEJİK BAKIŞI..." 

     "ABD’nin stratejik bakışı, Türkiye’nin AB’ye üyeliğinin ABD ile ilişkilerini olumsuz etkileyeceği yönündeki hatalı tahlillere de itibar etmemektedir" diyen Erdoğan, esasen iki ülkenin birbirlerini zannedilenden daha iyi tanıdığını söyledi. 
     Erdoğan, bu tanışıklığın, 2. Dünya Savaşı sonrasında komünizme karşı omuz omuza savaş iki ülke askerlerinin ortak anısından, soğuk savaş boyunca sergiledikleri dayanışmadan, bugün de daha güvenli ve iyi bir dünya için paylaştıkları ortak vizyondan kaynaklandığını anlattı. Erdoğan, "Türkiye, Batı’nın ortak çıkarları çerçevesinde ABD ile Transatlantik camianın geleneksel hareket alanının da ötesinde bir coğrafyada işbirliğini sürdürmektedir. Türkiye bu amaçla mukayeseli avantajlarını devreye sokmaktadır" dedi. 
     ABD’nin küresel düzeydeki konumu ve gücünün, uluslararası ilişkilerin belki de en belirleyici özelliği haline geldiğini vurgulayan Erdoğan, bunun dünya için bir fırsat olduğunu söyledi. 
     
     "ABD DÜNYAYLA İLGİLENMEYE DEVAM ETMELİDİR" 

     Erdoğan, günümüzün tek süper gücü olmanın beraberinde zorluklar ve sorumluluklar getirdiğini ifade ederek, şunları kaydetti 
     "Bizim size bu noktada söyleyebileceğimiz şudur ABD dünyayla ilgilenmeye devam etmelidir. 
     Küresel süreçlerin, güçlü bilimsel kurumlardan ve kapsamlı araştırmalardan istifadeyle en etkin şekilde bu ülkede incelendiğini görüyoruz. 
     Gerek bu araştırmalar, gerek bizim kendi çalışmalarımızda ortaya çıkan tüm bulgular, terörizmden kitle imha silahlarına, ekonomik ve demografik dengesizliklerden çevresel meselelere kadar tüm uluslararası sorunların ciddiyetine işaret etmektedir. 
     Bunlarla baş edebilmek için ABD ölçülerinde bir gücün liderliği daha da önem kazanmaktadır. 
     ABD’nin böyle bir liderliği ’etkin çok taraflılık’ anlayışıyla hayata geçirme yönünde sergilemekte olduğu çaba, dünya sorunlarının daha çabuk çözülmesine ve ABD’nin daha iyi anlaşılmasına yardımcı olacaktır. 
     ABD, bu süreçte öncelikle müttefiklerini yanında bulacaktır. 
     Uluslararası sistemde meydana gelen değişim, Transatlantik İttifak’ı yeni şartlara uyum gösterme sürecine sokmuştur." Irak gibi çok boyutlu ve çetrefil bir sorunun bu dönemde gündeme gelmesinin bir talihsizlik olduğunu belirten Erdoğan, "Ancak tarihin en başarılı bu ittifakının tükendiği yönündeki kehanetlerin, fazla aceleci yorumlar teşkil ettiğini bugün daha iyi görüyoruz" dedi. 
     Türkiye’nin, NATO’nun farklı boyutlarda da olsa Körfez’den Afganistan’a ve daha sınırlı ölçüde Irak’a kadar bu coğrafyada bölgesel ve uluslararası barış ve istikrara katkı sağlamasına güçlü bir destek verdiğini anlatan Erdoğan, "İttifakın sadece kolektif savunma anlayışıyla sınırlı kalmayıp, siyasi boyutu da güçlenen bir güvenlik teşkilatı ve işbirliği platformu olarak gelişmeye devam etmesine önem atfediyoruz" dedi. 
     Erdoğan, Irak’taki zor şartların düzelmesi için bu ülkeye en fazla yardımın Türkiye’den ulaştığını belirterek, "Irak’ın siyasi bütünlüğünü koruyarak demokratik bir sisteme kavuşması için elimizden geleni yapmaktayız" dedi. 
     Başbakan Erdoğan, "Irak’ta yaşanacak başarısızlığın, bölge halkları ve esasen tüm uluslararası camia için bir sorun teşkil edeceğini" söyledi. 
     Başbakan Erdoğan "Foreign Policy Association"da yaptığı, "Türk Dış politikası ve ABD’yle İlişkiler Paylaşılan Vizyonlar ve Birbirini Güçlendiren Yetenekler Ortaklığı" konulu konuşmasında Irak sorununa da değindi. 
     Irak sorunuyla baş etmek için izlenecek yöntem konusunda başlangıçta ABD ile müttefiklerinin tam bir mutabakat sağlayamadığını belirten Erdoğan, Türkiye’nin de kendi tecrübeleri ışığında ve demokratik karar alma süreçleri neticesinde kendi uygun gördüğü şekilde ABD’ye destek verdiğini söyledi. Erdoğan, "Ancak nihai hedefe ilişkin ortak anlayışımız doğrultusunda yürüttüğümüz işbirliği güçlenerek devam etmektedir" dedi. 
     Bugün ırak’taki zor şartların düzelmesi için bu ülkeye en fazla yardımın Türkiye’den ulaştığını anlatan Erdoğan, "Irak’ın siyasi bütünlüğünü koruyarak demokratik bir sisteme kavuşması için elimizden geleni yapmaktayız. Irak’ta yaşanacak başarısızlık, bölge halkları ve esasen tüm uluslararası camia için bir sorun teşkil edecektir. Bu sebeple ileriye bakış, işbirliği ve eşgüdümümüzü artırmak zorundayız" diye konuştu. 
     Türkiye’nin ABD ile yaklaşım ve hedeflerinin örtüştüğü bir diğer alanın da Türkiye’nin komşu coğrafyalarındaki reform ve demokratikleşme gündemi olduğunu vurgulayan Erdoğan, Türkiye’nin Ortadoğu ve İslam dünyasına yönelik arzusunun, "hür, açık ve demokratik toplumlar, refaha ulaşılmasını kolaylaştıracak etkin ekonomik yapılar ve iyi yönetişim ilkelerinin hayata geçirilmesi" olduğunu söyledi. Erdoğan, ABD’nin girişimiyle başlatılan olumlu değişim yönündeki çabaları bir fırsat olarak gördüklerini söyledi. 
     Başbakan Erdoğan, sözlerini şöyle sürdürdü 
     "Esasen, Türkiye’nin gerek içeride, gerek dış politikada izlediği yol, arzu edilen olumlu değişim için uygun bir bölgesel ortam yaratılmasına yardımcı olmaktadır. Bu özel katkımızı, uluslararası çabaları desteklemek suretiyle güçlendireceğiz. 
     Nitekim G-8 girişimi çerçevesinde oluşturulan Demokrasi Yardım Diyaloğu’nun eş başkanı olarak, kadının toplumdaki rolü konulu ilk faaliyetimiz de sivil toplum kuruluşlarının katkılarıyla gelecek ay İstanbul’da gerçekleştirilecektir. Bunu diğer alanlardaki katkılarımızla sürdüreceğiz." Türkiye’nin dış politikasını bir yandan bölgede güvenlik ve istikrar üreterek diğer yandan da olumlu değişimi cesaretlendirerek sürdürdüğünü ifade eden Erdoğan, "Bu çabamızı batı içinde doğuyu, doğu içinde de batıyı bilen ve her iki grup içinde de görüşlerini samimi bir şekilde paylaşan özel bir ülke olmanın sağladığı avantajla yürütüyoruz" dedi. 
     
     "ENERJİ KORİDORU" 

     ABD’nin küresel barış ve hürriyetin güçlendirilmesiyle tehlikelerin önlenmesi için ortaya koyduğu stratejik hedeflerin Türkiye’nin hedefleriyle örtüşmesinin, paylaşılan ortak değerlerin bir tezahürü olduğunu dile getiren Erdoğan, sözlerini şöyle sürdürdü 
     "Türkiye, kendi mukayeseli avantajlarından istifadeyle kendi bölgesinin şartlarına uygun yaklaşımlarla ancak neticede ABD’yle aynı genel hedeflere doğru ilerlemektedir. 
     Bunun en yeni ve somut sonuçlarından biri, Bakü-Tiflis-Ceyhan petrol boru hattının hayata geçirilmesi yönünde kaydedilen gelişme olmuştur. Türk-Amerikan ortak stratejik bakışı, bölgedeki ortaklarımızın da katkılarıyla stratejik bir sonuç vermiş, Hazar havzasındaki enerji kaynaklarının batıya erişim yollarını çeşitlendirerek, enerji güvenliğini artıran bir etki yaratmıştır. 
     Bu, Türkiye’nin enerji koridoru haline geldiğinin açık bir ifadesidir. 3 Temmuz’da da Türkiye’den Yunanistan’a doğalgaz bağlantısı yapıyoruz. Bu hat, barışın damarlarını güçlendirecek hatlardır." 
     
     TERÖR, TÜRKİYE-AB İLİŞKİLERİ.. 

     Konuşmasında Arap-İsrail sorununa da değinen Erdoğan, "Hiç kimse benim teröristim iyidir, kötüdür diyemez. Terörün dini, dili milleti yoktur. Ne zaman nerede vuracağı belli olmaz. Türkiye de teröre en çok kurban vermiş bir ülkedir. Terörle ortak bir mücadele edeceksek, Türkiye’ye de gerekli desteği istiyoruz. Kuzey Irak’taki PKK KONGRA GEL’in orada barınmasına fırsat verilmemesi talebimizi tekrarlıyoruz" dedi. 
     Türkiye-AB ilişkilerine de değinen Erdoğan, Fransa ve Hollanda’da yapılan AB Anayasası’na değinerek bu ülkelerde Türkiye’nin AB üyeliğinin değil, anayasanın oylandığını söyledi. 
     Bazı çevrelerin bunun üzerine siyaset yaptığını ve bunun çirkin olduğunu vurgulayan Erdoğan, "Referandum Avrupa ülkelerinin iç sorunudur ama AB bunu aşacak güçtedir. Türkiye’nin gündemi, 3 Ekim müzakere süreci ile ilgili onaydır. İnanıyorum ki, Türkiye 3 Ekim’de müzakerelere başlayacaktır. Muhatabamız, şu veya bu ülke, şu veya bu lider de değildir. Muhatabımız AB’dir" dedi. 
     Erdoğan, konuşmasının son bölümünde Türkiye’deki ekonomik gelişmeler hakkında katılımcılara rakamsal bilgiler verdi. 
     
</TEXT>
</DOC>
