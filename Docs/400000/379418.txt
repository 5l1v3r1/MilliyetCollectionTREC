<DOC>
<DOCNO> 379418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko04.html </URL>
<DATE> 2005/09/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tekel, yeniden fason üretim arayışında... 
</HEADLINE>
<TEXT>

     Hüseyin Tunçay 

Aldığı hard box sert kutu makinaları iade etmek zorunda kalan TEKEL, sert kutulu sigara üretimi için yeniden fason üretim arayışına girdi. 
     A.A muhabirinin edindiği bilgiye göre, hard box makinalar öncesinde de sert kutu paketleri fason ürettirip piyasaya sürmeye hazırlanan ve bu konuda bir çok ülkede görüşmelerde bulunan TEKEL, makinaların Türkiye'ye getirilmesi ile birlikte bu fikrinden vazgeçmişti. 
     Ancak ithal ettiği makinaların eski olduğu gerekçesiyle menşeine iade edilmesi kararının ardından, sert kutu paket kapasitesi yeterli olmadığı için pazar kaybını durduramadı. 
     
     FASON ÜRETİM NEREDE OLACAK 
     Bunun için harekete geçen TEKEL yetkilileri, ilk etapta geçtiğimiz hafta Bulgaristan'a giderek görüşmelerde bulundular. Görüşmeler olumlu olarak nitelenirken, teknik ekiplerin yaklaşık 15 gün çalışacağı ve Bulgar sigara üreticileri ile yeniden bir araya gelineceği ifade ediliyor. 
     Bunun yanında önümüzdeki günlerde komşu ülke Yunanistan'a da TEKEL'den bir heyetin giderek, burada fason üretim imkanlarını araştıracağı öğrenildi. 
     
     SERT KUTU PAZAR KAYBETTİRİYOR 
     TEKEL, kapasitesinin yaklaşık yüzde 10'u sert kutu paket üretimine müsait olduğu için bu alana kayan tüketici talebine cevap veremiyor. 
     Fason üretim yoluyla bu güçlüğü aşmaya çabalayan TEKEL, bir anlaşma durumunda söz konusu ülkeye tütün ve diğer malzemelerin hepsini buradan gönderecek. Fason üretimin yapılacağı yerde sadece paketleme olacak ve sigaralar yeniden Türkiye'ye getirilecek. 
     
</TEXT>
</DOC>
