<DOC>
<DOCNO> 394566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo02.html </URL>
<DATE> 2005/11/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İsviçre Teknik Direktörü Türkiye'de bir 90 dakika daha var 
</HEADLINE>
<TEXT>

     Alim Tunçay AA 

İsviçre Milli Takımı Teknik Direktörü Köbi Kuhn, maçı daha farklı bir skorla kazanabileceklerini belirterek, "Ama Türkiye’nin gol atmadığına sevindim. Takımım iyi savaştı, iyi mücadele etti" dedi. 
     Kuhn, maçtan sonra düzenlediği basın toplantısında, Türkiye’deki maçta yenilmemeye çalışacaklarını belirterek, "Tur henüz geçilmedi çünkü daha Türkiye’de oynanacak bir 90 dakika daha var. Umarım bu sonuç tur için yeter. Türkiye’de iyi oynayarak yenilmemeye çalışacağız" diye konuştu. 
     Kuhn, buradaki karşılaşmada Türkiye’nin baskılı oynayamadığını, ancak İstanbul’da daha baskılı oynayacağını söyledi. 
     Bir gazetecinin, "Maçtan önce Volkan’ın zayıf olduğunu söylemiştiniz. Ama bugün çok iyiydi" şeklindeki sözleri üzerine Kuhn, "Her iki kaleci de çok iyi performans sergiledi. Bu tür haberler yapan gazeteciler kaybetti" dedi. 
     Sarı kart cezalısı durumuna düşen Magnin’in rövanşta oynayamayacak olmasının üzücü olduğunu belirten Kuhn, onun yerine oynayacak oyuncusunun da bu oyuncuyu aratmayacağını kaydetti. 
     
     TERİM BASIN TOPLANTISI YAPMADI 

     Milli Takımlar Teknik Direktörü Fatih Terim, maçtan sonra basın toplantısı yapmadı. 
     Kuhn’dan sonra gazeteciler Terim’i beklerken basın odasına gelen Milli Takım Basın Sorumlusu Mustafa Kemal Artalan, Fatih Terim’in odaya gelişinde kapıdan görevliler tarafından içeri alınmadığı için geri döndüğünü ve basın toplantısı yapmayacağını açıkladı. 
     
</TEXT>
</DOC>
