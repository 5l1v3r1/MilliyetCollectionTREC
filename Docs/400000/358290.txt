<DOC>
<DOCNO> 358290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun28.html </URL>
<DATE> 2005/07/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Irak'ta Pakistan büyükelçisi ucuz kurtuldu 
</HEADLINE>
<TEXT>

     Irak'ın başkenti Bağdat'ta silahlı kişiler, Pakistan'ın Bağdat büyükelçisinin konvoyuna saldırı düzenledi. 
     Polis kaynakları, silahlı kişilerin iki arabadan, başkentin zengin Mansur bölgesinde Pakistan büyükelçisini taşıyan konvoya ateş açtıklarını, korumaların karşı ateşi üzerine saldırganların kaçtığını söylediler. Olayda ölen ya da yaralanan olmadığı belirtildi. 
     Irak'ta Mısır büyükelçisi hafta sonu kaçırılırken, Bahreyn büyükelçisi bugün uğradığı silahlı saldırıda yaralanmıştı. 
     Irak hükümetine göre, büyükelçilere yönelik saldırılarla Irak ile ilişkilerini geliştirmeyi düşünen ülkelere gözdağı verilmek isteniyor. 
     
     BÜYÜKELÇİ UCUZ KURTULDUM 

     Irak'ın başkenti Bağdat'ta silahlı kişilerin konvoyuna saldırı düzenlediği Pakistan'ın Bağdat büyükelçisi, saldırıdan "ucuz kurtulduğunu" belirtti. 
     Saldırıdan birkaç dakika sonra AFP'yi telefonla arayan büyükelçi Yunus Han, "Sağım ama ucuz kurtuldum" dedi. 
     Konvoyun arkasından gelen iki araçtan ateş açıldığını belirten Han, "Kaçmak için hızımızı artırdık, ancak bu çok tehlikeli bir durumdu" diye konuştu. 
     
     PAKİSTAN BÜYÜKELÇİ'Yİ ÜRDÜN'E GÖNDERİYOR 

     Pakistan, Bağdat Büyükelçisi Muhammed Yunus Han'ı bugün Irak'ta silahlı saldırıya uğramasından sonra geçici olarak Ürdün'e gönderme kararı aldı. 
     Dışişleri Bakanlığı sözcüsü Naim Han, İslamabad'da yaptığı açıklamada, Yunus Han'ın sağlık durumunun iyi olduğunu, büyükelçiyi Ürdün'ün başkenti Amman'a gönderme kararı aldıklarını söyledi. 
     Han, "Bu karar, Irak'ta güvenlik durumunun kötüleşmesi üzerine alındı. Irak'ta barış ve istikrardan yanayız ve güvenlik durumunda herhangi bir düzelme gördüğümüzde kararımızı yeniden gözden geçireceğiz" dedi. 
     
</TEXT>
</DOC>
