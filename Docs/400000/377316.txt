<DOC>
<DOCNO> 377316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun37.html </URL>
<DATE> 2005/09/10/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İran Cumhurbaşkanı Ahmedinecad, yardımcılığına Perviz Davudi’yi atadı 
</HEADLINE>
<TEXT>

     İran Cumhurbaşkanı Mahmud Ahmedinecad, cumhurbaşkanlığı birinci yardımcılığına Perviz Davudi’yi atadı. 
     Cumhurbaşkanlığı basın merkezinden yapılan açıklamada, Perviz Davudi’nin Ahmedinecad tarafından cumhurbaşkanlığı birinci yardımcılığına getirildiği belirtildi. 
     İran anayasasının 124. maddesine göre, cumhurbaşkanı kanuni görevlerini yerine getirmek için yardımcı atayabiliyor. Cumhurbaşkanı birinci yardımcısı, bakanlar kurulunun yönetimini ve diğer yardımcılar arasındaki işbirliğini sağlıyor. 
     İran’da bakanlar, cumhurbaşkanının önerisi ve meclisin güvenoyuyla göreve gelirken, cumhurbaşkanı birinci yardımcısı ve diğer yardımcıların atanması, cumhurbaşkanının inisiyatifinde bulunuyor. 
     Cumhurbaşkanlığı birinci yardımcılığı, eski Cumhurbaşkanı Muhammed Hatemi’nin 8 yıllık iktidarı döneminde de aynı görevi üstlenen Muhammed Rıza Arif tarafından yürütülüyordu. 
     Bu arada, Tahran Belediye Başkan yardımcılarından Ali Saidlu da idari işlerden sorumlu cumhurbaşkanı yardımcısı olarak atandı. 
     Cumhurbaşkanı Ahmedinecad, meclise sunduğu 21 kişilik kabinesinde Saidlu’ya Petrol Bakanı olarak yer vermiş, ancak meclis, Saidlu da dahil, listedeki 4 isme güvenoyu vermemişti. 
     Saidlu, Ahmedinecad’ın Tahran Belediye Başkanı olduğu dönemde yardımcılığını yapıyordu. 
     Ahmedinecad, Hatemi döneminde de bir kadın tarafından yürütülen çevreden sorumlu cumhurbaşkanlığı yardımcılığına Fatma Cevadi’yi getirmişti. 
     
</TEXT>
</DOC>
