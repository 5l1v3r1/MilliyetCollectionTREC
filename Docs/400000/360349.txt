<DOC>
<DOCNO> 360349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun27.html </URL>
<DATE> 2005/07/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Solana Hamas, AB'nin kara listesinden çıkmak için silahsızlanmalı 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, Hamas’ın, AB’nin terörist örgütler listesinden çıkabilmek için silahsızlanması gerektiğini söyledi. 
     Solana, Mısır’ın El Ehram gazetesinde yayımlanan röportajında, "Hamas, AB’nin kara listesinden çıkabilmek için siyasi partiye dönüşmeli ve silahsızlanmaya başlamalı. Siyasi bir partinin silahla işi olmaz. Bu, hiçbir demokraside yoktur" diye konuştu. 
     AB’nin Hamas’ı halen terörist örgütler kapsamında değerlendirdiğini hatırlatan Solana, örgütle herhangi bir müzakerenin söz konusu olmadığını ifade etti. 
     Hamas, geçen ay, yeni seçilen belediye başkanlarının AB diplomatlarıyla görüştüğünü bildirmişti. 
     Örgütün sözcüsü Muşir El Masri, yerel seçimlerde belirlenen belediye başkanlarının, yakın zamanda AB diplomatlarıyla yaptıkları görüşmelerde uluslararası yardım ve İsrail ile ateşkesi ele aldıklarını söylemişti. 
     AB de, diplomatlarının Hamas üyesi belediye başkanlarıyla görüşmesini doğrulayarak, bu görüşmenin "teknik düzeyde" olduğunu, örgütü "terörist örgüt" olarak kabul etmeye devam edeceğini belirtmişti. 
     Bu görüşme, AB’nin, bir terörist örgüt olarak nitelediği Hamas’a yönelik tutumunda yön değiştirdiğinin göstergesi olarak değerlendirilmişti. 
     Adını açıklamak istemeyen Avrupalı bir yetkili, "Hamas ile teknik diplomatik temaslarımız oldu. Ancak bu temaslar, Avrupa’nın, halen AB’nin terörist örgütler listesinde yer alan Hamas’a karşı politikasında bir değişiklik anlamına gelmemektedir. Hamas’ın terörist örgüt olarak kabul edilmemesi için, şiddetten vazgeçmesi, İsrail devletini ve İsrail-Filistin çatışmasının çözüm temellerini kabul etmesi gerekmektedir" demişti. 
     Filistin’de faaliyet gösteren aşırı dinci Hamas, İsrail’in Gazze Şeridi’nden çekilmesinden sonra silahsızlanmayacağını açıklamıştı. 
     Hamas liderlerinden Mahmud Zahar, "Hamas’ın, kimsenin kendisini silahsızlandırmasına izin vermeyeceğini" söylemişti. 
     
</TEXT>
</DOC>
