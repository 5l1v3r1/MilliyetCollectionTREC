<DOC>
<DOCNO> 398710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo13.html </URL>
<DATE> 2005/11/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bursa hem yenilmezlik ünvanını yitirdi hem 3 gol birden yedi 
</HEADLINE>
<TEXT>

     İkinci Futbol Ligi A Kategorisi'nde mücadele eden Bursaspor, Orduspor deplasmanından hayal kırıklığı yaşayarak döndü. Sahadan 3-1 yenik ayrılan yeşil-beyazlı takım, hem yenilmezlik unvanını yitirdi hem de ilk kez kalesinde 3 gol birden gördü. 
     Bursaspor, son 5 haftada yakaladığı galibiyet serisini sürdürmek, zirvedeki yerini sağlamlaştırmak için mutlak puan veya puanlar almayı planladığı Orduspor deplasmanından boynu bükük ayrıldı. 
     İkinci Lig A Kategorisi'nde geride kalan 14 haftada 7. hafta Elazığspor ile sahasında 0-0 berabere kalan ve bir hafta sonra Uşakspor deplasmanından 1-1'lik skorla ayrılan ''Yeşil Timsah''lar ilk yenilgisini Karadeniz deplasmanında aldı. 
     
     BİR MAÇTA 3 GOL 
     Bursaspor, ligin 13 haftasında sadece 5 gol yerken, ilk kez bir maçta kalesinde 3 gol birden gördü. 
     Türk Telekomspor, Gaziantep Büyükşehir Belediyespor, Uşakspor, İstanbulspor ve İstanbul Büyükşehir Belediyesi deplasmanlarında kalesinde birer gol gören yeşil-beyazlı takım, iki hafta önce sahasında ağırladığı ve 3-1 galip ayrıldığı Karşıyaka'dan da bir gol yemişti. 
     
</TEXT>
</DOC>
