<DOC>
<DOCNO> 391366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun34.html </URL>
<DATE> 2005/11/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
ABD'den Kuş Gribi riskine karşı 7.1 milyar dolarlık fon 
</HEADLINE>
<TEXT>

     ABD Başkanı George Bush, olası bir kuş gribi salgınına karşı hazırlanan strateji paketi için Kongre'den 7,1 milyar dolarlık fon sağlanmasını istedi. 
     ABD Başkanı, ''bir salgına karşı 50 eyaletin tümünde ve her yerel birimde acil planların olması gerektiğini'' belirterek, hükümetin her düzeyinin salgına karşı harekete geçmeye hazır olduğunu garanti altına almaları gerektiğini söyledi. 
     Bush, kuş gribi salgınına karşı stratejilerinin 3 amacı olduğunu belirterek, bunları ''birinci olarak dünyanın herhangi bir yerinde meydana gelecek salgınları saptamak ikincisinin stoklanan aşı ve ilaçlarla Amerikan halkını korumak ve olası salgına karşı yeni ilaçlar geliştirme kapasitesine hız vermek üçüncüsünün ise kapılarına dayanan salgın riski karşısında federal, eyalet, yerel tüm düzeylerde hazır olmak'' şeklinde açıkladı. 
     ABD Başkanı Bush, bu amaçları gerçekleştirmek üzere Birleşik Devletler Kongresi'nden toplam 7,1 milyar dolar talep ettiğini kaydetti. 
     Bush'un Kongre'den istediği miktarın 1,2 milyar doları H5N1 virüsüne karşı yaklaşık 20 milyon doz aşı için, 2,8 milyar doları yeni grip aşısı teknolojisinin hızlandırılması için ve 1 milyar doları da antiviral ilaçların stoklanması için öngörülüyor. 
     
</TEXT>
</DOC>
