<DOC>
<DOCNO> 378798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/ekonomi/aeko.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 22. zengin ülke 
</HEADLINE>
<TEXT>


Dünya Bankası'nın, doğal kaynaklar, üretilmiş sermaye, ekilebilir alanlar gibi verilere dayanan araştırmasına göre Türkiye ulusal zenginlikte 118 ülke arasında 22. sırada yer alıyor 

WASHINGTON ANKARA ANKA 

Doğal kaynaklar, ekilebilir alanlar, ormanlar, üretilmiş sermaye, kent toprağı ve maddi olmayan sermaye gibi verilerle yapılan ulusal zenginlik hesaplamasında Türkiye toplam 3 trilyon 266 milyar dolarla 118 ülke arasında 22. kişi başına düşen zenginlikte ise 47 bin 859 dolarla 46. oldu. 
Dünya Bankası'nın "Ülkelerin Zenginliği Nereden Kaynaklanıyor" başlığıyla yayımlanan araştırmada, yüzeyin hemen altındaki toprak, orman, orman dışı alanlar, korunan alanlar, ekilen tarım alanları, çayır - otlak ve meralar doğal zenginlik olarak kabul edildi ve her ülke için bu doğal zenginliğin kişi başına düşen kısmı hesaplandı. Ülkelerin sanayisi ve diğer varlıklarıyla kentsel alanlar "üretilmiş zenginlik" olarak esas alınırken, bunların dışında bir de her ülke için maddi olmayan zenginlik ölçümü yapıldı. 
Araştırmada Türkiye'de kişi başına düşen doğal zenginlik 3 bin 504 dolar olarak hesaplanırken, üretilmiş sermaye 8 bin 580 dolar, maddi olmayan sermaye ise 35 bin 774 dolar olarak belirlendi. Türkiye'nin kişi başına düşen toplam zenginliği 47 bin 859 dolar olarak hesaplandı. Türkiye'nin toplam varlığına Dünya Bankası 3 trilyon 226.7 milyar dolarlık bir değer biçti. 

ABD en zengin ülke 
Araştırmaya göre toplam zenginlikte ABD 144 trilyon 671.4 milyon dolarla birinci oldu. Ancak kişi başına düşen zenginlikte ise 648 bin 241 dolarla İsviçre ilk sırada yer aldı. Ulusal zenginlikte ABD'yi 62 trilyon 577 milyar dolarla Japonya, 40 trilyon 813 milyar dolarla Almanya, 27 trilyon 563 milyon dolarla Fransa, 24 trilyon 67 milyar dolarla İngiltere, 21 trilyon 499 milyar dolarla İtalya izledi. 
Brezilya toplam 14 trilyon 785 milyar dolarla yedinci, Çin 11 trilyon 852 milyar dolarla sekizinci, İspanya 10 trilyon 578 milyar dolarla dokuzuncu ve Kanada 9 trilyon 999 milyar dolarla onuncu oldu. 



</TEXT>
</DOC>
