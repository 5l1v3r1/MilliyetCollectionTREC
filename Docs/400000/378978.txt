<DOC>
<DOCNO> 378978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy02.html </URL>
<DATE> 2005/09/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yunan başkandan Başbakan Erdoğan'a davet 
</HEADLINE>
<TEXT>

     Mustafa SARIİPEK DHA 

      YUNANİSTAN'ın Sömbeki Simi Adası Belediye Başkanı Elefterias Papakalodoukas, Ege'deki barış ve dostluğa katkı için Başbakan Recep Tayyip Erdoğan'ı adasına davet etti. Elefterias Papakalodoukas, iki ülke arasındaki dostluğu tüm dünyaya göstermek ve turizmde işbirliği için Erdoğan'ı beklediklerini belirtti, ayrıca Yabancı Damat’ gibi diziler için belediye desteği sözü verdi. 
     Datça ile Sömbeki arasında, üç yıldır devam eden 1 Eylül Dünya Barış Günü etkinlikleri meyvelerini vermeye başladı. Sömbeki Adası Belediye Başkanı Elefterias Papakalodoukas, Başbakan Recep Tayyip Erdoğan'ın iki ülke arasında dostluk için verdiği uğraşının içten ve gerçek olduğuna inandığını belirterek çağrıda bulundu. Papakalodoukas Datça ve Türk halkı bize büyük konukseverlik örneği gösteriyor. Biz de aynısını yapmaya özen gösteriyoruz. Turizm açısından böyle işbirlikleri olumlu sonuçlar veriyor. Şuna inanıyorum ki herhalde dünya Türk milleti ile bizleri konuksever iki toplum olarak tanıyor. Turizm bizleri birleştiriyor. Bu sayede çok işler yapmaya başladık. Bu küçük adadan başlayan kutlama günü büyük önem kazandı. Türkiye Başbakanı iki halk arasındaki ilişkilerin iyileşmesi yönünde çalışıyor. Önerimiz iki ülkenin, yani Türk ve Yunan Başbakanları'nın bu hareketlerinin başlangıcını büyük şehirler yerine Datça ve Sömbeki Adası'nda yapsın. Böylece iki halkın birbirine ne kadar yakın olduğunu görecekler. Ayrıca yine iki ülkenin turizmden nasıl geçindiklerini de yerinde görmeleri çok faydalı olacak. Erdoğan bu hareketi adamızdan başlatsın. Buraya geldiğinde bizim ne kadar misafirperver olduğumuzu görecek. Bize bu imkanı lütfen verip mutlaka gelsin'' dedi. 
     
     DÜNYA KISKANIR 
     Datça ile yaptıkları işbirliğinden adalarının olumlu etkilendiğini anlatan Elefterias Papakalodoukas sözlerini şöyle sürdürdü 
     Bir armoni içinde çalışıyoruz. Bu turizme çok faydalı oldu. Yıl sonundan bu yana 500 Türk teknesi adamıza geldi. Bir sezonda 5 bin Türk ağırladık. Barış günü nedeniyle ilişkiler sürekli gelişiyor. Türkiye ve bizim kıyılarımız daha iyi şeylere layık. Cennet gibi yerlerde yaşıyoruz. Bunu dikkate alarak turizm için işbirliği anlaşması yaparsak büyük fayda sağlar. Bu sayede dünya turizmi bizim yörelerimize yönelir. Tüm dünyayı kıskandıracak bir konuma gelebiliriz.'' 
     
     SİLAH YERİNE ALTYAPI 
     Yunanlı Başkan Elefterias Papakalodoukas turizm için altyapının önemli olduğuna dikkat çekerken, Paralarımızı silahlara değil altyapı ve eğitim için harcayalım. Kaliteli turizm için altyapı çok önemli. Bunu birlikte hazırlamak daha anlamlı olacak. Bu çağrımı bizim başbakanımıza da yapıyorum. Erdoğan Simi Adası'nda, bizim başbakanımız da Datça'da bunun ilk adımını mutlaka atmalı'' dedi. Başkan Papakalodoukas ayrıca Yabancı Damat’ dizisinin de adalarının tanıtımı ve dostluk adına çok etkili olduğunu belirterek, Türkiye'de televizyonlarda yayınlanan Yabancı Damat dizisi adamızın tanıtımında çok etkili oldu. Bu sayede adamıza ilgi arttı. Bir çok televizyon kanalından yeni diziler için teklif geldi. Yabancı Damat'ın ikinci bölümü yine adamızda çekilecek. Bu kez konukseverliğimiz çok daha fazla olacak. Çünkü ilkinde gerekeni gösterememiştik. Yeni diziler için de her türlü desteği vermeye hazırız. Türkiye'deki diziler büyük tanıtım aracı. Adamızın güzel olduğunu siz söylüyorsunuz. Bunu dizilerinizde yansıtıyorsunuz. Bundan çok daha iyi reklam bulabilir miyiz Başımızın üzerinde yeriniz var. Şimdiden hoş geldiniz diyoruz'' dedi. 
     
</TEXT>
</DOC>
