<DOC>
<DOCNO> 371342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko02.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce rüşvet yok garantisi aldılar, sonra ihaleye girdiler' 
</HEADLINE>
<TEXT>


Akfen Grubu ile birlikte özelleştirmeden Mersin Limanı'nı 755 milyon dolara alan Singapurlu PSA, Türkiye'de 'rüşvet alındığı' söylentilerini ileri sürerek danışman şirket Garanti Yatırım'dan "Rüşvet yok" sözü aldıktan sonra ihaleye girmiş 

Kadife Şahin 

Mersin Limanı'nın özelleştirmeden alınmasında Akfen Grubu'nun ortağı Singapurlu devlet kuruluşu Temasek'in iştiraki PSA'ya danışmanlık ve aracılık hizmeti veren Garanti Yatırım Menkul Kıymetler A.Ş'nin İcra Kurulu Başkanı Metin Ar, şirketin ihaleye girmeden önce Türkiye'de özelleştirmelerde rüşvet alındığı yönünde kaygıları olduğunu ilettiğini söyledi. 
Garanti Bankası'nın hisselerinin alımı ile de ilgilenen Temasek'in Yönetim Kurulu Başkanı Ho Ching'in ülkenin en önde gelen avukatlarından ve şu anda Başbakan olan Lee Hsien Loong'un eşi olduğunu söyleyen Ar, aile tarafından yönetilen bir şirkette başarının nasıl sağlanacağı ve yolsuzluğun nasıl önlendiği yönündeki sorumuzu yanıtlarken olayın gelişimi hakkında şöyle konuştu 

'Tek lira rüşvet vermeyiz' 
"Temasek, benzeri bir devlet kuruluşu dünyada var mı , bildiğim kadarıyla yok. Tamamen özel sektör mantığı ile çalışıyorlar. Örneğin hepsi Türkiye'ye tarifeli uçak ile geliyorlar. 
Sorunuzun çalmak ve usulsüzlükle ilgili kısmı için şunu söylemek isterim. Danışmanlık aşamasında bize dediler ki, 'Bizim sahibimiz devlet. Devletin itibarını düşürecek herhangi birşey yapamayız. Türkiye'yi tanımıyoruz. Herhangi bir yerde bu işi almak için bir lira rüşvet vermemiz gerekiyorsa, veremeyiz.' 
Bir lira... 'Zaten böyle birşey yok' dedim. 'Yok biz farklı şeyler duyuyoruz, yoksa satış hemen olmazmış' dediler. 'Yok böyle birşey, göreceksiniz en yüksek parayı veren ihaleyi alacak' dedim. Dumur oldular ancak inandılar, ama ihale öncesi kafalarında soru işareti vardı. Sonuçta şimdi inanmış durumdular, çünkü birşey vermedik." 

'Finansmanı da biz bulacağız' 
Temasek'in yüzde 100 sahibi olduğu PSA'nın Port Singapore Authority dünyanın üçüncü büyük liman işletmecisi olduğunu belirten Metin Ar, "PSA ile Türk ortak olabilecek, Akfen dışında 18 şirketi tanıştırdık. Akfen'i tercih ettiler. Danışmanlık statüsü ile ihaleye girdik. İhalede çıkabileceğimiz fiyatı belirledik. O fiyat limitleri içinde ihaleyi kazandık. Şimdi de ihalenin finansmanının danışmanlığını yapıyoruz" dedi. 55 milyar dolar tutarında yatırımları olan Temasek Grubu'na mart ayından beri danışmanlık yaptıklarını söyleyen Ar, grubun General Electric ile pazarlık masasına oturan Garanti Bankası ile ilgilenmesinin daha sonra gelişen bir ilişki olduğunu söyledi. 

Temasek Telsim'le de ilgileniyor 
Tamesek Grubu'nun Türkiye'de yatırım kararı almadan önce iki başbakan yardımcısının Türkiye'ye gelip görüşmelerde bulunduğunu ve başbakan yardımcılarından birinin öncelikle İstanbul Menkul Kıymetler Borsası'nı görmek istediğini ileten Ar, "Bir devlet şirketi olan Temasek, bu ziyaretlerden sonra Türkiye'de yatırım kararı aldı" diye konuştu. 
Temasek'in Türkiye'de başka alanlarda da yatırım yapabileceğini belirten Ar, Telsim ile ilgilendiğini ancak niyetini tam olarak belli etmediğini bildirdi. 

Portföy büyüklüğü 90 milyar dolar Singapurlu bir devlet kuruluşu olan Temasek Holding, 1974 yılında kuruldu. Mart 2004 itibarı ile 90 milyar dolar düzeyinde global bir portföy büyüklüğü bulunuyor. Şirketin yatırımlarının yüzde 36'sı telekomünikasyon ve medya alanında. Şirketin diğer yatırımları arasında finansal hizmetler, altyapı, nakliye, lojistik, enerji , altyapı, enerji ve teknoloji bulunuyor. Grup son yatırımlarını Hindistan'da ICICI Bank, Apollo Hospital grup gibi kuruluşlara ve Malezya'da Bank of Indonesia'ya yaptı. Faaliyet alanları içinde Singapur, Asya ve OECD ülkeleri var. 

'Uzanlar'ın çimento fabrikaları için açık artırma kıran kırana olacak' İmar Bankası'nın eski sahibi Uzanları'ın dokuz çimento fabrikasının satışında Ernest Young ile birlikte Tasarruf Mevduatı Sigorta Fonu'na TMSF danışmanlık hizmeti verdiklerini söyleyen Garanti Yatırım İcra Kurulu Başkanı Metin Ar, fabrikalara yerli yabancı çok sayıda talipli olduğunu bildirdi. 
Irak'ın yeniden yapılandırılması ve Türkiye ekonomisindeki canlanma nedeniyle çimentoya talep olması yüzünden çimento tesislerine biçilen değer ve ilginin arttığını ifade eden Ar, "Hem yerli hem de yabancılardan çok büyük bir talep var. Dokuz fabrikada çok büyük bir çekişme olacak ve o çekişme de açık artırmada fiyatları yükseltecek" dedi. 
Açık artırmayı TMSF'nin uzmanlarının yöneteceğini ve bu konuda çok başarılı olduklarını söyleyen Ar, Uzanlar'ın TMSF tarafından el konulan çimento fabrikalarının satış yöntemi konusunda şu bilgileri verdi 

İlk beş açık artırmaya çağrılacak 
"Satış sistemi biz kurduk TMSF uyguluyor. Hazırlanan dökümantasyonları firmalar para ödeyerek TMSF'den satın alıyorlar. İncelemelerini eylül sonuna kadar tamamlayacaklar. Eylül sonunda kapalı zarf verecekler. Zarfları her fabrika için kaç paraya almak istiyorlarsa, teminat mektubunu da içine koyarak, parayı dolar olarak yazıp verecekler. Daha sonra TMSF, her fabrikanın zarflarını açacak. En yüksek beş teklifi veren firmalar açık artırmaya çağrılacak. Alıcı açık artırmaya çağrılmak istiyorsa ilk beşe girmek zorunda. Bu ilk beş bazı durumlarda ilk üç veya dört olabilir, bunun kurallarını yazdık. Beşinci olup liste dışı kalabilirsiniz. Dolayısıyla ilk üçe girmeye gayret etmek gerekiyor. Açık artırmalar 10 Ekim'de başlayacak. Her gün bir fabrika satışa çıkarılacak. Açık artırma birer milyon ara ile olacak, en yüksek parayı veren kazanacak." 

'Her birinin ayrı avantajı var' 
Uzanları'n çimento fabrikalarının hepsine birbirine yakın sayıda talepli olduğunu belirten Ar, şöyle konuştu 
"Fabrikaların birbirinden farklı pozitif özellikleri var. Lalapaşa Edirne'ye yakın olduğu için fiilen Avrupa'da, büyük ihracat imkanı var. Lalapaşa'yla Türkiye'de henüz kurulu olmayan yabancı şirketler ilgileniyorlar. 
Eskişehir, Anadolu'nun göbeğinde. İzmir, İstanbul, Ankara bölgesinde rekabet yaratabilir. Rakibiniz alırsa başınız ağırabilir. Bartın, çok küçük ve ucuza alınabilecek bir fabrika. Deniz kenarında olduğu için üretiminin bir kısmı gemi yolu ile Avrupa'ya ihracat edilebilir. 
Van fabrikası, coğrafyasından dolayı avantajlı. Şu anda Van'daki çimento fiyatları Türkiye'nin en yüksek çimento fiyatları. Güneydeki Gaziantep ve Urfa, Irak"a yakın olduğu için Irak'tan büyük çimento talebi var. 
Türkiye'ye ilk defa yatırım yapacak büyük çimento devleri var. Onlar bu fabrikaların dört beşini birden alıp kuvvetli bir kapasite ile adım atmak istiyorlar. Aralarında Avrupalı ve Amerikalı şirketler bulunuyor." 


</TEXT>
</DOC>
