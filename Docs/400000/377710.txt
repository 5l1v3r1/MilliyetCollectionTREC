<DOC>
<DOCNO> 377710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun35.html </URL>
<DATE> 2005/09/12/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
İsrail'de polis, ülke çapında camilerde güvenlik önlemlerini arttırdı... 
</HEADLINE>
<TEXT>

     İsrail Polisi, İsrail askeri güçlerinin Gazze Şeridi’ni tümüyle terk etmesinin ardından, bölgeye akın eden Filistinlilerin bazı havraları yıkması, bazılarını ateşe vermesi nedeniyle, ülkedeki camilerde güvenlik önlemlerini arttırdı. 
     Konu hakkındaki talimatın, İsrail Emniyeti’nin Harekat Bölümü Başkanı Berti Ohyuan’dan geldiği bildirildi. 
     Daha önce de İç Güvenlik Bakanı Gideon Ezra, İsrail Radyosu’na yaptığı açıklamada, yanan ibadet yerleriyle ilgili görüntülerin zaten beklendiğini, polisin, bunlara karşı harekete geçecek aşırı sağcı Yahudilerin saldırılarını önlemek amacıyla hazırlıklı olduğunu kaydetti. 
     Bu arada, İsrail basınında yer alan haberlerde, aşırı sağcı Yahudilerin, havraların yakılıp yıkılmasının ardından İsrail hükümetine çağrıda bulunarak, El Aksa Camii’nin yıkılmasını istediği belirtildi. 
     "Bundan iyi zamanlama olmaz" diye görüş belirten aşırı sağ eylemcilerin, "hükümetin bunu yapmaması halinde, gururlu Yahudilerin bunu yapması, kimseyi şaşırtmasın" şeklinde konuştuğu ifade edildi. 
     
</TEXT>
</DOC>
