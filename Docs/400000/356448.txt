<DOC>
<DOCNO> 356448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun05.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karslı kızların yüzü gülecek 
</HEADLINE>
<TEXT>


Baba Beni Okula Gönder kampanyası, dün Kars'ın Sarıkamış ilçesine tarihi bir gün yaşattı. Milliyet'in yaptıracağı yurdun temeli görkemli bir törenle atıldı 

Pınar Aktaş Ercan Arslan 

Gazetemizin kız çocuklarının okullaştırılması amacıyla sürdürdüğü "Baba Beni Okula Gönder" kampanyası çerçevesinde 'Milliyet Kars - Sarıkamış Kız Yurdu'nun temeli atıldı. 
Sarıkamış'ta dün düzenlenen temel atma törenine Milli Eğitim Bakanı Hüseyin Çelik, Kars AKP milletvekilleri Zeki Karabayır ile Selahattin Beyribey, Kars Valisi Nevzat Turhan, Doğan Gazetecilik A.Ş. ve Milliyet Gazetesi İcra Kurulu Başkanı Hanzade Doğan, Milliyet Gazetesi Genel Yayın Yönetmeni Sedat Ergin, Yayın Danışmanı Nurcan Akad, yazarlar Meral Tamer, Abbas Güçlü, Aydın Doğan Vakfı Yürütme Kurulu Başkanı Candan Fetvacı ile Sarıkamış halkı katıldı. 
Bakan Hüseyin Çelik törende yaptığı konuşmada, Türkiye'de özellikle kırsal kesimde, kız çocuklarının okullaştırılmasında problem yaşandığını hatırlatarak, şöyle konuştu 
"Türkiye, eğitimde cinsiyet eşitliği liginde Fildişi Sahilleri, Etiyopya liginde değildir. Bunun olmaması için de hep birlikte gayret göstermeliyiz. Çin filozofu Konfüçyüs'ün güzel bir sözü vardır. Der ki, 'Karanlıktan şik yet etmektense, önce kendin bir mum yak'. Bugün Milliyet gazetesinin değerli yöneticileri bir problem görmüştür ve buradaki yurt bir meşaledir. Bundan dolayı bu yurtta barınacak olan, bu yurdu sıcak bir yuva olarak görüp Sarıkamış'ta eğitimlerini sürdürecek olan, çoğu da kırsal kesimden, köylerden gelecek olan yavrularımız ve Türk Milli Eğitimi adına, Hanzade Doğan'a, Sedat Ergin'e ve bu çorbada tuzu olan herkese çok teşekkür ediyorum." 

Örnek teşkil etmeli 
Kars Valisi Nevzat Turhan da "Milliyet gazetesinin eğitim ve öğretimi birinci öncelik olarak kabul etmesi diğer medya gruplarına da örnek teşkil etmelidir" dedi. 
Sarıkamış Kaymakamı Bayram Gale ise, Sarıkamış'ta kızların okullaştırılması konusunda ikna sorunu bulunmadığına ancak barınma konusunda büyük eksiklik olduğuna dikkat çekerek, şunları söyledi 
"İlköğretimde herhangi bir sorun yoktur. Asıl sorun ilköğretimi bitirdikten sonra ortaöğretime devam etmek isteyen kız öğrencilerin kalacak yerlerinin olmamasıdır. Kızlarımız okuyalım istiyor. Baba Beni Okula Gönder kampanyası çerçevesinde yaptırılacak olan Milliyet Kız Yurdu, maddi imk nsızlıklar nedeniyle okuyamayan kız çocukları açısından Sarıkamış halkı tarafından minnettarlıkla karşılanmaktadır." 
Konuşmaların ardından Hüseyin Çelik ve Hanzade Doğan, önce yurdun protokolünü imzaladılar. Daha sonra Çelik, Doğan ve Sedat Ergin, butona basarak yurdun temelini attılar. 

'Neşe'ye verdiğimiz sözü tutmaya geldik' 

Hanzade Doğan Mayıs ayında Neşe Alkaya, Genç Bakış programında bizden yurt istemişti. Gözlerindeki hevesi gördük ve sözümüzü tuttuk 

Milliyet Gazetesi İcra Kurulu Başkanı Hanzade Doğan, Kars'a ilk kez mayıs ayında Abbas Güçlü'nün "Genç Bakış" programı için geldiğini belirterek, Neşe Alkaya'nın "Bizleri okuma hakkından mahrum bırakmayın" sözlerinden çok etkilendiğini söyledi. 

'İnancı hissettik' 
Doğan şöyle konuştu "Biz de Neşe'nin gözlerindeki hevesi gördük. Sesindeki inancı hissettik ve ona Sarıkamış'ta bir yurt yaptırmak için orada söz verdik, temeli atmaya geldik. Neşe, civardaki 56'yı aşkın köyden, buraya yatılı okumaya gelecek kızların, sözcülüğünü yapmıştı. Bizden bu yurdu istemişti. Biz o sözü tuttuk. Şimdi ben de Neşe ve arkadaşlarından söz vermelerini istiyorum, çabuk yılmayacaklar. Eğitimlerini bitirecekler, daha sonra üniversiteye devam edecekler. Meslek sahibi olacaklar, ülkelerine ve ailelerine hayırlı evlatlar olacaklar." 
"Baba Beni Okula Gönder" kampanyasının sürekli gündemde tutulacağına dikkat çeken Doğan, "Bu kampanya Türkiye'de eğitimde, cinsiyet ayrımı bittiği zaman bitecek" dedi. Doğan, sözlerini şöyle tamamladı 
"Türk edebiyatının unutulmaz şairlerinden Ceyhun Atuf Kansu, Türkçenin en güzel şiirlerinden birini bu çocuklar için yazmıştı. Kaya diplerinde açan çiğdemlere benzetiyordu, okula gitme olanağı bulamayan köy çocuklarını, yalnızlıkta açan, kimsenin bilmediği, kokuları geniş ovalarda kaybolan çiçekler. 
Yurdumun sevgili ve adsız çiçekleri, Afyon'dan Sarıkamış'a, Polatlı'dan Muş ovasına, Toroslar'dan Ağrı eteklerine yayılmış, kokusu eşsiz çiçekler. O çiçekler, değerlerini fark etmemizi bekliyorlar şimdi bizden. 
Hepimizin yapabileceği bir şeyler olduğunu gösterecek Milliyet'in bu kampanyası. Bizler için belki küçük ama ülkemiz ve okula gitme olanağı bulamayan kızlarımız için büyük adımlar olacak." 

Neşe'nin hik yesi 

Ailesi Kars'ın Selim ilçesinde yaşayan Neşe, ilköğretimi bitirdikten sonra ortaöğretim için Selim'e yaklaşık 45 dakika uzaklıktaki yabancı dil ağırlıklı Sarıkamış Lisesi'ne devam etti. Babası esnaf, annesi ev hanımı olan Neşe, Sarıkamış'ta yurt bulunmadığı için kız arkadaşlarıyla birlikte bu ilçede kiraladıkları evde kalarak eğitimini sürdürdü. Ancak, eğitim ve barınma masraflarını karşılamakta zorlanan Neşe, mayıs ayında Kanal D'de yayımlanan ve Hanzade Doğan'ın katılımıyla gerçekleşen Genç Bakış programında Sarıkamış'a kız yurdu istemişti. 
Okumak istediğini, ailesinin de kendisini desteklediğini belirten Neşe, "Benim oturduğum yerde okul yok. En yakın okul Sarıkamış'ta, oraya gideceğim ama orada da yurt yok. Bizi okuma hakkından mahrum bırakmayın. Sarıkamış'a bir yurt yapın" demişti. 

Üstlenilen yurtlar 

Kampanya çerçevesinde kız yurtlarının yapımını Kars - Merkez Hacı Ömer Sabancı Vakfı , Siirt - Kurtalan Limak Holding , Osmaniye - Merkez Osmaniye Valiliği , İstanbul Göztepe Tüm Özel Öğretim Kurumları Derneği , Beylikdüzü Beylikdüzü Belediyesi üstlenmişti. 
Milliyet gazetesi de Kars - Sarıkamış ve Mardin - Merkez kız yurtlarını yapacağını açıklamıştı. Yine kampanya çerçevesinde yurtiçi ve dışından gelen paralarla Ağrı - Hamur Kız Yurdu'nun yapılacağı duyurulmuştu. 

100 öğrenciye yuva olacak 

Sarıkamış merkezde, hükümet binası karşısındaki Milli Eğitim Bakanlığı'na tahsis edilen arazi üzerinde yapılacak olan kız yurdu, zemin artı 2 katlı olacak. 100 kız çocuğunun barınacağı, depreme dayanıklı yapılacak yurt, 400 bin YTL'ye mal olacak. Yurt, 2005 - 2006 eğitim-öğretim yılında hizmete girecek. 


</TEXT>
</DOC>
