<DOC>
<DOCNO> 399280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko28.html </URL>
<DATE> 2005/11/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
TMSF silah satacak 
</HEADLINE>
<TEXT>

     Tasarruf Mevduatı Sigorta Fonu TMSF , Uzan, Bilgin ve Balkaner ailelerinin yanı sıra şahıslardan haczedilen çeşitli tabanca, tüfek, mermi ve bıçakları, toplam 142 bin 170 YTL muhammen bedelle 2 Aralık Cuma günü satışa çıkaracak. 
     Silahlar, satış öncesinde TMSF'nin merkez binasında basına gösterildi. Gazetecilere bilgi veren TMSF Avukatı Sinan Uğur, ihaleye katılmak isteyenlerin 500 YTL teminatı kurumun hesap numarasına yatırılabileceği gibi, elden nakit olarak da verebileceğini ifade etti. 
     Uğur, ihalede en yüksek bedelli silahın Hakan Uzan'a ait Colt marka yivli av tüfeği olduğunu belirterek, tüfeğin muhammen bedelinin 12 bin YTL olduğunu söyledi. 
     Uğur ayrıca, ihaleye katılacakların, Ateşli Silahlar Kanunu'nda belirtilen niteliklere sahip olması gerektiğini, satışın ardından alıcıların, satın aldıkları silaha ait ruhsatı emniyet müdürlüğünden çıkaracaklarını ifade ederek, silahların, ruhsatları alındıktan sonra teslim edileceğini söyledi. 
     Verilen bilgiye göre, 31 adedi Uzan, 42'si Balkaner ve 10'u Bilgin ailesinden haczedilen silahlar arasında 9 milimetre Browning tabanca, Simit Wesson tabanca, 4.5 milimetre Baretta havalı tabanca, büyük kasatura, 9 bin 438 adet 9 milimetrelik mermi ve şarjörler de bulunuyor. 
     Silah ruhsatı almasına engel durumu bulunmayan ve 21 yaşını doldurmuş kişilerin katılabileceği ve açık artırma yoluyla yapılacak ihalede, satışa çıkarılan mal, muhammen değerinin yüzde 75'inden az olmamak üzere en yüksek teklifi verene satılacak. 
     Verilen bedelin muhammen değerin yüzde 75'inden az olması ya da hiç alıcı çıkmaması durumunda ikinci satışın 6 Aralık tarihinde yapılacağı, iki ihalede de satılamayan malların ise 6 ay içinde pazarlıkla satılacağı bildirildi. 
     
</TEXT>
</DOC>
