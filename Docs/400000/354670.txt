<DOC>
<DOCNO> 354670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/zbirand.html </URL>
<DATE> 2005/06/23/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
DTH'yi engellemeyin... 
</HEADLINE>
<TEXT>


Yeni bir siyasi hareket oluşuyor. Aralarında Leyla Zana, Orhan Doğan, Celal Doğan gibi insanlar var. Bundan önceki partiler gibi HEP,DEP,DEHAP bir Kürt partisi olmayacaklarını, etnik temele dayanmayacaklarını ısrarla vurguluyorlar. Şimdiki isimleri Demokratik Toplum Hareketi DTH sonra değiştirecekler. 
İşin ilginç yanı partileşme sürecinde uyguladıkları yöntem. 
14 kişilik bir Kurucular Meclisi oluşturmuşlar. Bu heyet, partinin delege sayısını 500 olarak saptamış. 81 il'den bu 500 delegenin 400'ünü halk oyu ile seçmeyi, geri kalan 100'ünü de Kurucu Meclis'in seçmesini planlamışlar. Şimdiye kadar da 56 il'de bu seçim yapılmış. Aralarından Türk-Türk kökenli demeden, tanınmış isimler çıkmış. 
Bu toplantılar sırasında dikkat çeken nokta, eski uygulamalarda görülenin aksine PKK ve APO'yu yüceltme yarışına rastlanmamasi. Genel eğilim, İmralı gerçeğini kabul etmekle birlikte, İmralı'dan direktif alınmadan hareket edilmesi. Bunu gerçekleştirecebilecekler mi, yoksa ilerde yine İmralı'nın çekim alanına girecekler mi belli değil, ancak bugüne kadarki toplantılarda ne bir olay, ne de bir sorun çıkmış. 
Ancak bu demokratik gelişme, daha ilk adımlarından itibaren, Devlet bürokrasisini rahatsız etmiş gibi görünüyor. Örneğin, Denizli Valiliği İçişleri Bakanlığına başvuruyor. "Bu adamlar bürolar açıp toplantılar ve siyasal sürdürüyor, ne yapalım " diye soruyor. 
İçişleri Bakanlığı, Yargıtay başsavcılığına yazı yazıyor. Başsavcılık " suç varsa siyasi parti yasası dışında, genel hükümler çerçevesinde belinlenmelidir" yanıtını veriyor. 
Kısacası, adeta bir kulp takma hazırlığı izlenimi yaratan yazışmalar yapılıyor. 
Umarız, DTH, demokratik kurallar ve yasalar çerçevesinde kaldıkça gereksiz müdahelelerle karşılaşmaz. Bu insanları, meclis dışında tutabilmek için suni suçlar yaratılmaz. 
Artık yeni bir döneme girdik. Kimse çatışma istemiyor. Eğer, bu tip demokratik oluşumların önünü tıkarsak, PKK'nın veya aşırı Kürtçü akımların önünü açmış oluruz. Onlar kazanır, bizler kaybederiz. 



ERMENİSTAN, DAYATARAK BAŞARILI OLAMAZ Ermenistan ve Ermeni Diyasporası, Türkiye'nin Avrupa Birliğine yürüyüşünden yararlanmayı hesaplıyorlar. Avrupalı Parlamentolardan Soykırım kararları aldırmak, bir süre sonra parlamentoların hükümetlerini sıkıştırmalarını sağlamak ve Soykırım'ı, Türkiye'ye tam üyelik koşulu olarak dayattırmak. 
Umutları, AB ülkelerinin Türkiye'ye "ya Soykırım yaptığını kabul et, yoksa tam üye olamazsın" demeleri... Oysa çok yanılıyorlar. 
Hiçbir Türk hükümeti, AB'ye tam üye olabilmek için, bir insanlık suçu sayılan Soykırım'ı kabul edemez. Gelecek kuşaklarına böylesine bir leke sürdüremez. 
Ermeniler de, Türkiye'yi dayatarak bir yere varamayacaklarını, yanlış bir yaklaşımla ortaya çıktıklarını görmelilerdir. Türkiye'nin hiçbir açılımına olumlu bir yanıt vermeyerek, Soykırım kampanyasını sonuna kadar sürdürerek, Ankara ile bir uzlaşıya varma ihtimalini yok etmekte olduklarının acaba farkındalar mı 
Ermenistan, bağcıyı mı dövmek yoksa Türkiye'den üzüm mü yemek niyetinde 
Eğer üzüm yemek istiyorlarsa, şu anda uyguladıklarını politikalar çok yanlıştır. 
Ben, Türkiye'nin Ermenistan ile sınır kapılarını açmasına, Ermeni toplumunun acılarını paylaşmasına, Ermeni halkı ile iletişimi yaygınlaştırmasına inanıyorum. Bunu da sık sık yazıyorum. 
Ancak Erinvan'ın da, uzun vadeli stratejilerini gözden geçirmesi ve ona göre, uzlaşı pencerelerini açması gerekiyor. Herşeyi sadece Türkiye'den bekleyerek sonuç almak giderek imkansızlaşıyor. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
