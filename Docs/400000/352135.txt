<DOC>
<DOCNO> 352135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun25.html </URL>
<DATE> 2005/06/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hollanda'da camide yangın... 
</HEADLINE>
<TEXT>

     Hollanda'nın Rotterdam kentinde bir cami, bu sabah kundaklama sonucu çıktığı tahmin edilen yangında büyük ölçüde yandı. Olayda ölen ya da yaralanan olmadı. 
     Polisten yapılan açıklamada, kentin Oude West semtindeki Aleidisstraat caddesinde bulunan, daha çok Surinamlıların ibadet ettiği ''Şaan-e-İslam'' adlı camide yangının yerel saatle 04.00 sularında farkedildiği, derhal müdahale edilerek kontrol altına alındığı belirtildi. 
     Açıklamada, caminin girişi ve iç bölümünün ağır hasar gördüğü, yangının nasıl çıktığının ise henüz bilinmediği belirtildi. 
     Komşu evlerde oturanların anlattıklarına göre, yangın, büyük bir patlama sesinin duyulmasından sonra başladı. 
     Caminin duvarlarına ırkçı ve yabancı düşmanı yazılar yazıldığı belirtildi. 
     Rotterdam'ın Oude West semtinde 1982 yılında açılan Şaan-e İslam camisinin yaklaşık bir buçuk yıl sonra kapatılarak, Rotterdam'ın Zuid semtinde açılması planlanmıştı. 
     Caminin Zuid semtine taşınmasını protesto amacıyla, bu semtte geçen Cumartesi günü aşırı sağcı yaklaşık 40 kişinin katıldığı bir protesto gösterisi yapılmıştı. 
     
</TEXT>
</DOC>
