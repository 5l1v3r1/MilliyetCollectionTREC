<DOC>
<DOCNO> 361627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun17.html </URL>
<DATE> 2005/07/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kanada, Afganistan'a önemli güç konuşlandıracak... 
</HEADLINE>
<TEXT>

     Kanada, Afganistan'da Taliban ve El Kaide üyelerini izlemek ve yakalamak için önemli bir askeri güç konuşlandıracak. 
     Kanadalı askeri yetkililer, 2003 yazından bu yana Kabil ve çevresinde NATO gücü çerçevesinde görev yapan Kanada'nın, önümüzdeki aylarda en az 2 bin asker ve komandoyu Afganistan'a göndereceğini belirttiler. 
     Verilen bilgiye göre Kanada, Afganistan'a Temmuz sonuna kadar bölgenin yeniden inşası için 250 askerden oluşan bir lojistik taburu, Eylül'deki seçimlerden önce Kabil'de güvenliğin sağlanması için 700 asker, ardından da 2006 başında 1100 asker gönderecek. 
     Kanada Genelkurmay Başkanı Orgeneral Rich Hillier, önceki gün gazetecilere yaptığı açıklamada, ''ülkesinin, Afganistan'da kadın ve erkekleri hala havaya uçurmaya çalışan ve El Kaide gibi bir örgüte yataklık yapanlarla mücadeleyi sürdüreceğini'' söylemişti. 
     Afganistan'daki Uluslararası Güvenlik ve Yardım Kuvveti UGYK ISAF kapsamında görev yapan Türk Silahlı Kuvvetleri TSK de, Kabil Çok Uluslu Tugayı'nın KÇUT komutasını 20 Temmuz Çarşamba günü Hollanda'ya devredecek. 
     Afganistan'da ISAF'ın 7. dönem komutasını Avrupa Kolordusu'ndan EUROCORPS 13 Şubat'ta devralan TSK'nın bu görevi de Ağustos ayı başında İtalya'ya devretmesi öngörülüyor. Kabil Uluslararası Havaalanı'nın sorumluluğunu 1 Şubat'ta İzlanda'dan alan TSK, komutayı 1 Ağustos 2005'te Portekiz'e devredecek. 
     
</TEXT>
</DOC>
