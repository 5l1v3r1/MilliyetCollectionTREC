<DOC>
<DOCNO> 391702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko04.html </URL>
<DATE> 2005/11/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Protestolu senet sayısı yüzde 54 arttı... 
</HEADLINE>
<TEXT>

     Ekonomideki canlı seyire rağmen, ticaret sektöründeki ödememe eğilimi önceki yıllara göre artarak devam ediyor. 
     Merkez Bankası’nın verilerine göre eylülde protesto edilen senetlerin sayısı 88 bin 467’ye, söz konusu senetlerin toplam tutarı da 285 milyon YTL ile bu yılın ve önceki yılların aylık bazda en yüksek düzeyine çıktı. 
     Ocak-eylül döneminde ise toplam tutarı 1 milyar 905 milyon YTL olan 634 bin 861 senet protesto edildi. Protesto edilen senet sayısı geçen yılın aynı dönemine göre yüzde 54.2 artarken, protesto edilen senetlerin toplam tutarındaki 
     büyüme ise yüzde 79.7 olarak gerçekleşti. Geçen yıl ocak- eylül döneminde toplam tutarı 1 milyar 60 milyon YTL olan 411 bin 782 senet zamanında ödenmediği için protesto 
     edilmişti. 
     Bu yılın ilk dokuz aylık döneminde protesto edilen senetlerin sayısı ve tutarı geçen yılın tümünde protesto edilen senetlerini de aştı. 2004 yılında toplam tutarı 1 milyar 652 milyon YTL olan 589 bin 892 adet senet protesto edilmişti. 

ANKA 
     
</TEXT>
</DOC>
