<DOC>
<DOCNO> 363479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur12.html </URL>
<DATE> 2005/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Esrarengiz salgın .. 
</HEADLINE>
<TEXT>

     Yalçın ATA DHA 

      AYDIN'ın Çine İlçesi'nde son iki günde yaklaşık 100 kişi, baş dönmesi, karın ağrısı, kusma ve halsizlik şikayetiyle hastane ve sağlık kuruluşlarına başvurdu. Zehirlenme görüntüsü veren salgın şeklindeki rahatsızlığın nedeni belirlenemedi. 
     Çine Kaymakamı Ferhat Çağlar, Belediye Başkanı Osman Aydın, Aydın Sağlık Müdür Vekili Osman Faruk Aydın durum değerlendirmesi için acil toplantı yaptı. Aydın ve Çine'deki sağlık kuruluşlarından oluşturulan ekip, hastaların oturduğu mahalle ve semtlerde geniş kapsamlı sağlık kontrolüne başladı. 
     Aydın Valisi Mustafa Malay, dün sabahtan itibaren Çine'de bulunan sağlık kuruluşlarına, özellikle halsizlik, baş dönmesi, kusma, karın ağrısı gibi şikayetlerle başvuranların sayısında ani artış kaydedildiğini, konuyla ilgili olarak oluşturdukları sağlık ekiplerinin araştırmaya başladığını söyledi. 
     Vali Mustafa Malay, ağır bir vakanın bulunmadığını, başvuran hastaların tedavisinin ayakta sürdüğünü söyledi. Malay, Şikayetle ilgili Aydın'a sevk edilen hasta yok. Ancak, son iki gün içinde başvuran hasta sayısındaki artışı dikkate alarak konuyu titizlikle değerlendirmeye başladık. Hastalardan idrar, dışkı ve kan numuneleri alınıyor. Bunları laboratuvar incelemesine aldık. Çıkacak sonuca göre önlem alarak vatandaşı aydınlatacağız. Şu anda hastalığın neden kaynaklandığını söylemek mümkün değil'' dedi. 
     
     SICAK ÇARPMIŞ 
     Çine İlçesi'nde son 2 günde çok sayıda kişinin baş ve karın ağrısı, kusma, hafif ishal ve halsizlik şikayetiyle hastane ve sağlık kuruluşlarına başvurması üzerine başlatılan araştırmada, salgın şeklindeki rahatsızlığa aşırı sıcakların yol açtığı açıklandı. 
     İlçede araştırma yapan ekip, köyler dahil her yerden, hemen her ailede, hastaneye başvurmasa da benzer şikayetler saptadı. Sağlık Müdürlüğü'nün oluşturduğu ekip, son 3 gündür 45 derecenin üzerine çıkan hava sıcaklığının özellikle çocukların ve ileri yaştaki yetişkinlerin vücudunda enfeksiyon geliştirmiş olabileceğini, ayrıca, bozulan gıdaların tüketilmesinden kaynaklanan rahatsızlıkla da karşı karşıya oldukları görüşünde birleşti. 
     Çine Kaymakamı Ferhat Çağlar, hastanede 2'si çocuk 5 hastanın yatarak tedavi gördüğünü açıkladı. Çağlar, Salgın hastalık durumu yok. Şu ana kadar hastaneye başvuran hastaların hepsine serum tedavisi uygulanarak evlerine gönderilmiş. Sağlık durumları iyi. İçme suyuna karışan herhangi bir mikrop yok. Buna rağmen, hastaneye gelen hastalardan alınan kan, dışkı ve idrar örneklerinin tahlili sürüyor. Ayrıca, ilçe içinde satılan et, süt ürünleri ve hizmet üreten yerlerdeki tüm gıdalardan numuneler aldık, tahlile gönderdik. Halkı da bozulan gıdaları tüketmemeleri konusunda uyarıyoruz. Tarım İl müdürlüğü ile Sağlık müdürlüğüne bağlı ekipler de gıda konusunda araştırmalarını sürdürüyor. Salgın biçimindeki rahatsızlıkların aşırı sıcaklardan kaynaklandığı kanaatine vardık. Halkı da bu doğrultuda uyarıyoruz'' dedi. 
     
</TEXT>
</DOC>
