<DOC>
<DOCNO> 390188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy26.html </URL>
<DATE> 2005/10/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bakan Çubukçu'dan yazılı açıklama... 
</HEADLINE>
<TEXT>

     Devlet Bakanı Nimet Çubukçu, bakanlığına bağlı çocuk yuvaları ve yetiştirme yurtlarındaki olumsuzlukların, olumlu karşılanabilecek hiçbir yönü olmadığını belirtti. 
     Çubukçu, yaptığı yazılı açıklamada, Malatya’da çocuk yuvasında bakım ve koruma altında bulunan çocuklara yönelik bakıcı annelerin sergilemiş olduğu olumsuz, çirkin ve talihsiz uygulamalar nedeniyle bakanlığının, Avrupa Birliği yolunda ilerleyen bir ülkeye yakışır hassasiyetle anında ve hızlı hareket ettiğini belirterek, şunları kaydetti 
     "Sosyal Hizmetler ve Çocuk Esirgeme Kurumu SHÇEK Genel Müdürlüğü Teftiş Kurulu Başkanlığı’nca başmüfettiş görevlendirilmiş, Malatya Cumhuriyet Savcılığı’nca soruşturma başlatılmış, şirket personeli olarak çalışan iki kişinin tutuklanmasına, Malatya İl Müdürü, kuruluş müdürü ve olayların gerçekleştiği tarihlerdeki nöbetçi amirlerin ise soruşturmanın selameti açısından açığa alınmalarına karar verilmiştir. Ayrıca, temizlik şirketinde çalışan bir personelin ise görevine son verilmiş, söz konusu kişiler ve vahim olayla ilgili adli süreç başlatılmıştır." Bakanlığına bağlı çocuk yuvaları ve yetiştirme yurtlarındaki bu türden olumsuzlukların, olumlu karşılanabilecek hiçbir yönü olmadığını ifade eden Devlet Bakanı Çubukçu, şöyle devam etti 
     "Bakanlığımın ilk haftasında bu konulara şiddet, taciz vb sıfır tolerans göstereceğimi belirtmiş, konuyla ilgili bir genelge yayınlamıştım. Söz konusu olayların sorumlularının hukuk kapsamında en ağır ceza ile cezalandırılacağını ve böyle olayların yaşanmaması için de önleyici tedbirler aldığımızı, çocuklarımızın istismar edilmesine kesinlikle müsaade etmeyeceğimi özellikle belirtmek isterim." Son 3 yıl içerisinde devletin temel kurumlarından olan sosyal hizmet kuruluşlarında görev yapmakta olan değişik meslek gruplarından 12 kişinin olumsuz eylemlerinden dolayı SHÇEK Yüksek Disiplin Kurulu 
     kararı ile memuriyetlerine son verildiğini vurgulayan Çubukçu, 31 personele de kurumlardaki çocuk, genç, yaşlı ve özürlülere yönelik kötü muameleye kayıtsız kalmaları nedenleriyle haklarında açılan soruşturma ve inceleme sonucu il içi ve il dışı görev yeri değişikliği yapıldığını belirtti. Devlet Bakanı Çubukçu, şunları kaydetti "Özellikle toplumun duyarlı olduğu ve toplumun desteğine ihtiyaç duyan SHÇEK’e bağlı kuruluşlarda birkaç kişinin yanlış ve hatta bozuk bir psikolojiye dayanan davranışları nedeniyle kuruluşların kamuoyunda yıpratıldığına şahit olmaktayız. Bu olumsuz hadiseleri diğer çalışanlarımıza yaygınlaştırmadan, onları rencide etmeden, zan altında bırakmadan, hizmet yitimine engel olmayacak bir biçimde kamuoyunun bilgilendirilmesi gerekmektedir. Yanlış davranış ve eylemde bulunan personelden, özverili gayretli çalışan personelin ayrı değerlendirmeye tabi tutulmasının yararlı olacağı görüşündeyim." Ekonomik gerekçelerle koruma altında bulunan çocuklardan eve dönüş projesi çerçevesinde Nisan 2005 tarihinden bugüne kadar 1320 çocuğun ailelerinin yanına dönmelerinin sağlandığını, proje başlamadan ise 1365 kişinin ailelerine döndüğünü ifade eden Çubukçu, ailesine döndürülmesi mümkün olmayan çocuklara yönelik olarak da mevcut koğuş sisteminden aile ortamını aratmayacak bir nitelikte dizayn edilen birimlerde bakımlarının sağlanması çalışmalarının hızla devam ettiğini bildirdi. Çubukçu, Türkiye’de koruma altında olan veya olmayan bütün çocukların mutlu ve esenlik içerisinde olmalarını sağlamanın temel amaçları olduğunu dile getirerek, basından sık sık yayınlanan görüntülerin toplumda yarattığı infial ve çocukların ruh sağlığı üzerindeki olumsuz etkilerini dikkate alarak söz konusu görüntülerin daha bilinçli ve sorumluluk duygusu içerisinde yayınlanması ricasında bulundu. Çubukçu’nun, 81 İl valisine 1 Temmuz 2005 tarihinde gönderdiği genelgede, "Bakanlığımıza bağlı kuruluşlarda koruma altında bulunan çocuk, genç, yaşlı, kadın ve özürlülerimize personel ve diğer şahıslar tarafından yapılacak her türlü olumsuz davranışa kesinlikle tolerans gösterilmeyip, bu şekilde hareket eden her unvandaki personel hakkında en ağır yasal yaptırımların uygulanması cihetine gidilecektir" uyarısında bulunduğu anımsatıldı. 
     
</TEXT>
</DOC>
