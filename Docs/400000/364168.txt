<DOC>
<DOCNO> 364168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur30.html </URL>
<DATE> 2005/07/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Deniz kazalarına önlem... 
</HEADLINE>
<TEXT>

     Antalya Valiliği, yat ve motorlarla yapılan günübirlik gezi ve eğlence turlarında mal ve can güvenliğinin korunması için yeni önlemler aldı. Önlemler kapsamında, Bundan sonra günübirlik tur tekneleri, her sefer öncesi, yolcu ve çalışan listesi düzenleyecek. 
     Antalya Valiliği’nce, yat ve motorlarla yapılan günübirlik gezi ve eğlence turları sırasında denizde mal ve can güvenliğinin korunmasına ilişkin bir genelge yayınlandı. 
     Alanya’da 15 Temmuz’da meydana gelen deniz kazasının incelemesinde, "günübirlik gezi", "mehtap turu" adı altında düzenlenen eğlence turunda, yolcu motoruna kapasite üzerinde yolcu alındığı, gemi adamları yönergesine aykırı nitelikte personel istihdam edildiği, su üstü radarı ve jeneratör, projektör gibi teknik donanımlar olmadan gece gezisi mehtap turu düzenlendiğinin anlaşıldığı kaydedilen genelgede, "Bu şekilde teknik ve fenni hususlara riayet edilmeyerek insanların can ve mal güvenliklerinin tehlike altına atıldığı anlaşılmıştır" denildi. 
     Antalya il sınırları içinde vatandaşların can ve mal güvenliğinin sağlanması amacıyla yat ve deniz araçlarıyla yapılacak günübirlik gezi, eğlence veya mehtap turlarında seyir güvenliği esaslarının belirtildiği genelgede, şu hususlar yer aldı 
     "- Tekne sahiplerinin oda, birlik, kooperatif ve benzeri mesleki teşekküller içinde yer almaları teşvik edilecek. Mesleki yardımlaşma ve dayanışmayla deniz faaliyetlerinin disiplin altına alınmasında asli görevin meslek mensuplarına ait olduğundan hareketle mesleki disiplini ve işbirliğini sağlamayanların sorumlu olmamasına izin verilmeyecek. 
     - Tüm teknelerin yıllık, kara ve deniz sörveyleri, gerekiyorsa yeniden ve derhal ilgili kurum ve kuruluşlarınca yapılacak. 
     - Teknelerde gemi adamı cüzdanı olmayan ve mevzuatında belirlenen şartları taşımayan hiçbir personel çalıştırılmayacak. Tekne personeli kimlikleri, Liman Başkanlığı ile mahalli güvenlik birimlerine bildirilecek ve sigortasız personel çalıştırılmayacak. Uygulamadan, donatan ve kaptan müştereken sorumlu tutulacak. 
     - Günübirlik tur teknelerince her seferden önce düzenlenecek yolcu ve çalışanların listesi, kooperatif yetkililerine ve Liman Başkanlığı’na verilecek ve kaptanlarca Sahil Güvenlik Grup Komutanlığı’nın denetimine hazır hale getirilecek. Yolcu kimlik listelerinin düzenlenmesinden ve ilgili makamlara verilmesinden, donatanla kaptan birlikte görevli ve sorumlu tutulacak. 
     - Teknelerin yolcu kapasiteleri ile seyir esnasında üst güverteye çıkılmayacağı ve can yeleği sayısı gibi hususları belirten uyarı levhalarının yolcuların göreceği yerlere asılması sağlanacak." 
     
     MEHTAP GEZİSİ İZNİ 
     Genelgede, ayrıca şunlar kaydedildi 
     "- Su üstü radarı, jeneratörü, dört yönü aydınlatabilecek projektörü, ışıklı ve yansıtıcılı, bantlı yolcu kapasitesinin yüzde 10 fazlasıyla can yeleği bulunmayan hiçbir tekneye gece mehtap gezisi izni verilmeyecek. 
     - Teknede bulunan seyyar malzeme ve diğer muayyer donanımlar yolculara zarar vermeyecek biçimde sabit hale getirilecek. Teknede kilit altında tutulmaması gereken ve her an kullanabilir durumda bulundurulması zorunlu yegane teçhizatın, can yelekleri olması sağlanacak. 
     - Teknelerde çöp bidonlarının bulundurulması, pis su bidonlarının vidanjörlere veya atık alım tesislerine boşaltılması hususunda donatanlar ve kaptanlarca gerekli tedbirler önceden alınacak ve kooperatif yönetimlerince mahalli idarelerle gerekli koordinasyon sağlanacak." 
     
     KOMİSYON KURULACAK 
     Genelgede, Vali Yardımcısı Erkan Işılgan’ın görev ve sorumluluğunda ilgili kamu kurum ve kuruluş temsilcilerinden oluşan "Denizde Can ve Mal Güvenliği ile Deniz Çevre Kirliliğine Karşı Alınacak Önlemler Komisyonu" oluşturulacağı ve çalışmalara derhal başlanacağı vurgulandı. Ayrıca ilçelerde de kaymakamların başkanlığında benzer komisyonların kurularak, çalışmalara süreklilik kazandırılacağı kaydedildi. 
     
</TEXT>
</DOC>
