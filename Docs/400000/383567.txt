<DOC>
<DOCNO> 383567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko11.html </URL>
<DATE> 2005/10/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İspanyol Telefonica'dan, KPN'ye 20 milyar avro teklif 
</HEADLINE>
<TEXT>

     İspanyol telefon devi Telefonica'nın Hollanda Kraliyet telekom şirketi KPN'yi satın almak için 20 milyar avro teklifte bulunduğu bildirildi. 
     Amerikan Wall Street Journal Gazetesi'nde yer alan habere göre, satın alma önerisi, 2000 yılından bu yana Avrupa'da telekom sektöründeki en büyük teklifi oluşturuyor. 
     Telefonica'nın teklifine ilişkin KPN yetkilileri herhangi bir yorum yapmadılar. 
     Telefonica ile KPN arasında birleşmeye ilişkin görüşmeler, geçen Nisan ayında yeniden başlamıştı. Telefonica, 5 yıl önce de KPN'ye teklif götürmüş ve teklif anlaşmayla sonuçlanmak üzereyken, son anda bazı Telefonica üyelerinin siyasi nedenlerle itirazı yüzünden görüşmeler kesilmişti. 
     Beş yıl önce KPN içinde Hollanda devletinin payı yüzde 35 iken, bu oran şu anda yüzde 20 dolayında bulunuyor. 
     Uzmanlara göre, Hollanda, Belçika ve Almanya'da toplam 24 milyon abonesi bulunan KPN'i, Telefonica'nın satın alması halinde, İspanyolların Avrupa telekom sektöründeki etkileri önemli oranda artacak. 
     
</TEXT>
</DOC>
