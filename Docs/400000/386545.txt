<DOC>
<DOCNO> 386545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/siy06.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Herkes hesap versin 
</HEADLINE>
<TEXT>


ANKARA Milliyet 


TBMM Başkanı Bülent Arınç, Meclis başkanlarının gensoru ile görevden alınmasına yönelik içtüzük değişikliği hazırladığını açıklarken, isim vermeden Cumhurbaşkanı Ahmet Necdet Sezer'in de hesap verecek konuma gelmesi için düzenleme yapılması gerektiği imasında bulundu. 

'Adil değil' 
İçtüzüğün TBMM'nin toplanma ve tatil dönemlerini düzenleyen 93 maddesinin değiştirileceğini belirten Arınç, halka hesap verenlerle, hesap vermeyen makamların ülke yönetiminde eşit şartlara sahip olmasını adil bulmadığını vurguladı. Arınç, "İçtüzük'te yapılacak bu değişiklikle, bugüne kadar hiç olmamış bir uygulamayı başlatarak siyasi sorumluluğumu üstlenip başkanlığımı yüce Meclis'in denetimine açmak istiyorum" dedi. Arınç, 110 milletvekilinin gensoru önergesi ve üye tam sayısının salt çoğunluğunun gizli oyu ile TBMM Başkanı'nın düşürülebileceğini söyledi. 


</TEXT>
</DOC>
