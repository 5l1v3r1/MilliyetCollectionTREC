<DOC>
<DOCNO> 388987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun18.html </URL>
<DATE> 2005/10/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Blair'in yardımcısı yarın Kıbrıs'ta 
</HEADLINE>
<TEXT>

     İngiltere Başbakan Yardımcısı John Prescott, KKTC ve Güney Kıbrıs'ta temaslarda bulunmak üzere yarın Kıbrıs'a gelecek. 
     Prescott, temasları çerçevesinde, KKTC Cumhurbaşkanı Mehmet Ali Talat ve Rum yönetimi lideri Tasos Papadopulos ile ayrı ayrı görüşecek. 
     İngiltere Yüksek Komiserliği'nin, Prescott'un ziyaretiyle ilgili taslak programında, Talat için ''Cumhurbaşkanı'', KKTC Başbakanı Ferdi Sabit Soyer için ''Başbakan'' ve Rum lideri Papadopulos için ise ''Sayın Papadopulos'' ifadelerini kullanması Rum tarafında rahatsızlık yarattı. 
     Rum basınında yer alan haberlere göre, Prescott, salı günü Papadopulos ile ''Başkanlık Köşkü''nde görüşecek, ardında da Papadopulos'un onuruna vereceği yemeğe katılacak. Prescott, aynı gün saat 17.30'da ise KKTC'deki İngiliz Yüksek Komiserliği binasında Cumhurbaşkanı Talat ve Başbakan Ferdi Sabit Soyer ile bir araya gelecek. 
     İngiltere Başbakan Yardımcısı John Prescott, çarşamba günü adadan ayrılacak. 
     
     TEPKİLER 
     Simerini gazetesi, ''Tasos'un onurunu kırıyor ve Talat'tan Cumhurbaşkanı olarak söz ediyor. İngiltere Yüksek Komiserliği tahrikkar'' başlığıyla manşetten verdiği haberinde, Prescott'un ziyaret programı taslağında, Papadopulos'tan sadece ''Sayın Papadopulos'', Mehmet Ali Talat'tan ''Cumhurbaşkanı Talat'', Ferdi Sabit Soyer'den de ''Başbakan Soyer'' olarak bahsedildiğini, Rum yönetiminin ise bu ''tahriki'' görmezlikten geldiğini yazdı. 
     Tasos Papadopulos, gazetecilerin, taslağı yorumlamasını isteyince, bunun ''saçma'' olduğunu söyledi ve ''Bu elle yapılmış bir taslaktır ve görüş belirtmemiz için bizlere sunulmuştur. Kullanılan ifadenin ne önemi var '' dedi. Papadopulos, ''resmi belgede'', sıfatların olması gereken şekilde yazılacağını söyledi. 
     Komünist AKEL partisi Basın Sözcüsü Andros Kiprianu ise taslağın içeriğini yorumlarken, ''taslaktakiler doğru ise bu davranış kabul edilmezdir ve bunu hiçbir şekilde kabul edemeyiz'' dedi. Kiprianu, ''Bu davranışın, Kıbrıs Türk toplumuyla müzakerelerin başlatılması için uygun atmosfer yaratılmasına katkı yapmadığı'' görüşünü savundu. 
     Kiprianu, ''Çözüm çabalarına katkı koymak istiyorsa garantör bir devlet olarak İngiltere'nin Kıbrıs konusundaki tutumunu değiştirmesi gerektiğini'' ileri sürdü. 
     Sosyalist EDEK partisi Başkanı Yannakis Omiru ise Prescott'un ziyaretiyle ilgili taslak programı eleştirdi ve ''utanç belgesi'' olarak niteledi. İngiliz Yüksek Komiserliği'nden, ''bu belgeyi derhal geri çekmesini'' isteyen Omiru, ''Aksi takdirde İngilizlerin 'Kıbrıs Cumhuriyeti'ne siyasi ve diplomatik savaş açtıkları açık ve net olacak ve bizim de o şekilde tepkimizi ortaya koymamız gerekecek'' diye konuştu. 
     Fileleftheros gazetesi ise ''Cumhurbaşkanı 'hançerlemeyi' önemsiz gösteriyor. AKEL ise İngilizlerin girişiminin tahrikkar olduğunu söylüyor'' ifadesini kullandı. 
     
</TEXT>
</DOC>
