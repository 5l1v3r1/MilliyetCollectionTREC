<DOC>
<DOCNO> 354940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/guncel/axgun01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Venedik-İstanbul cam hattı 
</HEADLINE>
<TEXT>


Türk ve İtalyan cam sanatçılarının yapıtlarından oluşan "Camda Sanatsal Yansımalar" isimli sergi Dolmabahçe Sarayı'nda görülebilir 

Yasemin Bay 

Türkiye-İtalya arasındaki 'cam yolculuğu' bundan 200 yıl önce, Sultan III. Selim'in Mehmet Dede isimli bir Mevlevi'yi Venedik'e cam sanatını öğrenmesi için göndermesiyle başladı. 1790'lı yıllarda İstanbul Beykoz'da ilk cam fabrikası yine Venedik camcılığının desteğiyle kuruldu. Ve günümüzde Venedik-İstanbul 'cam' hattı tekrar oluşturuldu İtalyan ve Türk cam sanatçılarının nadide eserleri aynı sergide bir araya geldi. Yaklaşık 1.5 yıl süren hazırlıkların sonrasında oluşturulan "Camda Sanatsal Yansımalar" isimli sergi, Dolmabahçe Sarayı Camlı Köşk'te 14 Haziran'da açıldı. 
Milli Saraylar Daire Başkanlığı ve İtalyan Kültür Merkezi'nin işbirliğiyle, cam sanatı tarihinde Beykoz ve Venedik gibi 2 önemli merkezin tarihi ilişkisini güncellemek amacıyla düzenlenen sergide İtalyan ve Türk sanatçıların cam eserleri izlenebiliyor. 

Cam teknikleri 
Sergide yer alan 44 Türk sanatçının eserleri, MSÜ Mimarlık Fakültesi Endüstri Ürünleri Tasarımı Bölümü Başkanı Prof. Önder Küçükerman, MÜ Endüstri Ürünleri Tasarımı Bölümü öğretim üyelerinden Prof. Şermin Alyanak ve MSÜ Güzel Sanatlar Fakültesi Cam ve Seramik bölümü öğretim üyelerinden Gülgün Elitez'den oluşan bir jüri tarafından seçildi. Cam sanatında kişisel yaratıcılığın öne çıktığı eserlerin yer aldığı ve Türkiye'de cam sanatında yaşanan gelişimin gözler önüne serildiği sergi, füzyon, soğuk kesme, pota camı, cam altı resmi gibi çeşitli cam tekniklerini kapsıyor. 

Rinaldi koleksiyonu 
İzleyiciyi cam sanatının estetiğiyle buluşturan sergide, Türk sanatçıların eserlerinin yanı sıra Sartirana Sanat Vakfı'nın 1915-2000 yıllarını kapsayan Angelo Rinaldi koleksiyonundan cam sanatçısı, tasarımcısı ve atölyelere ait 80 parça sergileniyor. Koleksiyon, İtalyan Kültür Merkezi'nin katkılarıyla Türkiye'ye geldi. Padovalı cam sanatçısı ve Murano camları koleksiyoncusu Angelo Rinaldi'nin Sartirana Sanat Vakfı, MADD Tasarım Dekoratif Sanatlar ve Mimari Müzesi'ne bıraktığı 100'den fazla eşsiz cam eser, vakıf tarafından 2000 yılının başında hazırlanan bir gezici sergiyle Kahire, Şam ve Beyrut'ta da sergilenmişti. Rinaldi'nin koleksiyonu özellikle murano cam sanatının en önemli ve nadide parçalarını içermesi nedeniyle cam sanatı için önemli bir koleksiyon olarak nitelendiriliyor. Sergi 10 Temmuz'a kadar izlenebilir. 


</TEXT>
</DOC>
