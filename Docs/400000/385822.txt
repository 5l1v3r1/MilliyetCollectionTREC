<DOC>
<DOCNO> 385822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy15.html </URL>
<DATE> 2005/10/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
SSK ve Bağ-Kur'da hak sahibi olmayanlara yapılan ödeme geri alınacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK ve Bağkur’da hak sahibi olmadığı halde yapılan ödemelerin geri alınacağını bildirdi. 
     TBMM’de gazetecilerin konuyla ilgili sorusunu yanıtlayan Başesgioğlu, göreve geldikleri günden itibaren hem Bağkur hem de SSK’da kayıtların güncellenmesi konusunda bir çalışma başlattıklarını, bunun hem MERNİS ile entegre hem de kayıtların bire bir takibi için yapıldığını söyledi. 
     Son 6-7 yıldan bu yana geçmişe dönük yapılan araştırmalarda, hak sahibi olmadığı halde kendisine aylık ödenen kişiler tespit edildiğini belirten Bakan Başesgioğlu, şunları kaydetti 
     "SSK’da 5 bin dolayında bir sayı sözkonusu...Yine Bağkur’da yaklaşık 4 katrilyon liralık bir alacağın fiktif olduğu, gerçekte böyle bir alacağın varolmadığı, Bağkur sisteminde varolmaması gereken vatandaşların hala bugüne kadar sistem içerisinde olduğu tespit edildi. Bu bir güncelleme çalışması...Çalışmalar devam ediyor. Bundan sonra Bağkur ve SSK’da kayıtları günü birlik izleyebileceğimiz için bu tür aksaklıklar olmaz." Bakan Başesgioğlu, hak sahibi olmayanlara yapılan ödemelerin geri alınacağını sözlerine ekledi. 
     
</TEXT>
</DOC>
