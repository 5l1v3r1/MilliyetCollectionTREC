<DOC>
<DOCNO> 365279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/axyas02.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da çatışma 4 ölü, 6 yaralı 
</HEADLINE>
<TEXT>


Okurcalar sahilinde kaçak olarak su sporları yaptıran iki aile çatıştı. Çatışmada iki taraftan 4 kişi öldü, yaralanan 6 kişiden 2'si turist 

SEFA KARACAN MEHMET AL DUYGU BEKMEZCİ Alanya DHA 

Alanya'da iki grubun menfaat çatışması 4 can aldı, turizme ciddi darbe vurdu. Maliye Bakanlığı, Holiday Garden Resort Otel ve Sidera Otel arasındaki plajın bir bölümünü, su sporları yaptırmak üzere ihaleye çıkardı. 
İhaleyi alan firma işletmeden vazgeçince, Esentepe köyünde oturan Uysal ve Eren aileleri, plajda kaçak olarak ücret karşılığı jet-ski, banana ve deniz paraşütüyle su sporları yaptırmaya başladılar. Rekabet yüzünden sık sık tartışan iki aile arasındaki gerginlik, dün tartışmaya döndü. 

Yaklaşık 20 kişi karıştı 
Saat 09.30'da çıkan tartışma, iki ailenin yanında çalışanların katılmasıyla kavgaya döndü. 
Bıçak ve silahlarını çeken taraflar çatışmaya başlarken, plajda güneşlenen tatilcilerle turistler panik içinde kaçtılar. Yaklaşık 20 kişinin karıştığı çatışmada Şemsettin ve İdris Uysal kardeşlerle Hasan Hüseyin Er ve Mehmet Kaplan öldü. 
Güneşlenen Rus turistler Katherina Alenicheva 12 ve Aleksander Yeutushenko 49 ile çatışanlardan Yunus Eren, Cafer Eren, Zekeriya Eren ve Ali Eyüp Çakır yaralandılar. 

Yaralıya ikinci saldırı 
Kavgaya karışanlardan Zekeriya Eren hastanede ayakta tedavi edildikten sonra ifade verdi ve olayı anlatması için olay yerine götürüldü. 
Bu sırada karşı tarafın yakınlarının saldırısında kıyasıya dövülen Eren'i polis güçlükle kurtardı. İlköğretim okullarını gezen Alanya Kaymakamı Günhan Sarıkaya da, programını yarıda keserek olay yerinde bilgi aldı. 

'Şarjör değiştirdiler' 

Çatışmanın görgü tanıklarından biri, dehşet anlarını şöyle anlattı "Sabah ne olduğunu anlamadık, birden silahlar patladı. Sahildeki turistler çığlık çığlığa kaçıyorlardı. Ateş edenler şarjör değiştiriyorlardı. Adamlardan biri sahilde düştü, biri şezlongların arasına yığıldı, biri otelin merdivenlerinde kaldı. Öldüklerini sonradan anladık. Jandarma geldi. Cesetlerin etrafında bekliyorlardı. O sırada hepsi aynı renk takım elbise giymiş yaklaşık 20 kişi belirdi. Bunlar jandarmayla tartıştılar. Takviye güçler gelince adamlar kayboldular." 


</TEXT>
</DOC>
