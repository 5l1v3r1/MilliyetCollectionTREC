<DOC>
<DOCNO> 395621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/guncel/gun01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı'yı gönderen Murat Aksu mu 
</HEADLINE>
<TEXT>


Tempo dergisi, İçişleri Bakanı Abdülkadir Aksu'nun oğlu Murat Aksu'nun, Hanefi Avcı'nın KOM Başkanlığı'ndan alınmasında etkili olduğunu iddia etti 


Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nda KOM aylar önce yapılan operasyonda, İçişleri Bakanı Abdülkadir Aksu'nun oğlu Murat Aksu'nun da etkili olduğu iddia edildi. 
Tempo dergisinde "Avcı'yı kimler avladı " başlığıyla yayımlanan haberde yer verilen iddiaya göre, Hanefi Avcı'nın KOM Başkanlığı'ndan kızağa alınması ve Edirne Emniyet Müdürlüğü'ne atanmasında, el konulan Kentbank'ın sahibi Süzer Grubu ile ilişkisi bulunan Avukat Aksu'nun girişimleri de rol oynadı. Haberde şunlar öne sürüldü 
"Bir gün oğul Aksu, yine İstanbul Emniyeti'ndedir. Aksu, KOM'dan içeri girince Şube Müdürü Ş. Bey'in odasına gider... Oğul Aksu, konuya girer ve şöyle der 
'Mecit Komiser'e söyleyin, Süzerler'in üzerine fazla gitmesin.' 
Emir kipli bu cümle Müdür Ş.'yi rahatsız eder. Çünkü sözü edilen komiser Şişli Savcısı Mecit Ceylan'dır. 'Komiser' ise savcının polisler arasındaki lakabıdır... Üstelik bu savcı, Kentbank'a el konulmasının ardından Süzer Grubu'nu soruşturmaktadır. Ceylan da tam o günlerde Mustafa Süzer'in 'mevcutlu biçimde' mahkemeye getirilmesini istemektedir. Süzer Grubu'nun hukuk müşavirliğini Murat Aksu'nun da ortak olduğu bir hukuk şirketi üstlenmiştir. Savcının ısrarlı taleplerine rağmen Mustafa Süzer mevcutlu olarak mahkemeye getirilemez, sorun ancak 10 ay gibi uzun bir süre tebligat yoluyla çözülür. 

Avcı, Bakan'ı uyarmış 
Oğul Aksu'nun sözlerinden tedirgin olan Müdür Ş., durumu KOM Daire Başkanı Hanefi Avcı'ya aktarır. Avcı da Bakan Aksu'nun uygun zamanını dikkate alarak konuyu açar ve mealen şöyle der 
"Sayın Bakan, oğlunuzun şube müdürüyle bazı konuşmaları olmuş. Yanlış yönde gidiyor. Konuşmaları telkin gibi görünüyor." 
Aksu, Avcı'nın söylediklerinden memnun olmaz. Durumu inceler ve Avcı'ya 'Sizin müdürlere tam olarak o laflar edilmemiş' der. Konu o gün itibarıyla unutulur ya da uyumaya bırakılır ." Haberde daha sonra Avcı'nın görevden alındığı kaydedildi. 



</TEXT>
</DOC>
