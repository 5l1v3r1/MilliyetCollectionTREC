<DOC>
<DOCNO> 361535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/axgun02.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
G. Doğu'nun barış elçisi 
</HEADLINE>
<TEXT>


Güneydoğu'daki anlaşmazlıkları barışla bitiren "aşiret ombudsmanı" Sait Şanlı'nın kan davası yüzünden okula gidemediği ortaya çıktı 

DİYARBAKIR DHA 

Güneydoğu'da aşiretler arasında başta kan davası olmak üzere birçok anlaşmazlığın barışla çözümlenmesini sağlayan Diyarbakır Kasaplar ve Besiciler Odası ile Liceliler Yardımlaşma Derneği Başkanı Sait Şanlı, Lice'de kan davası yüzünden okula gidemediğini söyledi. 
Son 5 yılda aralarında çeşitli nedenlerle husumet bulunan 399 aileyi barıştıran Şanlı 61 , "Artık çocuklarımızın babasız, kadınlarımızın dul kalmasını istemiyoruz. İnsanlarımız, özür dilemeyi ve dileyeni affetmeyi öğrendi" dedi. 
Diyarbakır'a kurdukları bir komite ile aralarında çeşitli nedenlerle husumet bulunan aileleri barıştıran "Barış elçisi" Şanlı, yaptığı işten mutluluk duyduğunu söyledi. Son 5 yıl içinde 155 ölümle sonuçlanan kan davası, 87 kız kaçırma, 52 trafik kazası ile 105 arazi sorunu bulunan olayları barışla noktaladıklarını dile getiren Şanlı, "1967'den bu yana kendimi bu tür olayların sonuçlanmasına adadım" diye konuştu. 

Evde de elçi 
Yıllar önce kendi ailesiyle başka aile arasındaki kan davası nedeniyle ilkokulu 3. sınıfta terk etmek zorunda kaldığını belirten Şanlı, "Göçün ve kan davasının ne olduğunu en iyi bilenlerdendim" şeklinde konuştu. Evinin içinde de barış elçisi gibi olduğuna değinen Şanlı, insanlar kendi hatasını görüp bundan rahatsızlık duyuyorsa, o zaman devreye girdiğini kaydetti. 
Eşi Ayşe'yle 54 evliliklerinden 8 çocukları olduğunu belirten Şanlı, çocuklarından 7'sini evlendirdiğini, 19 torununun bulunduğunu söyledi. 




</TEXT>
</DOC>
