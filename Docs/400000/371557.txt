<DOC>
<DOCNO> 371557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/dunya/dun01.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Kürtlere fren 
</HEADLINE>
<TEXT>


Washington yönetiminin baskıları sonucu, Iraklı Kürtlerin anayasaya "kendi kaderini tayin hakkı" maddesi konulması talebinden vazgeçebilecekleri öne sürüldü 

DIŞ HABERLER SERVİSİ 


Irak'taki Kürtlerin, yeni anayasa taslağında yer almasını istedikleri, ileride Irak'tan ayrılma hakkını da içeren "kendi kaderini tayin hakkı" talebinden ABD'nin yoğun baskıları sonucu vazgeçebilecekleri bildirildi. 
Amerikan AP ajansının, anayasa taslağını hazırlama çalışmalarını sürdüren komitedeki bir Kürt görüşmeciye dayanarak verdiği haberine göre, yeni anayasanın bir an önce hazırlanmasını arzu eden ABD, Kürtlerden, Şii ve Sünnilerin yeni anayasanın İslamı referans alması yolundaki taleplerine daha fazla direnmemesini istedi. Adının açıklanmasını istemeyen Kürt görüşmeci, ABD'nin Kürt liderlere İslamın yeni anayasada meşruiyet kaynaklarından sadece biri olarak değil, temel kaynak olarak gösterilmesine razı olması mesajı verdiğini söyledi. 

Bedeli kadınlar ödeyecek 
Kürt yetkilinin aktardığına göre, Washington, Kürtlere ayrıca özellikle Sünnilerin yoğun tepkisine neden olan "kendi kaderini tayin hakkı" talebini rafa kaldırmaları telkininde bulundu. ABD'nin bu yoğun baskıları yüzünden Kürtlerin büyük bir ihtimalle söz konusu taleplerinden vazgeçeceklerini belirten Kürt yetkili, Kürt liderlerin ABD baskısına boyun eğerek, laiklik ve kendi kaderini tayin hakkı ilkelerinden geri adım atma eğiliminde olduklarını söyledi. Kürt kaynak, mevcut gelişmeler ışığında, Irak'ta İslamiyetin yönetim ve toplumsal hayat içinde daha ağırlıklı bir rol oynayacağının da anlaşıldığını ve bunun bedelinin özgürlük ve medeni hakları budanacak olan kadınlarca ödeneceğini iddia etti. 
AP'nin Süleymaniye çıkışlı başka bir haberinde de, Kürdistan Yurtseverler Birliği yetkililerinden Molla Bahtiyar'ın açıklamalarına yer verildi. Bahtiyar, "Tüm partiler yeni anayasa taslağını tamamlamak için esneklik gösteriyor. Kürtlerin kendi kaderlerini tayin hakları konusuna Sünni ve Şiiler destek vermiyor. Bu talepten vazgeçmek üzereyiz" dedi. 


</TEXT>
</DOC>
