<DOC>
<DOCNO> 378170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur23.html </URL>
<DATE> 2005/09/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kağıthane'de olaylı yıkım 
</HEADLINE>
<TEXT>

     Kağıthane’de yıkımı yapılacak bir evde bulunanların direnmesi üzerine arbede yaşandı. 
     Alınan bilgiye göre, Gültepe Keçideresi Polat Sokak’taki 8 numaralı tek katlı evin yıkımı için, belediye ekipleri ve güvenlik önlemi alan polis bölgeye geldi. 
     Görevliler, 3 odalı olan ve 3 akraba aileden 22 kişinin yaşadığı belirtilen evdekileri, yıkım için boşaltmaları konusunda ikna etmek istedi. Bu sırada evdekiler ile görevliler arasında arbede çıktı. Evde bulunan bazı kadınlar ise camları kırıp görevlilere ellerindeki bıçakları gösterdiler. 
     Polis ekipleri, bunun üzerine Sedat K, Ahmet K. ve Telat K. adlı 3 kardeşi gözaltına aldı. Bu arada baygınlık geçiren Şaziye K. adlı yaşlı kadın, ambulansla hastaneye götürüldü. 
     Evin içindeki bir kadının, bu sırada ekmek bıçağıyla 13-14 yaşlarındaki kızını kolundan yaraladığı görüldü ve ardından dışarıdaki yıkım ekiplerine yönelik tehdit savurduğu duyuldu. 
     
     
     HAVAYA ATEŞ ETTİ 

     Hidayet K. adlı bir kadın da, evin yola bakan penceresinden tabancayla havaya 1 el ateş etti. Aynı kadın, yaklaşık yarım saat süren ikna çabalarının ardından elindeki kurusıkı olduğu anlaşılan tabancayı polise teslim etti. 
     5 kişinin daha gözaltına alındığı olayın yatışmasından sonra evdeki çeşitli eşya, belediye görevlilerince tahliye edilerek yıkım gerçekleştirildi. Öte yandan yıkımı yapılan evin daha önce istimlak edildiği, bölgedeki aynı durumda bulunan diğer 14 evin de önceden yıkıldığı bildirildi. 
     
</TEXT>
</DOC>
