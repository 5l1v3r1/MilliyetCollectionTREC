<DOC>
<DOCNO> 358689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy27.html </URL>
<DATE> 2005/07/06/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Pepe "Uşak için verdiğimiz sözleri yerine getiryoruz" 
</HEADLINE>
<TEXT>

     Çevre ve Orman Bakanı Osman Pepe, Uşak için verdikleri sözleri yerine getirdiklerini söyledi. 
     Pepe, Uşak Belediyesi tarafından yapımına devam edilen Uşak İleri Biyolojik Atık Su Arıtma Tesisi’nde incelemelerde bulundu. 
     Arıtma tesisi çalışmalarının hızla devam ettiğini belirten Pepe, şöyle konuştu 
     "Uşak için verdiğimiz sözleri yerine getiriyoruz. Şimdi de bunun takibini yapıyoruz. Bizde Ankara’da oturmak yok. Ankara’da bir gün, geriye kalan altı gündeyse Türkiye’nin her yerinde temeli atılan ve başlayan projelerimizi, başlayacak projelerimizin takibini yapacağız. 
     Başka türlü bu işleri bitirmemiz mümkün değil. Türkiye’nin zamanı iyi kullanması gerekiyor." Uşak’ta arıtma tesislerine ağırlık verilmesi gerektiğini vurgulayan Pepe, "Koskoca bir Ege Bölgesi’nin nasıl kirlendiği, yapılan değerlendirmelerde ortaya çıktı. Onun için Uşak’ta aynı anda üç arıtma tesisi birden yapılıyor. Türkiye, çevreyle alakalı eksikliklerini süratli şekilde tamamlamasının farkına varmıştır" dedi. 
     
     "HEDEFİMİZ ÇEVRE PROJELERİNİ TAMAMLAMAK" 
     Bundan sonraki hedeflerinin, Türkiye’nin çevreyle ilgili projelerini hayata geçirmek olduğunu belirten Pepe, "Öncelik sırasına göre çevreyle ilgili projelerimizin 2005, 2006, 2007 yıllarında hangilerinin yapılacağının, bakanlık olarak planını yaptık. Her şeyi planlı ve programlı yapıyoruz" diye konuştu. 
     Uşaklı dericilerin taşınmaları için kredi başvuruları konusunda devletin arıtma tesisleri yaparak gerekli desteği verdiğini belirten Pepe, şunları kaydetti 
     "Bakanlık olarak arıtma tesislerine gerekli desteği verdik. Her şeyin devletten beklenmemesi lazım. Arıtma tesisi tamamlandıktan sonra da taşınmaları gerekir. Uşak’taki çarpık sanayileşmenin, bu vahşet tablosunun ortadan kalkmasını istiyoruz. Uşak’a yukarıdan helikopterle baktığınızda kanalizasyonun, kimyasal atıkların nereye aktığını görürsünüz. Organize Sanayi Bölgesi’nin tamamlanması için dericilere Sanayi ve Ticaret Bakanlığı destek veriyor. Bu kadar desteğin karşılığı olarak da kimse kusura bakmasın, dericiler taşınsın. Yani hem arıtmasını yapacaksın, hem arsasını vereceksin, hem parasını vereceksin, hem de taşıyacaksın. Bunlar çifte kavrulmuş istiyorlar. 
     Tek kavrulmuş ile idare edecekler." 
     
     SİYANÜRLE ALTIN ÇIKARILMASI 
     Uşak’ta altının siyanürle çıkartılmasına karşı çıkanlara da tepki gösteren Çevre ve Orman Bakanı Osman Pepe, şöyle dedi 
     "Uşak’ta, Bergama’da altının üzerinden burada kim çevrecilik maskesiyle propaganda yapıyorsa karşı çıkıyorsa pankart asıyorsa onlara bir çift sözüm var. Bazıları fukaralık üzerinden, yoksulluk üzerinden politika yapmayı seçiyor. Bu milletin fukaralık üzerinden, yoksulluk üzerinden, açlık üzerinden, işsizlik üzerinden politika yapanlara vereceği bir tek cevabı var Siz gidin kendi işinize bakın, biz bu memlekette iş istiyoruz, aş istiyoruz . Dünyanın pek çok ülkesinde altın üretiliyor. Orada çevreye saygılı altın üretimi yapılıyor. Hem Bergama’da, hem de Eşme’de altın madeniyle alakalı yapılan çalışmalarda Türkiye’nin en saygın üniversitelerinin hazırlamış olduğu ÇED raporlarına uygun imalatlar yapılıyorsa bunun karşısında hiç kimsenin bağırıp çağırmaya hakkı yoktur. Bunların cevabını oradaki köylüler zaten verir." 
     
</TEXT>
</DOC>
