<DOC>
<DOCNO> 387402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo41.html </URL>
<DATE> 2005/10/17/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Beşiktaş'ın yeni patronu YABANCI olacak 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Rıza Çalımbay'ın, istifasını kendilerine sunduğunu, yönetim kurulu olarak da bu istifayı kabul ettiklerini söyledi. 
     Kıvanç Oktay, BJK Nevzat Demir Tesisleri'nde düzenlediği basın toplantısında, Çalımbay'ın bugün kendilerine istifasını verdiğini, yönetim kurulunun da toplanarak bu istifayı kabul ettiğini belirterek, "Yönetim kurulu olarak kendisine, bugüne kadar yaptığı hizmetlerden dolayı teşekkür ediyoruz" dedi. 
     Oktay, yeni teknik direktör arayışlarının sürdüğünü kaydederek, "Yeni teknik direktör, yabancı olacak. Bunun için çalışmalarımız sürüyor. En iyisini bulacağız" diye konuştu. 
     Yarın futbol takımını Özkaynak Düzeni Genel Koordinatörü Mehmet Ekşi ve izleme komitesinden Ulvi Güveneroğlu'nun çalıştıracağını kaydeden Oktay, Bolton Wanderers maçında takımın başında kimin çıkacağı sorusuna ise "Yarın belli olacak" yanıtını verdi. 
     
     "MİLNE'İN GELİŞİ A TAKIM İÇİN DEĞİL" 

     Gordon Milne'in İstanbul'a gelişi ile Rıza Çalımbay'ın istifası arasında bir ilişkinin bulunmadığını anlatan Oktay, "Milne'in gelmesi, yeni bir olay değil. Daha önce Rıza hocanın da bilgisi dahilinde, altyapı, futbol okulları ve dış ilişkiler sorumlusu olarak getirilmesi düşünülüyordu. Bugün İstanbul'a gelmesi, tamamen tesadüf. Milne'in A takımla ilgisi yok" diye konuştu. 
     Taraftarların Kayserispor maçında yönetime gösterdiği tepkinin sorulması üzerine Oktay, "Taraftarların sıkıntısını anlayışla karşılıyoruz. Zor bir dönemden geçiyoruz. Camia olarak bir bütün olmalı ve kenetlenmeliyiz" dedi. 
     Bu arada Kulüp Başkanı Yıldırım Demirören, bu gece Gordon Milne ile yemekte bir araya gelecek. 
     
     ÇALIMBAY, YARIN BASIN TOPLANTISI DÜZENLEYECEK 

     Görevinden istifa eden Rıza Çalımbay, yarın saat 12.00'de BJK Nevzat Demir Tesisleri'nde basın toplantısı düzenleyecek. 
     Çalımbay, BJK Nevzat Demir Tesisleri'nden çıkışında yaptığı kısa açıklamada, yönetime istifasını verdiğini ve kabul edildiğini belirterek, "UEFA Kupası'nda hedeflerim vardı, ama olmadı. Yönetim kuruluna Bolton Wanderers maçında son kez sahaya çıkabileceğimi söyledim, karar onlarındır" dedi. 
     
</TEXT>
</DOC>
