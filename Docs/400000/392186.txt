<DOC>
<DOCNO> 392186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko09.html </URL>
<DATE> 2005/11/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yabancılar, İstanbul'da en çok gıda ve tarıma yöneldi... 
</HEADLINE>
<TEXT>

     İstanbul Ticaret Odası İTO sicil kayıtlarına göre, son 2 yılda İstanbul'da kurulan yabancı ortaklı şirketler, taahhüt ettikleri sermaye açısından en çok tarım ve gıda sektöründe yoğunlaştı. 
     2003 Haziran-2005 Haziran döneminde, firmaların kuruluşundaki yabancı ortak ve sermaye durumuna göre, toplam 5 bin 367 yabancı yatırımcı tarafından toplam 413 milyon 650 bin 71 YTL'lik yatırım yapıldı. İstanbul'a gelen yabancı sermayenin Haziran ayı itibariyle son iki yıl içinde 301.5 milyon dolar olduğu gözlendi. 
     Aynı dönem içinde yabancı sermayenin en çok yoğunlaştığı sektörler sıralamasında, toplam yatırımcı sayısı itibariyle 768 yatırımcı ile tekstil-giyim, yatırılan sermaye toplamı itibariyle ise 87.8 milyon YTL ile tarım ve gıda sektörleri ön planda geldi. 
     En çok yabancı yatırımcı çeken sektörler sıralamasında, toplam yabancı yatırımcı sayısı içinde yüzde 14.31 payla tekstil-giyim, yüzde 8.33 payla elektrik-elektronik ve bilişim, yüzde 7.56 payla tarım ve gıda, yüzde 7.01 payla ulaştırma ve yüzde 6.84 payla kimya-plastik ve kauçuk sektörleri sıralandı. 
     Yabancı sermaye değerlerinde sektör sıralamalarında farklılıklar görülürken, ağırlıklı olarak 4 sektörde toplandı. Toplam yabancı sermayenin yüzde 21.21'i tarım ve gıda, yüzde 15.29'u kimya-plastik ve kauçuk, yüzde 10.66'sı banka-sigorta, yüzde 9.89'u ise sağlık-eğitim sektörlerinde bulunurken geri kalan yüzde 42.95'i diğer tanımlanmış 15 sektöre dağıldı. 
     En az yabancı sermaye girişi ise toplam içinde binde 37 oranında ağaç-orman ve mobilya sektöründe görüldü. 
     Oda'ya kayıt yaptıran yabancı ortak sayısının taahhüt ettikleri sermayeleri dikkate alındığında, yabancı ortak başına düşen ortalama sermaye ise genel toplamda 77 bin YTL oldu. Sektörlerde en fazla yabancı ortak başına düşen sermaye miktarı 89 yabancı ortağın yer aldığı banka-sigorta sektöründe 495 bin YTL ile ilk sırada yer aldı. 
     Kayıtlara göre, firma türleri itibariyle yabancı sermaye girişleri limitet ve anonim şirketlerde yoğunlaşırken, toplam sermayenin yüzde 74.30'unu oluşturan 307 milyon 340 bin 225 YTL limitet şirket, yüzde 17.43'ünü ise anonim şirket statüsünde oldu. 
     Yabancıların 3 bin 382'si limitet, bin 251'i anonim şirketlere ortak olurken, ferdi firma kuruluşu sayısı ise 688 olarak belirlendi. Bu rakam toplam içinde yüzde 12.82'yi oluştururken, sermaye tutarı ancak toplamın binde 10'unu oluşturdu. 
     
     ÜLKELERE GÖRE DAĞILIM 
     Hollanda, ABD, İspanya, Almanya ve İngiltere, şirket kuruluşlarında en fazla yabancı sermayeyle ortak olan ilk 5 ülke konumunda yer alırken, toplam yabancı sermayenin yüzde 66.2'sini kapsıyor. 
     Hollanda 216 yabancı ortakla toplam içerisinde yüzde 4.08 ile düşük paya sahip olmasına rağmen 78 milyon 395 bin 335 YTL sermaye değeriyle ilk sırayı aldı. 
     Bunu ABD 243 yabancı ortak ve 64 milyon 393 bin 548 YTL ile ikinci sırada, İspanya 105 ortak ve 57 milyon 341 bin 545 YTL ile üçüncü sırada takip etti. 
     Almanya 650 yabancı ortak sayısı en fazla ortak veren ülke statüsünde olmasına karşın yabancı sermaye değeri olarak 50 milyon 767 bin 82 YTL ile dördüncü, İngiltere 300 ortak ve 23 milyon 138 bin 241 YTL ile 5. sıraya yerleşti. 
     Kuruluşunda en fazla yabancı sermaye bulunduran tarım-gıda sektöründe İspanya ve Hollanda en fazla yatırımda bulunan ülkeler olurken, toplam yabancı sermaye içersinde yüzde 21.21 pay alan bu sektörde, yine toplamın yüzde 18.19'u bu iki ülkeden gerçekleştirildi. 
     Kimya-plastik-kauçuk sektörü toplam sermaye içersinde yüzde 15.29 olan payının büyük bir çoğunluğunu teşkil eden yüzde 11.16'sını Hollanda, binde 92'sini İsviçre, binde 86'sını Almanya, binde 68'ini Norveç, geri kalan yüzde 1.67'sini ise diğer ülkeler oluşturdu. 
     Banka-sigorta sektöründe en fazla yatırımda bulunan ülkeler ABD ve İngiltere olurken, yüzde 10.66 ile toplam yabancı sermaye içersinde pay alan bu sektörde yüzde 8.19'unu ABD, yüzde 2.42'sini İngiltere gerçekleştirdi. Almanya, Belçika ve İtalya'nın çok az da olsa yatırımda bulunduğu bu sektörde Azerbaycan'ın kayda değer bir oranda olmasa bile yatırımda bulunması dikkat çekti. 
     Toplam yabancı sermaye içersinde yüzde 9.89 ile yer alan sağlık-eğitim sektöründe sırası ile Almanya, Suudi Arabistan ve ABD en fazla yabancı sermaye veren ülkeler oldu. Yüzde 3.63 ile Almanya, yüzde 2.74 ile Suudi Arabistan, yüzde 2.68 ile Amerika'nın katkı sağladığı bu sektöre AB, Uzakdoğu ile diğer İslam ülkeleri çok azda olsa yatırımda bulundu. 
     
     114.3 BİN YTL'LİK ÇIKIŞ 
     2003 Haziran-2005 Haziran döneminde yabancı ortaklardan 87'si çeşitli nedenlerden dolayı kayıtlarını iptal ettirirken, iptal edilen yabancı sermaye değeri 114 bin 360.80 YTL oldu, bu rakam kuruluşta kayda geçen toplam değerin ancak on binde 3'ünü oluşturdu. 
     Yabancı uyruklu işyerlerinin kapanması ve ortaklık yapılarının sona erdirilmesi talebinde bulunanların 8'i tasfiyesiz infisah Devir Nedeniyle Kapanma istedi ve 110 bin 25 YTL ile değer olarak iptal edilen yabancı sermayenin yüzde 96.21'ini kapsadı. Kapanış için başvuran yabancı ortakların yüzde 87.36'sını oluşturan 76 kişi Terki Ticaret'te bulunurken, iptal edilen sermaye değeri ise önemsenmeyecek düzeyde kaldı. 
     İptal edilen yabancı sermaye değerleri itibariyle kimya-plastik-kauçuk sektörü yüzde 96.23 ile ilk sırada, yüzde 3.69 ile tekstil-giyim ikinci sırada, binde 4 ile tarım-gıda üçüncü sırada ve binde 3 ile müşavirlik hizmetleri dördüncü sırada yer aldı. 
     
     EN YOĞUN İPTAL BAŞVURUSU İNGİLTERE'DEN 
     İptal için başvuran 27 ortak sayısı ile toplamın yüzde 31.03'ünü oluşturan İran ilk sırada olmasına karşın sermaye değeri itibariyle ancak toplamın binde 2'sine karşılık geldi. 
     Değer olarak en fazla yabancı sermaye iptali ise İngiltere uyruklularda görüldü. İptal edilen yabancı sermaye değerinin yüzde 96.19'unu bu ülke uyruğundaki iptaller oluştururken, kayıt iptal nedeni Tasfiyesiz İnfisah olarak gösterildi. 
     
     BAŞKAN YALÇINTAŞ 
     İTO Başkanı Murat Yalçıntaş, Haziran 2003 tarihinde yabancı sermaye yatırımları için Hazine Müsteşarlığı'nın ön izin alma mecburiyetinin kalktığını ve yabancı sermayeli şirket istatistiklerinin ise Ticaret Sicili Müdürlükleri'nce kayıt aşamasında derlendiğini kaydetti. 
     Kamuoyuna yabancı ortaklıklarla ilgili bilgileri düzenli olarak aktaracaklarını belirten Yalçıntaş, ''Ekonomik ve siyasi istikrar, ekonomik büyümenin devamlılığı, yabancı sermaye girişini teşvik ederken piyasada rekabete dayanmayan yapılanmaların etkinliği, girdi maliyetlerinin ve vergi yükünün yüksekliği yabancı sermaye girişini olumsuz etkilemektedir'' açıklamasını yaptı. 
     Yabancı sermaye yatırımları için Hazine Müsteşarlığı'ndan ön izin alma mecburiyetinin 2003 Haziran ayında kaldırılmasından sonra yabancı sermayeli şirket kuruluşları ile ilgili istatistiki bilgiler ticaret siciline kayıt aşamasında derleniyor. 
     
</TEXT>
</DOC>
