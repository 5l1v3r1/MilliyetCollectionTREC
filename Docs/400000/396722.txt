<DOC>
<DOCNO> 396722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko32.html </URL>
<DATE> 2005/11/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Soğuk hava balık fiyatlarını artırdı Hamsi 3 YTL 
</HEADLINE>
<TEXT>

     Etkili olan olumsuz hava koşulları, balık fiyatlarının artmasına neden oldu. 
     Samsunlu balıkçılardan Kademoğlu Balıkçılık sahibi Mehmet Kademoğlu, Samsun'da 200'ye yakın küçük balıkçı teknesi bulunduğunu, havaların soğumasıyla birlikte bu teknelerin denize açılamadığını kaydetti. 
     Küçük balıkçı motorları denize açılamadığı için avlanan balık miktarında önemli düşüş olduğunu belirten Kademoğlu, buna bağlı olarak fiyatların arttığını söyledi. 
     Söz konusu teknelerin her birinin ortalama 30 kasa balık avladığına işaret eden Kademoğlu, ''Şu anda sadece büyük tekneler denize açılabiliyor. 200'ye yakın küçük motor kıyıda bekliyor. Bu da doğal olarak fiyatların yükselmesine neden oluyor. Bir kaç gün daha bu durumun devam etmesini bekliyoruz'' dedi. 
     Bu arada, olumsuz hava koşulları nedeniyle 20 YTL'den satılan hamsinin kasası 50 YTL'ye, 20-30 YTL arasında değişen çinekopun kasası 60 YTL'ye, 20 YTL olan istavritin kasası ise 50 YTL'ye yükseldi. 
     Balıkçı tezgahlarında ise bir kilo hamsinin fiyatı 1.5 YTL'den 3 YTL'ye yükselirken, tanesi 2 YTL'den satılan 800 gram ağırlığındaki palamutun fiyatı da 5 YTL'ye çıktı. 
     
</TEXT>
</DOC>
