<DOC>
<DOCNO> 397112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur16.html </URL>
<DATE> 2005/11/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Galata Köprüsü'ndeki dükkan için belediye önünde silahlar konuştu 
</HEADLINE>
<TEXT>

     İstanbul Büyükşehir Belediyesi önünde meydana gelen ve 3 kişinin silahla yaralandığı kavganın, Yeni Galata Köprüsü'ndeki bir dükkanın kiralanması için yapılan ihaleden kaynaklandığı anlaşıldı. 
     AA muhabirinin aldığı bilgiye göre, Yeni Galata Köprüsü'nün Haliç yönündeki 28 numaralı dükkanın yıllık 60 bin YTL muhammen bedel üzerinden kiralanması amacıyla İstanbul Büyükşehir Belediyesi'nde açık artırma yapıldı. İhaleye katılan 7 kişiden 4'ü, açık artırma sırasında çekildiklerini bildirdi. 
     İhale daha sonra Muzaffer Ari, İshak Narin adına Mürsel Akdemir ve Kutsal İnşaat adına da Ali Rıza Kutsal arasında sürdü. İhale, yıllık 305 bin YTL kira teklif eden Muzaffer Ari'de kaldı. Mürsel Akdemir ise 300 bin YTL'lik teklifle ihaleyi kaybetti. 
     İhale sonrası belediyeden ayrılan taraflar arasında belediye önünde kavga çıktı. Silahların da kullanıldığı kavgada, Enver Ari, Mürsel Akdemir ve Selahattin Eroğlu yaralandı. 
     Olay yeri yakınındaki Medical Park Hospital'e kaldırılan yaralılardan Mürsel Akdemir ve Selahattin Eroğlu, ayakta gördükleri tedavinin ardından ifadelerine başvurulmak üzere polislerce Asayiş Şube Müdürlüğü Cinayet Büro Amirliği'ne götürüldü. Hastanede kalan Enver Ari'nin tedavisi ise sürüyor. 
     Olayla ilgili çalışma başlatan polis, silahlı kavgayı baştan sona kaydeden İstanbul Büyükşehir Belediyesi güvenlik kamera görüntülerini incelemeye aldı. 
     
</TEXT>
</DOC>
