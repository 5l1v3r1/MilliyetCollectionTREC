<DOC>
<DOCNO> 385528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo04.html </URL>
<DATE> 2005/10/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Song ve Saidou, Almanya fırsatını kaçırınca, kahroldular... 
</HEADLINE>
<TEXT>

     Kamerun formasıyla Mısır’a karşı oynayan Song ve Saidou, uzatmalarda kaçan penaltı sonrası Almanya’ya gitme fırsatını yitirince yıkıldı. 
     
     Wome penaltıyı atamadı 
     Galatasaray’ın iki yıldızı Rigobert Song ve Alioum Saidou, önceki gün büyük bir yıkım yaşadı. Dünya Kupası Grup Eleme son maçında Mısır’la evinde karşılaşan Kamerun, 1-1 devam eden maçın uzatma dakikalarında Wome’yle penaltı atışından yararlanamadı. Bu sonuçla, Kamerun grup ikinciliğinde kalarak 2006 Dünya Kupası Finalleri’ne gitme şansını yitirdi. Maçın son düdüğüyle birlikte tüm takım arkadaşları gibi Song ve Saidou da saha ortasında büyük üzüntü yaşadı. Dramatik anların yaşandığı mücadelenin bitiminde futbolcular uzun süre girdikleri şoktan kurtulamadı. 
     
     Song’un üzüntüsü büyük 
     Song için maçın ayrı bir özelliği daha vardı. Bugüne kadar 1994, 1998 ve 2002 Dünya Kupası Finalleri’nde Kamerun Milli formasıyla boy gösteren Rigobert, üstüste 4. kez Dünya Kupası Finalleri’nde oynama şansını yitirmiş oldu. Cim Bom’un diğer yabancılarından Tomas Hırvatistan’ın finalleri garantilemesiyle sevindi. Hollanda’ya karşı son 23 dakika forma giyen Çek futbolcu Marek Heinz yenilgiyle üzüldü. Ancak Çekler’in en iyi ikinci olarak finallere gitme şansı sürüyor. Sasa Iliç ise Sırbistan’ın Litvanya’yı 2-0 yenip iddiasını sürdürdüğü maçta şans bulamadı. 
     
</TEXT>
</DOC>
