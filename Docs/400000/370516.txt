<DOC>
<DOCNO> 370516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun04.html </URL>
<DATE> 2005/08/17/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Bağdat'ta bomba yüklü üç araç infilak etti 43 ölü, 88 yaralı 
</HEADLINE>
<TEXT>

     Irak’ın başkenti Bağdat’ta bomba yüklü 3 aracın infilak etmesi sonucu ilk belirlemelere göre 43 kişinin öldüğü bildirildi. 
     El Kindi hastanesinden bir kaynak, hastaneye, 43 ölü, 88 yaralı getirildiğini belirtti. 
     Bomba yüklü ilk araç TSİ 06.45’de Nahda otobüs istasyonunda, ikinci bomba yüklü araç, bundan yaklaşık 10 dakika sonra istasyon girişinde infilak etmişti. 
     Bu saldırılardan kısa bir süre sonra ise üçüncü bomba yüklü araç, yaralıların götürüldüğü istasyon yakınlarındaki El Kindi Hastanesi civarında patlamıştı. 
     
     6 IRAK ASKERİ İLE 2 ABD ASKERİ VURULDU 

     Bu arada, bugün düzenlenen saldırılarda 6 Irak askeri ile 2 Amerikan askerinin öldürüldüğü bildirildi. 
     Polis açıklamasına göre, 6 Irak askeri, ülkenin kuzeyindeki Kerkük kentinde bulunan askeri üsse giderken yolda araçlarına otomatik silahlarla ateş açılması sonucu öldü. 
     Askeri yetkililer de yaptıkları açıklamada, başkent Bağdat'ın güneybatı kesiminde dün, yola yerleştirilen bombanın infilak etmesi sonucu bölgede devriye gezen bir Amerikan askerinin öldüğünü kaydettiler. 
     Kuzeydeki Musul kentinde yapılan kısa bir askeri açıklamada da düzenlenen bir saldırıda bir Amerikan askerinin öldüğü duyuruldu, ancak saldırının yeri tam olarak belirtilmedi. 

     
</TEXT>
</DOC>
