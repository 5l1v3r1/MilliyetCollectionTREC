<DOC>
<DOCNO> 360430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy02.html </URL>
<DATE> 2005/07/12/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Doğu Perinçek "24 Temmuz günü Lozan'da büyük bir eylem yapacağız" 
</HEADLINE>
<TEXT>

     İşçi Partisi İP Genel Başkanı Doğu Perinçek, "24 Temmuz günü Lozan’da büyük bir eylem yapacağız" dedi. 
     Milas evlendirme salonunda düzenlen, "Milli Çözüm" konulu konferansta konuşan Doğu Perinçek, "Bu ülkenin kurtuluşu, milli çözüm ve Atatürk’ün 6 ok ilkesi ile olur. Türkiye’nin dış borcu 300 milyar doları geçti. Bunun sebebi ise 1980’li yıllardan beri uygulanan ve Turgut Özal’la başlayan Amerikancı, Avrupa birlikçisi tüm politikalardır" dedi. 
     Perinçek, şöyle konuştu 
     "Bunların tüm sorumluları bundan önceki hükümetler olduğu kadar CHP Genel Başkanı Deniz Baykal’dır. Çünkü Atatürk’ün ilkelerini bir kenara koyarak özelleştirmeci, Avrupa birlikçi bir politika gütmüştür. 
     Cumhuriyet Halk Partisi’nin 6 oktaki ilkeleri kendisine hatırlatıldığında, babaannelerimizin resmi gibi duvarlarda asılı duruyor demiştir. 
     Seçimlerden önce, Bülent Ecevit başta olmak üzere Deniz Baykal’a sol ittifak için gittik. Ancak ne hikmettir, Mesut Yılmaz ve Tansu Çiller’le çalışanlar, kendi ilkelerini, 6 ok ilkelerini hayata geçirme önerimize bile sıcak bakmamıştır." Lozan Antlaşması’nın yıldönümü nedeniyle 24 Temmuz’da aralarında Rauf Denktaş’ın da bulunduğu 194 kişiyle, Lozan’da Türk bayraklarıyla eylem yaparak, Lozan’ın kolay kazanılmadığını göstereceklerini belirten Perinçek, "Orada, Atatürk’ün dediği gibi Ya İstiklal, ya ölüm diyeceğiz" dedi. 
     
</TEXT>
</DOC>
