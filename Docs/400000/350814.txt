<DOC>
<DOCNO> 350814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur31.html </URL>
<DATE> 2005/06/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Mucize öğretmen" tayin oldu, öğrencileri peşinden geldi 
</HEADLINE>
<TEXT>

     Kayseri’de, öğrencilerinin, Türkiye genelinde yapılan "Ortak Seviye Tespit Sınavı"nda elde ettiği başarıyla adını duyuran öğretmen Hüseyin Akar, öğrencilerinden ayrılırken gözyaşlarını tutamadı. 
     Adviye Ahmet Eminoğlu İlköğretim Okulu öğretmenlerinden Hüseyin Akar, sınıf öğretmeni olduğu 5-D sınıfındaki öğrencilerine karnelerini dağıttı. 
     5 yıldır birlikte olduğu öğrencileriyle karne heyecanını yaşayan 
     Hüseyin öğretmen, öğrencileriyle vedalaşırken gözyaşlarına hakim olamadı. Öğretmenlerinin elini öperek karnelerini alan öğrencilerin de ağladıkları görüldü. 
     Daha önce Alpaslan İlköğretim Okulu’nda görev yapan Hüseyin Akar’ın geçen yıl tayininin Adviye Ahmet Eminoğlu İlköğretim Okulu’na çıktığı, eski okulunda birinci sınıftan 4. sınıfa kadar okuttuğu öğrencilerinin tamamının da öğretmenlerinden ayrılmamak için bu okula nakil yaptırdığı öğrenildi. 
     Hüseyin Akar, Milli Eğitim Bakanlığı’nın Türkiye genelinde yaptığı ’Ortak Seviye Tespit’ sınavında öğrencilerinin elde ettiği başarıyla tanınmıştı. Sınavda Türkiye 2, 6, 7, ve 9’uncusu Akar’ın sınıfından çıkmış, sınıfın sınavdaki başarı ortalaması ise 824 puan gibi rekor bir rakam olmuştu. Akar’ın 48 öğrencisinden 30’u Türkiye ortalamasının çok üzerinde puan almıştı. 
     Akar’ın öğrencilerinin sınavda gösterdikleri başarı karnelerine de yansıdı. 48 mevcutlu sınıfta öğrencilerin 43’ü takdir, 5’i teşekkür belgesi aldı. 
     
</TEXT>
</DOC>
