<DOC>
<DOCNO> 362152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur11.html </URL>
<DATE> 2005/07/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye'de sulak alanlar yok oluyor 
</HEADLINE>
<TEXT>

     Türkiye’de kontrolsüz su kullanımı ve yeni tarım alanları açılması nedeniyle son 40 yılda Van Gölü’nün 3 katı büyüklüğünde yaklaşık 1 milyon 300 bin hektar 
     sulak alanın kaybedildiği, ülkenin yeraltı su rezervinin üçte birine sahip Konya Kapalı Havzası’nda su seviyesinin son 8 yılda 8 metre düştüğü bildirildi. Doğal Hayatı Koruma Vakfı-Türkiye WWF-Türkiye Konya Kapalı Havzası Proje Koordinatörü Aysin Tektaş, AA muhabirine yaptığı açıklamada, Konya Kapalı Havzası’nın zengin biyolojik çeşitliliğe sahip olduğunu söyledi. Havzanın, Avrupa’da üreyen ve nesli tüm dünyada tehlike altında bulunan 13 kuş türünden 8’ine üreme alanı sağlayan, çok sayıda kuş türünün barındığı Tuz Gölü, Beyşehir Gölü, Bolluk Gölü, Kulu Gölü ve Ereğli Ovası gibi 16 önemli kuş alanına sahip olduğunu belirten Tektaş, birçok endemik türde bitkinin bulunduğu Karapınar Ovası, Dedegöl Dağları, Tuz Gölü’nün aynı havza içinde yer aldığını ifade etti. Kontrolsüz su kullanımı ve yeni tarım alanlarının açılması nedeniyle havzadaki sulak alanlar üzerinde ciddi bir baskı oluştuğunu vurgulayan Tektaş, şunları kaydetti "Son 40 yılda Türkiye’de Van Gölü’nün 3 katı büyüklüğünde, yaklaşık 1 milyon 300 bin hektar sulak alan kaybedildi. Geriye sadece 1 milyon 250 bin hektar sulak alan kaldı. Tarımsal su kullanımının kontrolsüz olması ülke genelinde çok büyük bir sorun. Sadece Konya Kapalı Havzası’nı tehdit eden yaklaşık 26 bin kaçak su kuyusu var. Bu kuyulardan kontrolsüz şekilde sürekli su çekiliyor." 
     
     YERALTI SULARININ YÜZDE 80’İ TARIMDA KULLANILIYOR 
     Ülkenin yeraltı su rezervinin üçte birine sahip Konya Kapalı Havzası’nda su seviyesinin son 8 yılda 8 metre düştüğüne dikkati çeken Tektaş, "Bu bölgede su seviyesi 1977’den 1997 yılına kadar sadece 4 metre azalmıştı. Son yıllardaki yılda 1 metrelik düşüş ciddiye alınması gereken bir durum. Yeraltı suyunun yüzde 80’i tarımda kullanılıyor" dedi. 
     Yeraltı sularının azalmasının sulak alanların yok olmasıyla sonuçlandığını dile getiren Tektaş, yağmur ve kar sularıyla beslenen yeraltı sularının sulak alanlar açısından en önemli kaynak olduğunu ifade etti. 
     Bitki ve kuş varlığı açısından dünyada bir benzeri olmayan Aksaray’daki Eşmekaya Sazlığı ile Konya’daki Samsam Gölü ve Hotamış Sazlığı’nın bozularak özelliklerini tamamen kaybettiğini vurgulayan Tektaş, şöyle devam etti 
     "Akşehir Gölü de kurumak üzere. Su seviyeleri giderek azalan neredeyse bütün sulak alanlar tehlike sinyalleri veriyor. Sulak alanlarla birlikte sazlıklar da yok oluyor. Ülke ekonomisine ciddi gelir sağlayan sazlıklar, suyu süzme özelliğiyle de önemli bir görev üstleniyor. Sazlıklar doğal arıtım yapıyor. Bugün atıklarla da kirlenerek tehdit altında bulunan Bolluk Gölü, Tersakan Gölü, Tuz gölü, Obruk Yaylası, Ereğli Ovası ve Kulu Gölü başta olmak üzere sulak alanlar ve bitki alanlarının acilen korunması gerekiyor. Konya Kapalı Havzası’ndaki sulak alanlar çok acil önlem alınmazsa başta Tuz Gölü olmak üzere geri dönüşü olmayacak ciddi sorunlarla karşı karşıya kalacak." Tektaş, özellikle tarımda bilinçlendirmeye yönelik eğitim faaliyetlerine hız verilmesi gerektiğini ifade ederek, "Toprağı verimsizleştiren salma sulama yöntemine son verilmeli, sıcak havalarda sulama buharlaşma nedeniyle su kaybına yol açtığı için kesinlikle yapılmamalıdır. Atıklarla kirlenen sulak alanlar için de acilen önlem alınmalıdır. Bu yapılmazsa geri kalan 1 milyon 250 bin hektarlık sulak alanımızı çok kısa sürede kaybedeceğiz" diye konuştu. 
     
</TEXT>
</DOC>
