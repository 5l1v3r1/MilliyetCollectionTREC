<DOC>
<DOCNO> 354546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas15.html </URL>
<DATE> 2005/06/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dikkat Denizde kramp girerse ne yapmalı 
</HEADLINE>
<TEXT>

     Vücutta kramp giren bölgeye, pek çok kişinin yaptığı uyguladığı germe veya iğne batırma gibi yöntemlerin bilimsel olmadığı bildirildi. 
     Selçuk Üniversitesi Beden Eğitimi ve Spor Bölümü Öğretim Üyesi Yrd. Doç. Dr. Yalçın Kaya, yaz tatilinin başladığı bugünlerde pek çok kişinin, sportif aktivitelere daha fazla zaman ayırdığını belirtti. 
     Genellikle spor yaparken ortaya çıkan krampın denizde yüzerken gerçekleşmesi halinde tehlikeli olduğunu vurgulayan Kaya, ''Kasların kasılmasıyla meydana gelen kramp, kişinin kramp giren uzvunu hareket ettirememesine neden olur. Bu durum suda gerçekleşiyorsa, boğulmalarla sonuçlanan üzücü olaylar yaşanabilir'' dedi. 
     Krampın, kasların içinde bulunan miyofibril olarak adlandırılan kulakçıkların, güç ortaya çıkarabilmek için iç içe geçmesinin ardından gevşeme hareketini yapamaması olduğunu ifade eden Kaya, şunları kaydetti 
     ''Uyku dengesizliği, hava değişimi, stres, yorgunluk gibi faktörler, krampın ortaya çıkmasındaki en temel nedenlerdir. Kramp giren bölgeye, pek çok kişinin uyguladığı germe, kıl çekme, iğne batırma gibi yöntemler kesinlikle bilimsel değildir. Ancak Türkiye'de pek çok profesyonel futbolcu bile, antrenmanlar sırasında bilimsel olmadığı gibi, krampın derecesini artıran iğne batırma, kıl çekme, kasılan bölgeyi germe gibi son derece yanlış hareketleri yapmaktadır. Çünkü, bir dokuya batırılan iğne ya da o bölgeden kıl çekme, kilitlenen kasın iyice kasılmasına neden olur. Oysa yapılması gereken şey oldukça basittir. Eğer bükücü olarak nitelenen kaslara kramp girerse, onun tam tersindeki açıcı kaslara hafif bir mukavemet uygulanır. Böylece, kilitlenen kaslar, kısa süre içinde birbirinden ayrılacaktır.'' 
     
     SUDA, KRAMPTAN NASIL KURTULUNUR 
     Kaya, krampın en çok kaval kemiğinin arkasında bulunan kaslarda meydana geldiğini belirterek, ''Örneğin yüzerken bu bölgeye kramp girdiğinde, paniğe kapılmadan, kramp girmeyen ayağın yardımıyla kramp giren ayak, bilekten aşağı yukarı doğru hareket ettirilmelidir. Bu hareket, önce, kaval kemiğinin önünde bulunan açıcı kasları, ardından kramp giren ayağın arkasında bulunan kasların gevşemesini sağlayacaktır. Böylece kişi, suda yüzerken bile kramptan kolayca kurtulabilir'' dedi. 
     Özellikle, ayak kaslarına kramp giren futbolculara, sorunun giderilmesi için ayağın gerilmesi ya da o bölgeye iğne batırılmasının ileri dönemde bazı sağlık sorunlarını da beraberinde getirdiği anlatan Kaya, ''Kramp sırasında germe uygulanan kasların miyofibrilleri kulakçıkları zarar görecektir. Bu durumda söz konusu kasın performansı düşer ve fonksiyon zayıflığı görülür. Daha da önemlisi, özellikle futbolcularda, dizlerin üzerine kas sarkması şeklinde ortaya çıkan Quats Expention rahatsızlığı ortaya çıkar'' diye konuştu. 
     
</TEXT>
</DOC>
