<DOC>
<DOCNO> 360579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun07.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgündeki başkan Türkiye'ye şartlı girdi 
</HEADLINE>
<TEXT>


SİNAN TOROS İstanbul 

8. Türk Dünyası Kültür Şöleni'ne davet edilen sürgündeki Doğu Türkistan Hükümeti'nin Başkanı Ahmet İgemberdi, Türkiye'ye girişine izin verilmeyince yaklaşık 4 saat havalimanında bekledi. Avustralya'da 20 yıldır sürgün hayatı yaşayan İgemberdi, Gulf Air ile Bahreyn aktarmalı 20 saatlik bir yolculuktan sonra Sidney'den İstanbul'a geldi. 
Atatürk Havalimanı'nda pasaport kontrolü sırasında bilgisayarda Türkiye'ye girişinin yasak olduğu kayıdı bulunan İgemberdi, şok yaşadı. Daha önce 5 kez geldiği Türkiye'de böyle bir sorunla karşılaşmadığını belirten İgemberdi, şeker hastası olduğu için fenalaştı. 
Medline Sağlık ekipleri tarafından kontrolü yapılan İgemberdi, Airport Otel'de bir süre dinlendi. Bu sırada İçişleri Bakanlığı ile irtibata geçildi. İgemberdi'nin, milletvekili Süleyman Gündüz'ün girişimleri sonucu, yaklaşık 4 saatlik bir bekleyişten sonra, bir hafta kalmak kaydıyla Türkiye'ye girişi yapıldı. 


</TEXT>
</DOC>
