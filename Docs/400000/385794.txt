<DOC>
<DOCNO> 385794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko30.html </URL>
<DATE> 2005/10/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Koçtaş Planımız 5 yıl içinde 35 mağazaya ulaşmaktır 
</HEADLINE>
<TEXT>

     Koçtaş Genel Müdürü Levent Çakıroğlu, Türkiye'de yaygınlaşmayı amaçladıklarını ve bu çerçevedeki planlarının 5 yıl içinde 35 mağazaya ulaşmak olduğunu söyledi. 
     Çakıroğlu, Koçtaş'ın, Şişli'deki Cevahir Alışveriş ve Eğlence Merkezi içinde 15 Ekim'de açılacak yeni mağazasının tanıtımı nedeniyle düzenlenen toplantıda yaptığı konuşmada, Koçtaş'ın önemli bir marka kültürü ve tedarik zinciri yönetme tecrübesi olduğunu söyledi. 
     Koçtaş'ın ilk mağazasını 1996 yılında Bornova'da açtığını, daha sonra bu mağazayı Antalya, Balçova ve Bodrum mağazalarının takip ettiğini ifade eden Çakıroğlu, 2000 yılında ise Koçtaş'ın yabancı firmaların dikkatini çekmeye başladığını kaydetti. 
     Koçtaş'ın, Avrupa'da pazar lideri ve ev geliştirme perakendeciliğinde dünya üçüncüsü olan B Q ile imzaladığı ortaklık anlaşması ile yüzde 50'si Koç Grubu'na, yüzde 50'si ise Kingfisher'e ait olan ortaklık haline geldiğini belirten Çakıroğlu, iki grubun işbirliğiyle önemli bir ortaklık kurulduğunu anlattı. 
     Koçtaş'ın en büyük gücünün çalışanları olduğunu dile getiren Çakıroğlu, ''Koçtaş, işine bağlı, işini seven, konusunun uzmanı, perakende sektöründe kariyer yapmak isteyen insanlara sahiptir. Bana göre Koçtaş'ın en önemli gücü de bu noktada yatmaktadır'' dedi. 
     İstanbul'da Kartal'daki mağazanın ardından Avrupa yakasında açacakları Koçtaş mağazasının 8 bin metrekare büyüklüğünde ve 45 bin ürün çeşidine sahip olacağını söyledi. 
     Çakıroğlu, mağazanın tamamen Türk personelinin planlaması ve emeği ile ortaya çıktığını anlattı. 
     
     1 YILDA 5 KOÇTAŞ MAĞAZASI AÇILACAK 
     Levent Çakıroğlu, Şişli'de açılacak bu mağaza dahil olmak üzere, 12 aylık süreçte 5 yeni mağaza açmak istediklerini söyledi. 
     İkinci mağazanın Aralık ayında Edremit'te, üçüncü mağazanın Şubat ayında Kuşadası'nda açılacağını belirten Çakıroğlu, şöyle devam etti 
     ''4. mağazamız Mayıs ayında Ankara'da açıldıktan sonra son mağazamız Temmuz ayında İstanbul'da yine Avrupa yakasında Yenibosna'da hizmete girmiş olacak. Böylelikle satış metrekaremizi önümüzdeki 12 ay içerisinde iki katından fazla artırmış olacağız. Daha uzun vadeli bakarsak bizim amacımız Türkiye'de yaygınlaşmak. Mağazalarımızın sayısını artırıp, ürünlerimizi Türkiye'nin her yerinde tüketicilerle buluşturmak. Bu çerçevede planımız 5 yıl içinde 35 mağazaya ulaşmaktır.'' Bugüne kadar mevcut metrekarelerde satışlarının dolar bazında 4 kat arttığını bildiren Çakıroğlu, Koçtaş mağazasının olmadığı şehirlerdeki müşterilerine ise internetten ve telefondan satış yoluyla ulaştıklarını anlattı. 
     Telefonla satış kanalıyla Türkiye'de ulaşmadıkları ilçe kalmadığını belirten Çakıroğlu, bu durumun kendilerini heyecanlandırdığını ifade etti. 
     
     SORULAR... 
     Çakıroğlu, bir gazetecinin, Koçtaş'ın bu atağının nedeninin İkea'nın Türkiye'ye gelmesiyle bağlantılı olup olmadığı yönündeki sorusunu şöyle yanıtladı 
     ''Onunla hiç ilgisi yok. Bu çalışmalar uzun süredir devam ediyor. Uzun zaman alan çalışmalar. Bu büyüklükteki bir mağaza için oldukça uzun hazırlık süreci gerekiyor. Bizim bu beş mağazamızın açılışı 2001 yılından bu yana yaptığımız çalışmaların sonucudur.'' Çakıroğlu, konut pazarının gelişmesinin Koçtaş'a etkilerinin sorulması üzerine ise ''Yeni ev, yeni ihtiyaç demek. Bunun orta ve uzun vadede önemli etkisi olacağını düşünüyorum. Bu konudaki konut kredileri de kısa dönemde harcanabilir geliri azaltacak etki yapabilir. Koçtaş, 45 bin çeşitle değişik ihtiyaçlara cevap verebildiği için, bu durumun da olumlu etkisi olur diye düşünüyorum'' dedi. 
     Çakıroğlu, 5 mağazanın yatırım maliyenin 40 milyon dolar olduğunu bildirdi. 
     Koçtaş'ın yeni açılacak mağazasında, dekoratif ürünler, inşaat malzemeleri, ev tekstil ürünleri ve aksesuarları, bahçe mobilyaları, aydınlatma gibi ürünler yer alıyor. 
     
</TEXT>
</DOC>
