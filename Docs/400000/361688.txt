<DOC>
<DOCNO> 361688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo15.html </URL>
<DATE> 2005/07/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çaykur Rizespor, Rize Atatürk Stadı'nı kiraladı... 
</HEADLINE>
<TEXT>

     Çaykur Rizespor, Rize Atatürk Stadı'nı 10 yıllığına kiraladı. 
     Kulüp İkinci Başkanı Ekrem Yüce, Gençlik Spor Genel Müdürlüğü ile Rize Atatürk Stadı'nın 10 yıllığına kiralanması konusunda anlaştıklarını belirterek, ''Hem Gençlik Spor Genel Müdürlüğü hem de Çaykur Rizespor açısından olumlu bir anlaşma oldu. Bu sezon başından itibaren stadın bütün işleri ile kulübümüz ilgilenecek. Geçiş aşamasında Gençlik Spor İl Müdürlüğü personelinin bizlere desteği devam edecek'' dedi. 
     Gençlik Spor İl Müdürü Ünal Erdemli ise Çaykur Rizespor Kulübü Başkanı Ekrem Cengiz'in stadın 10 yıllığına kiralanması için kendilerinden talepte bulunduğunu ifade ederek, ''Biz de gerekli yazışmaları Genel Müdürlüğümüze gönderdik. Rize'nin teşvik kapsamında olması nedeni ile yaklaşık yıllık 40.000-50.000 YTL arasında bir maliyet olacağını düşünüyoruz. Sadece basın tribünü Türkiye Spor Yazarları Derneği'ne ve 50 kişilik protokol Gençlik Spor İl Müdürlüğü'ne tahsis edildi. Stadın diğer kullanım haklarının tamamı Çaykur Rizespor Kulübü'ne verildi'' diye konuştu. 
     
</TEXT>
</DOC>
