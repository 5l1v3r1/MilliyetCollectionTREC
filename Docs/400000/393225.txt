<DOC>
<DOCNO> 393225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/ekonomi/eko02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğudan, batıdan büyük yatırım ilgisi 
</HEADLINE>
<TEXT>


Yabancı Sermaye Derneği'nin düzenlediği 'Fırsatlar Ülkesi Türkiye' konferansına katılan Avrupalı, Ortadoğulu, Asyalı yatırımcılar, Türkiye'de yatırım için ciddi bir engelin kalmadığını vurguladılar. Yatırımcılar, Türkiye'nin 10 yıl içinde en gözde yatırım ülkelerinden biri olacağını belirtti. Asya ve Körfez ülkelerinden dev grupların Türkiye'de yatırım fırsatı kolladıklarına dikkat çekildi 


Toyota'dan Türkiye'ye yeni yatırım sinyali... ŞULE YÜCEBIYIK 
Türkiye'deki en büyük Japon yatırımı olan Toyota Türkiye'nin Başkanı Kazuhiro Kobayashi, Adapazarı'ndaki üretim tesislerine yeni ek yatırımların gündemde olduğunu söyledi. 

'İstikrar geldi' 
Kobayashi, gelecek yıl içinde yeni bir modelin üretimi için hazırlıklara başlamayı planladıklarını belirterek, "Bu konuda çalışmalarımızı sürdürüyoruz. Yatırımın ölçeğiyle ilgili şu aşamada bilgi veremiyoruz ancak Türkiye'deki varlığımızı daha da güçlendireceğini söyleyebilirim" diye konuştu. 
Yabancı Sermaye Derneği'nin konferansına katılan Kobayashi, Türkiye'nin Toyota için bir başarı öyküsü olduğunu anlattı. Türkiye'nin istikrarsızlık sorununu aştığını, yabancı yatırımcının endişelenmesi için gerekçe kalmadığını anlatan Kobayashi, "Türkiye ekonomisi istikrara kavuştu. Şimdi yabancı yatırımcılar açısından vergi, enerji, bankacılıkla ilgili konularda uyum çalışmalarının yapılması lazım" diye konuştu. 
Kobayashi, hükümetin enerjiden ulaştırmaya birçok alanda alt yapı yatırımları yapması gerektiğini söyledi. 

İspanyollar turizm yatırımı yapacak DİLEK TAŞ 
İspanya Turizm ve Ticaret Bakanlığı Yabancı Sermaye Dairesi Başkanı Jose Ramon Ferrandis, Türkiye'nin son yıllarda İspanya turizmi için önemli bir rakip olarak algılanmaya başlandığını söyledi. 
Ferrandis, 'Türkiye'ye çok fazla turist kaptıracağımız bir gerçek. Bunun önüne geçmek için İspanyol turizm şirketleri Türkiye'ye yatırım yapmayı planlıyorlar. Bu alandaki kaybımızı yatırımlarla geri almaya çalışacağız' dedi. 
Türkiye'nin mükemmel plajları ile önemli bir avantaja da sahip olduğunu söyleyen Ferrandis, İspanya'nın daha ucuz olan Türkiye ile başa çıkabilmesi için kongre turizmi, sağlık turizmi, kültür turizmi gibi daha sofistike yatırımlara yöneleceğini kaydetti. İspanya turizminin 'deniz - güneş - kum'dan daha kültürel bir alana kayacağını söyleyen Ferrandis, "Türkiye 2004 yılında 18 milyon turist çekti. İspanya ise 59 milyon. İspanya her yıl yüzde 7.5, Türkiye ise yüzde 18 oranında büyüme gösterdi' diye konuştu. Farrandis, 'İnsanlar Efes'e gitmek istiyorsa biz aynı imk nı sunamayız ancak siz de Madrid'e gitmek isteyene aynı imk nları sunamazsınız" dedi. 

'Çok cazip bir pazar, uygun anı bekliyoruz' PINAR ÇELİK 
Merkezi Londra'da bulunan Japon Dış Ticaret Örgütü JETRO Direktörü Kiyoshi Mori, Japon firmalarının Türk ekonomisini yakından takip ettiklerini ve yatırım için uygun zamanı beklediklerini söyledi. 
Türkiye'nin Japon firmaları açısından büyük fırsatlar içeren bir ülke olduğunu, Türkiye'deki Japon firmalarının ise çok iyi performanslar sergilediklerini kaydeden Mori, özellikle Toyota'nın bu anlamda çok başarılı olduğunu ifade etti. Mori, şöyle konuştu 
"Türkiye'deki Japon firmaları durumlarından memnun. Avrupa müzakerelerinin başlaması, artan kredibilite, genç nüfus, çalışkan iş gücü ve isim yapmış holdingler gibi etkenler Türkiye'yi yabancı yatırımcı için cazip kılıyor. Türkiye'de 50 Japon şirketi var. Bunlar ağırlıkla otomotiv sektörü. Bu yüzden Japon yatırımcı için de Türkiye cazip bir pazar. Sadece uygun zamanı bekliyorlar." Mori ayrıca, "Türkiye yabancı sermaye için sadece batıya değil, biraz da doğuya bakmalı. Türkiye'ye olumlu katkılarda bulunmak için kendimizi adamış bir milletiz. Bunu göz ardı etmeyin" dedi. 

'Türkiye 10 yıl sonra altın ülke olacak' ŞULE YÜCEBIYIK 
Kuveyt Ulusal Bankası CEO'su İbrahim Dabdoub, yatırımcı müşterilerinin son yıllarda giderek artan bir şekilde Türkiye pazarıyla ilgilendiğini söyledi. 
Dabdoub, telekom, perakende ve lojistik sektörleriyle ilgilendiklerini, bunun yanı sıra bir yatırım bankası almayı düşündüklerini belirterek, "Türkiye 10 yıl sonra Arap ülkelerinin altın ülkesi olacak" dedi. Dabdoub, Telsim'in de kendileri için 'cazip bir değer' olduğunu söyledi. Dabdoub, Türkiye'de bazı çevrelerin 'Arap sermayesine' olan negatif yaklaşımı hakkında şu yorumu yaptı "Bence yanlış düşünüyorlar. Çünkü Türkiye'nin doğrudan yatırıma, yabancı sermayeye ihtiyacı var. Kamuoyunun doğrudan yatırımı iyi anlaması lazım." 
Arapların, 'olumsuz önyargılara' alışık olduğunu vurgulayan Dabdoub, "Ama Türkiye, yabancı sermayeyle ilgili korkularından bir an önce kurtulmaz ise kaybeder" dedi. Dabdoub, Kuveyt'in 40 milyar dolarlık bir yatırım bütçesi belirlediğini Türkiye'nin bundan faydalanması gerektiğini söyledi. 


</TEXT>
</DOC>
