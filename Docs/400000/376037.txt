<DOC>
<DOCNO> 376037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun46.html </URL>
<DATE> 2005/09/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İtalya'da terör kuşkusuyla Torino'daki imama sınır dışı... 
</HEADLINE>
<TEXT>

     İtalya, terörizme destek verdiği kuşkusuyla, Torino’da imamlık yapan 40 yaşındaki Faslı göçmen Buriki Buşta’yı sınır dışı etti. 
     İtalyan haber ajanslarının Torino Emniyet Müdürlüğü’ndeki kaynaklara dayanarak verdiği habere göre Buşta, İtalya İçişleri Bakanlığı’nın terörle mücadele amacıyla yaptığı son düzenlemeler doğrultusunda bu sabah sınır dışı edildi. 
     Torino Emniyet Müdürlüğü’nden isminin açıklanmasını istemeyen bir kaynak, "Buşta, bu sabah sınır dışı edildi. Kendisi tarafımızca hava limanına götürülerek, memleketi olan Fas’a gönderildi" dedi. 
     Torino’da yasal oturma izniyle ikamet eden, kasap dükkanı sahibi Buşta, Porta Palazzo semtindeki mescitte de imamlık yapıyordu. 
     Buşta’nın bu sabah TSİ 05.00 sularında İtalyan güvenlik birimleri tarafından evinden alınarak, Torino’daki Yabancılar Şubesi’ne götürüldüğü, daha sonra da Fas’a gönderildiği belirtildi. 
     Buşta’nın eşinin de Fas’a gitmek istediği ifade edildi. 
     İtalya İçişleri Bakanı Giuseppe Pisanu tarafından hazırlanan ve 21 Temmuz 2005’te yürürlüğe giren terörle mücadele yasası, terörizmle ilişkili olduğundan "kuşkulanılan" yabancı uyrukluların, suçun sübutu veya kanıtlanması şartı aranmaksızın sınır dışı edilebilmelerini mümkün kılıyor. 
     
     SON İKİ YILDA BEŞ İMAMA SINIR DIŞI 

     İtalya İçişleri Bakanlığı’ndan bugün akşam saatlerinde Buşta’nın sınır dışı edilmesi konusunda yapılan kısa açıklamada ise "Bakanlığımızın ilgili birimleri, halen İtalya’da bulunan bazı yabancı uyruklular konusunda da benzer yönteme başvurulup başvurulmaması gerektiğini incelemektedirler" denildi. 
     İtalya’da, salt kuşkulanmaya istinaden İtalya İçişleri Bakanlığı’nın emriyle, son iki yıllık zaman diliminde sınır dışı edilen imamların sayısı, bugünkü operasyonla birlikte 5’e ulaştı. 
     Bu konudaki ilk uygulama 17 Kasım 2003’te yapılmıştı. İtalya’nın kuzeyinde Carmagnola’da yaşayan Senegal vatandaşı Fadlullah Mamur, 11 Eylül olayları sonrasında uzun süre İtalyan televizyonlarındaki tartışma programlarının en tercih edilen konukları arasında yer almıştı. Kendisini Usame Bin Ladin’in elçisi olarak tanıtan ve İtalyan basını tarafından "Carmagnola İmamı" olarak adlandırılan Fadlullah Mamur, 2003’ün Kasım ayında İtalya’daki oturma izni iptal edilerek Senegal’e gönderilmişti. 
     22 Nisan 2004’te Roma camisinde görev yapan Cezayirli imam Hemmam 
     Abdulkerim, Cuma hutbesinde İsrail’e karşı yapılan şiddet eylemlerini övdüğü gerekçesiyle, İtalya İçişleri Bakanlığı tarafından sınır dışı edilmişti. 
     16 Ağustos 2004’te Buhaddu Muhammed Fas’a, Senusi Hassin Bin 
     Muhammed ise Tunus’a sınır dışı edilmişti. Varese’deki mescitte imamlık yapan Buhaddu Muhammed radikal vaazlar verdiğinin nakledilmesinin ardından, Como’daki mescitte imamlık yapan Senusi Hassin Bin Muhammed ise telefon numarasının Almanya’daki bir teröristin cep telefonunun hafızasında yer aldığının saptanmasından sonra, "ulusal çıkarları için tehdit" oluşturdukları gerekçesiyle İtalya’dan uzaklaştırılmıştı. 
     
</TEXT>
</DOC>
