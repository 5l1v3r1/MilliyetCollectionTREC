<DOC>
<DOCNO> 355390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun18.html </URL>
<DATE> 2005/06/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Putin, Ahmedinecad'a nükleer işbirliğini sürdürmeyi önerdi... 
</HEADLINE>
<TEXT>

     Rusya Devlet Başkanı Vladimir Putin, İran'da cumhurbaşkanlığına seçilen Mahmud Ahmedinecad'ı kutlayarak, uluslararası anlaşmalara uygun olarak nükleer işbirliğini geliştirmeye hazır olduklarını bildirdi. 
     Putin, Ahmedinecad'a gönderdiği, Kremlin Sarayı'nın yayımladığı mektubunda, Rusya'nın, İran'ın güneyindeki Buşehr nükleer santralının inşaatını tamamlamasından sonra da bu alanda işbirliğini sürdürmeyi önerdi. 
     Putin, ''Buşehr nükleer santralının inşaatı sona ermek üzere. Biz, nükleer silahların yayılmasının önlenmesi konusundaki uluslararası yükümlülüklerimiz çerçevesinde İran ile nükleer enerji alanında işbirliğini sürdürmeye ve ilişkin konulara karşılıklı olarak kabul edilebilir siyasi çözüm bulmaya hazırız'' dedi. 
     Öte yandan, Fransa Dışişleri Bakanı Philippe Douste-Blazy, İran'ın yeni seçilen yetkililerinin, bu ülkenin ''nükleer faaliyetlerini durdurması'' yönünde başlattıkları çalışmaya devam etmesini arzu ettiklerini belirtti. 
     
</TEXT>
</DOC>
