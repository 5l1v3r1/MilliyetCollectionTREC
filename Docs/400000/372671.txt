<DOC>
<DOCNO> 372671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo04.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşat imzaladı 
</HEADLINE>
<TEXT>


Trabzonspor, Beşiktaş ile problem yaşayan yıldız futbolcuyu 4 yıllığına renklerine kattı. Kürşat, "Huzur bulup, başarılı olmaya geldim" dedi 


Trabzonspor, Beşiktaş Teknik Direktörü Rıza Çalımbay ile problem yaşadıktan sonra Siyah - Beyazlı kulüpten ayrılan Kürşat'ı renklerine kattı. Başarılı futbolcu dün Mehmet Ali Yılmaz Tesisleri'ne gelerek dört senelik sözleşme imzaladı. 
Beşiktaş'tan gönderilmediğini dile getiren Kürşat, "Bazı problemlerden dolayı Beşiktaş'tan isteğimle ayrıldım. Trabzonspor da bana göre Beşiktaş kadar büyük bir camia. Transferimde emeği geçen herkese teşekkür ediyorum" diye konuştu. 
Bordo - Mavili kulüpte huzur bulup, başarılı olacağına inandığını açıklayan Kürşat, "Trabzon'da daha önce de forma giymiştim. Yabancılık çekmeyeceğim" dedi. 
Trabzonspor ile 31 Ocak 2001 yılında sözleşme imzalayan Kürşat, yarım sezon forma giydiği Bordo - Mavili takımda, 1 kırmızı ve 5 sarı kart görmüştü. 

Wigan'a hayır 

Trabzonspor yönetimi, İngiltere'nin Wigan Athletic kulübünden Fatih Tekke için gelen 3. öneriyi yine geri çevirdi. Başkan Atay Aktuğ'un, Fatih Tekke konusunu kapattığı ve yıldız futbolcu için kimseyle pazarlığa oturmayacağı bildirildi. 

Forma Jun'un 

Malatyaspor karşılaşmasının hazırlıklarını yoğun bir şekilde sürdüren Trabzonspor'da gözler yeni transfer Jun'a çevrildi. Şenol Güneş'in, Çek yıldızı Malatyaspor sınavında ilk on birde görevlendirmeyi düşündüğü öğrenildi. 


</TEXT>
</DOC>
