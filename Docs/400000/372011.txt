<DOC>
<DOCNO> 372011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/ekonomi/eko02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'ın Avrupa baskısı Doğan Medya'dan 
</HEADLINE>
<TEXT>


110 ülkede dağıtılan dünyanın en büyük ekonomi gazetesi Financial Times'ın Avrupa baskılarının bir bölümü, Frankfurt'taki Doğan Medya Grubu tesislerinde basılmaya başlandı 

FRANKFURT Milliyet 

Dünyanın en büyük ekonomi gazetelerinden 427 bin tirajlı Financial Times'ın Avrupa baskılarının bir bölümü artık Doğan Medya Grubu'nun DMG Frankfurt'taki baskı tesislerinde basılıyor. Financial Times, böylece, DMG'nin Avrupa baskı tesislerinde basılan Milliyet, Hürriyet, Fanatik, Haftasonu, Wall Street Journal, Stars Stripes, Blic, Sportwelt gibi gazeter arasında yer alarak, merkezin günlük tirajını 260 bine yükseltti. 

1.6 milyon okuru var 
1957'den bu yana Pearson yayın grubuna ait olan Financial Times'ın DGM tesislerinde basılan nüshaları, Almanya ve komşu Avrupa ülkelerine dağıtılıyor. Merkezi Londra'da olan ve çeşitli ülkelerde 23 kentte basılıp, dünyanın 110 ülkesinde dağıtılan Financial Times'ın 1.6 milyon okuru var. 
Ekonominin yanısıra politika, kültür, spor ile magazin dünyasından verdiği güncel haber ve röportajlarıyla dikkatleri çeken Financial Times, 1999'da 50 ülkeyi kapsayan bir anket sonucu "dünyanın en iyi gazetesi" seçilmişti. 
Uluslararası medya araştırmaları yapan IMH isimli kuruluş, ağustos ayı istatiklerini esas alarak gerçekleştirdiği son araştırmasında da Financial Times'ı "dünyanın en iyi gazetesi" olarak belirledi. 
Söz konusu ankette "dünyanın en iyi ikinci gazetesi" olarak belirlenen Wall Street Journal'ın Avrupa baskıları da bir süredir Doğan Medya International tesislerinde yayınlanıyor. 

İşbirliği sürecek 
Financial Times'ın FT DGM tesislerindeki ilk baskısı başta FT Avrupa Baskıları Yöneticisi Colin A. Kennard, Üretim Müdürü Tim Quincey, Dağıtım Müdürü Ian Denhard, IT Müdürü Marc Freemann, Doğan Medya International DMI Genel Müdürü Sevda Boduroğlu, DPC Genel Müdürü Hamil Alnıaçık olma üzere FT ile DMI yöneticileri ve çalışanlarınca izlendi. 
Baskı startını birlikte veren Kennard ile Boduroğlu, böylece Türk ve İngiliz medyasının en büyük ve geleneksel kurumları arasında önemli bir işbirliğine imza atıldığını, işbirliğinin süreceğini söylediler. 




</TEXT>
</DOC>
