<DOC>
<DOCNO> 356485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/spo03.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kily'nin niyeti yok 
</HEADLINE>
<TEXT>


İtalyan gazeteleri, Inter'in Arjantinli yıldızının Galatasaray'a gitmeye sıcak bakmadığını iddia etti. Kily Gonzales'in menajeri, Çizme basınına yaptığı açıklamada, "Yeni sezonda da Inter'deyiz" dedi 


Galatasaray'a Çizme'den kötü haberler geliyor. Sarı - Kırmızılılar'ın gündeminde yer alan İnterli Kily Gonzales'in menajeri Marcelo Open, İtalyan gazetelerine yaptığı açıklamalarda futbolcusunun Türkiye'ye gitmeyeceğini açıkladı. La Gazzetta dello Sport'a konuşan Open, Kily Gonzales'in gelecek sezon da İnter forması giyeceğini dile getirdi. 
Konuya geniş yer ayıran Tuttosport gazetesi ise, Galatasaray'ın, Arjantinli oyuncuya yıllık 2.5 milyon Euro önereceğinin altını çizdi. Arjantinli oyuncunun İnter ile sözleşmesinin sona ermesine 1 yıl kaldığına işaret edilen haberde, Kily Gonzales'in menajeri Marcelo Open'ın sözlerine de yer verildi. 
Open, "Cristian, İnter'in oyuncusu ve önümüzdeki sezon da bu takımda kalacak. Kendisi şu anda Arjantin'de Rosario'da tatilde. İtalya'ya döndüğünde de takım arkadaşlarıyla birlikte kampa katılacak. Galatasaray, Kily'yi geçen sene de istemişti. Ama Kily, İnter'den hiçbir yere kımıldamayacak. Size bu konuda garanti verebilirim" ifadelerini kullandı. 

Hagi fırtınası 

BÜNYAMİN OSMAN 

Galatasaray'ın eski teknik direktörü Hagi, yeşil sahadaki hünerlerini bu kez kızgın kumlara taşıdı. Ailesiyle birlikte ünlü turizm merkezi Saint Tropez'e giden Rumen teknik adam, yerel belediyenin düzenlediği plaj futbolu turnuvasında ter döktü. Hagi'nin yanı sıra Popescu, İlie ve Ginola gibi isimlerin de yer aldığı organizasyon izleyenleri büyüledi. Turnuvadan sonra düzenlenen eğlenceye Beşiktaş'ın eski oyuncularından Nouma da katıldı. Saint Tropez Belediye Başkanı, sürpriz yaparak Hagi için Galatasaray marşı çaldırdı. Rumen hoca, marşa Türkçe sözlerle katıldı. Bu arada Nouma, Fransız basına, "Türkiye'de Hagi bir, ben iki numaraydım" dedi. 

'Önce yıldızlar' 

İkinci Başkan Ergun Gürsoy, dünya çapında oyuncuları renklerine kattıktan sonra kombine biletleri satışa sunacaklarını dile getirdi 

Galatasaray İkinci Başkanı Ergun Gürsoy, kombine bilet satışlarına yıldız transferlerini bitirdikten sonra başlayacaklarını açıkladı. 
Gürsoy, "Türk takımları, transferi öyle ilk günde bitirebilecek bütçeye sahip değiller. Avrupa'da revaçta olan 5 - 10 futbolcu var ve onları da aslan payını alan Real Madrid ve Milan gibi kulüpler alıyorlar. Biz ancak onların almak istemediklerini veya onların kadrolarından artan ama büyük oyuncuları alıyoruz" dedi. Şu anda inceleme ve araştırma döneminde olduklarını söyleyen Galatasaray İkinci Başkanı, "Seyircimizin karşısına yeni transferlerle çıkacağız. Bundan kimsenin kuşkusu olmasın. Hatta kombine kart satışlarını bu yüzden bekletiyoruz" diye konuştu. 

Flavio'dan haber var 

Teknik Direktör Eric Gerets'in isteği doğrultusunda yeni sezonda da Galatasaray'da kalması kesinleşen Conceiçao'nun, Panathinaikos ile yaptığı transfer pazarlığını noktaladığı öğrenildi. Brezilyalı futbolcunun, önceki gün Sportif Direktör Bülent Tulun'u arayarak, "Türkiye'ye mi geleyim, yoksa Hollanda kampına mı katılayım " dediği öğrenildi. 
Gerets'in bir-iki gün daha izin verdiği yıldız futbolcudan Hollanda kampında takıma katılmasını istediği bildirildi. Bu arada Galatasaray Yönetimi, Conceiçao'nun alacaklarının tamamını bankaya yatırdı. 

Tomas için imza günü 

BOZHAN MEMİŞ 

Sarı - Kırmızılı kulüple sözleşmesini uzatma kararı alan Tomas, yeni anlaşmasını bugün imzalayacağını açıkladı. Hırvat futbolcu, 2008'e kadar Galatasaray'da kalacağını açıklayarak, "Kısa bir görüşme yaptıktan sonra orta noktayı bulduk ve anlaşma sağladık. Yönetim ve teknik kadro benim kalmamı istiyordu. Açıkçası ben de ayrılmayı düşünmüyordum. Yeniden anlaştığımız için mutluyum. Galatasaray'ı seviyorum ve problemim yok. Önümüzdeki sezon umarım her şey bizim adımıza daha güzel olur" dedi. 

Formalar satışta 

Galatasaray'ın 2005 - 2006 sezonunda giyeceği yeni formaların satışı başladı. Siyah ve klasik parçalı formalar 70 YTL'den oluşan fiyatlarla satılırken, daha önce piyasaya çıkarılan 100. yıl forması ve beyaz formaların satışı da sürüyor. Bu arada, kırmızı formanın satışına ise önümüzdeki ay başlanacak. Galatasaray'ın profesyonel futbol takımı, 2005-06 sezonunda 5 farklı model formayla sahaya çıkacak. 

Şanssız Orhan 

Galatasaray yeni sezon hazırlıklarını sürdürürken, kros çalışmaları sırasında taşa basan yıldız futbolcu sakatlandı 

Galatasaray yeni sezon hazırlıklarını dün yaptığı çift antrenmanla sürdürdü. Sabah idmanını Florya Atatürk Ormanı'nda yapan Sarı - Kırmızılı takım, yüksek tempolu koşularla nefes açtı. Kros sırasında taşa basan Orhan Ak'ın sağ ayak bileği burkuldu. Çalışmaya devam edemeyen Orhan bugün kontrolden geçirilecek. Takımda sağlık kontrolleri dün de sürürken, Florya'daki akşamki antrenmanda koşu ve taktik ağırlıklı pas çalışması gerçekleştirildi. İdmanı Kazakistan'dan gelen yaklaşık 100 kişilik bir öğrenci grubu da izledi. 

Golcü Şadi üzgün ayrıldı 

Gaziantep Büyükşehir Belediyespor'un genç ismi Şadi dün Metin Oktay Tesisleri'ne gelerek, pazarlık masasına oturdu. Genç futbolcu, kısa süren görüşmenin ardından anlaşamadan geri döndü. Şadi, "Gelmeyi çok istiyordum ama kısmet değilmiş. Umarım gelecek yıllarda bir kez daha böyle bir imkanım olur. Galatasaray formasını bir gün mutlaka giymek istiyorum" dedi. 

İnsua seferi 

Galatasaray, 10 numara konusunu bu hafta içinde kesinleştirmek istiyor. Sarı - Kırmızılılar'ın iki sezondur transfer edebilmek için uğraş verdiği İnsua için önümüzdeki günlerde Arjantin seferine çıkacağı öğrenildi. Genç yıldızla prensipte anlaşan Galatasaray, kulübü İndependiente'nin istediği 4.5 milyon Euro'luk bonservis ücretini düşürebilmek için pazarlık masasına oturacak. 


</TEXT>
</DOC>
