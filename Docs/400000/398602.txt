<DOC>
<DOCNO> 398602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun37.html </URL>
<DATE> 2005/11/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Merkel Başarımız yeni istihdam yaratmamızla ölçülecek... 
</HEADLINE>
<TEXT>

     Almanya Başbakanı Angela Merkel, yeni hükümetin başarısının, daha fazla istihdam yaratmasıyla ölçüleceğini söyledi. 
     Merkel, Focus dergisine yaptığı açıklamada, ''Başarımız yeni istihdam yaratmamızla ölçülecek. Ülkemizin refahını güvence altında tutacak yeni işyerleri yaratmalıyız'' dedi. 
     Başbakan Merkel, Rusya ve ABD ile ilişkilerde önceliği hangi ülkeye vereceğine ilişkin bir soruya, ''İkisine de ihtiyacımız var. Rusya ile stratejik ortaklık ve dostça ilişkiler istiyoruz. ABD ile ise siyasi bir birlik içinde NATO'da beraberiz. Brüksel'de bilinçli olarak Avrupa kurumlarının yanı sıra NATO'yu da ziyaret ettim'' karşılığını verdi. 
     Merkel, Sosyal Demokrat Parti SPD ile hazırladıkları koalisyon protokolünün ana hatlarını kendilerinin belirlediğini söyleyebileceğini ifade etmekle birlikte, ''Ancak bir koalisyon hükümetinde hangi şartlar altında olursa olsun kendi programınızı asla tümüyle uygulayamazsınız'' dedi. 
     
</TEXT>
</DOC>
