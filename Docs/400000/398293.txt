<DOC>
<DOCNO> 398293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/ekonomi/eko06.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öger, sekiz bölgeye kültür turu başlattı 
</HEADLINE>
<TEXT>



Alman Sosyal Demokrat Parti'den Avrupa Parlamentosu Milletvekili ve Öger Tur Yönetim Kurulu Başkanı Vural Öger, 2006 yılında Türkiye'ye getirecekleri turist sayısında yüzde 5 artış hedeflediklerini söyledi. 'Öger 2006 Yaz Katalogu'nu basın mensuplarına tanıtan Öger, Türkiye'yi kültürel olarak da pazarlamaya başladıklarını kaydetti. 
Almanya'daki seçimler, zor ekonomik koşullar ve terör olaylarına rağmen geçen yıla oranla yolcu sayılarını yüzde 6 artırdıklarını belirtti Vural Öger, Doğu Anadolu'dan Karadeniz'e kadar oluşturdukları sekiz ayrı bölgeyi kültürel turlarda pazarlamaya başladıklarını açıkladı. İstanbul'da yüzde 30'luk yolcu artışı yaşadıklarını kaydeden Öger, "İstanbul'u sadece kültürü ile değil eğlencesi ile birlikte tanıtarak pazarlıyoruz. Bunda da etkili olduk. 2006 yılında yüzde 5 turist artışı hedefliyoruz. Yani 60 - 70 bin kişi daha fazla getireceğiz" dedi. 

Şampiyonada bayana indirim 
Antalya - Almanya arasında 2006 yazında haftada 140 uçuş gerçekleştireceklerine işaret eden Öger, ayrıca Salzburg, Basel, Zürih ve Lüksemburg'dan da uçuşlar planladıklarını, haftalık olarak da Bodrum'a 24, Dalaman'a 28, İzmir'e 33, İstanbul'a da 40 uçuşun programlandığını ifade etti. 
Öger Tur Yönetim Kurulu Başkan Vekili Nuna Öger ise bu yıl katologlarına 318 oteli aldıklarını söyleyerek, 2006 yılında Almanya'da yapılacak Dünya Futbol Şampiyonası'nda Türkiye'de tatil yapmak isteyen bayanlara özel indirimler uygulayacaklarını söyledi. 


</TEXT>
</DOC>
