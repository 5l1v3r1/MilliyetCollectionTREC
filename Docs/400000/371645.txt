<DOC>
<DOCNO> 371645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sondun12.html </URL>
<DATE> 2005/08/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Alman Der Spiegel Sakra, Londra'daki saldırılardan önceden haberdardı 
</HEADLINE>
<TEXT>

     Alman Der Spiegel dergisi, Türkiye'de İsrail yolcu gemilerine saldırı hazırlığı içindeyken yakalanan Suriyeli Luay Sakra'nın Londra'da düzenlenen saldırılardan önceden haberdar olduğunu ve 11 Eylül terör saldırılarına katılan intihar pilotlarına yardımcı olduğunu öne sürdü. 
     Dergi, Sakra'nın Türkiye'deki sorgusu sırasında, ''Ben 11 Eylül saldırılarını gerçekleştirenleri tanıyanlardan biriydim. Saldırının ne zaman yapılacağını ve sürecini biliyordum'' dediğini yazdı. 
     Bununla birlikte, Batılı soruşturma uzmanlarının Sakra'nın ifadelerinin doğruluğu hakkında şüpheleri olduğunu kaydeden dergi, Sakra'nın El Kaide'nin zirvesiyle derin ilişkileri olduğunu belirtti. Alman dergisi, terör ağı içinde üst seviyelere çıkmasında Pakistanlı Ebu Zübeyde'nin büyük rol oynadığı Sakra'nın, bu kişinin aracılığıyla 1997 yılında Afganistan'da terör kamplarında eğitim gördüğünü kaydetti. 
     Der Spiegel, Usame Bin Ladin'in 1999 yılında Afganistan'ın Herat kendinde Suriyeli ve Ürdünlülerin yetiştirildiği kampta sorumluluğu verdiği kişilerden birinin de Luay Sakra olduğunu yazdı. 
     Sakra'nın Irak'ta bir Türk şoförünün başının kesilmesi esnasında olay yerinde bulunduğunu ve bunu soğukkanlılıkla anlattığını kaydeden dergi, bu kişinin psikolojik durumun da bozuk olduğunu belirtti. 
     Der Spiegel dergisi, Sakra'nın ailesinin 1960 yılına kadar Türkiye'de yaşadığını, sonra Suriye'ye göç ettiğini kaydetti. 
     
     İNGİLİZ PARLAMENTOSUNA SALDIRI ÖNLENDİ 
     Bu arada, İngiliz iç ve dış istihbarat servisleri MI5 ile MI6'nın Avam Kamarası'na olası zehirli sarin gazı saldırısını önlediği bildirildi. 
     İngiltere'de yayımlanan The Sunday Times gazetesinin haberine göre saldırı, parlamentoda alınan olağanüstü güvenlik önlemleri sayesinde önlendi. 
     Haberde, polisin, El Kaide'nin şifreli elektronik postalarını ele geçirerek saldırı planlarından haberdar olduğu kaydedildi. 
     
</TEXT>
</DOC>
