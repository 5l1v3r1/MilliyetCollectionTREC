<DOC>
<DOCNO> 360723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko28.html </URL>
<DATE> 2005/07/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ferrari ve Maserati'yi TOFAŞ satacak... 
</HEADLINE>
<TEXT>

     Dünyaca ünlü otomobil markaları Ferrari ve Maserati, Türkiye'de artık Tofaş'ın sahip olduğu FerMas Oto Ticaret A.Ş. tarafından satışa sunulacak. 
     Tofaş Üst Yöneticisi CEO ve FerMas Oto Ticaret A.Ş. Yönetim Kurulu Başkanı Diego Avesani, düzenlenen basın toplantısında yaptığı konuşmada, bu gelişmenin son derece heyecan verici olduğunu söyledi. 
     FerMas adında yeni bir şirket kurduklarını, bu şirketin Ferrari ve Maserati otomobilleri ithal edip satacağını, servis hizmetlerini sağlayacağını belirten Avesani, bu otomobillerin ithalatı için gerekli olan lisans işlemlerinin kolay olmadığını, ciddi çalışmalar yürüttüklerini anlattı. 
     Avesani, bu seçimin Ferrari ve Maserati'nin üst düzey yöneticileri tarafından titizlikle yapıldığını ifade ederek, Ferrari'nin 1947'den bu yana bütün pist ve yollarda 5 binden fazla başarı elde ettiğini, kazanan bir marka olduğunu dile getirdi. 
     Maserati'nin geçmişinin ise 20. yüzyıl başına dayandığını ve efsaneler tarihine sahip olduğunu belirten Avesani, Türkiye'de de bunu yaşatabilmek için üst düzey bir tanıtım hedeflediklerini bildirdi. 
     Avesani, 2 büyük merkez oluşturduklarını bunun için de toplam 2 milyon Avro'luk yatırım gerçekleştirdiklerini bildirdi. 
     Avesani, İstanbul'un en özgün yerlerinden biri olan Kuruçeşme'de 800 metrekarelik showroomun yanı sıra Maslak'ta da 900 metrekarelik bir alanı servis hizmeti için hazırladıklarını belirtti. 
     FerMas Yönetim Kurulu Başkan Vekili Müfit Ataseven de büyük bir heyecan ve gurur yaşadıklarını söyledi. 
     
     SATIŞ HİZMETLERİ AĞUSTOS'DA BAŞLAYACAK 
     FerMas Genel Müdürü Orhan Ülger de servis hizmeti çalışmalarını tamamladıklarını, satış hizmetlerine ise Ağustos ayında Kuruçeşme'de açılacak showroomda başlayacaklarını söyledi. 
     Ülger, Formula 1'de müşterilerle birlikte Ferrari takımının yanında olmayı planladıklarını kaydetti. 
     Yenilik olarak ise 2. el üzerinde çalışma yaptıklarını dile getiren Ülger, ''Bundan sonra ikinci elin ayrı bir kurumsal çerçeve altında değerlendirilmesi planlandı. Bu çerçevede garantili ikinci el araba satışı yapmayı planlıyoruz'' dedi. 
     Ülger, bir soru üzerine Türkiye'de trafiğe kayıtlı 250 civarında Ferrari ve Maserati bulunduğunu söyledi. 
     Yıl sonu satış hedefleri konusunda ise Ülger, ''Yeni bir organizasyonuz, yeni başlıyoruz. Daha satış alanımız açılmadan 5 aracın parasını aldık, 4 aracın da kaparosunu bekliyoruz. Umarım çok araç verirler diye düşünüyoruz. Maserati'nin de aday müşterisi var'' dedi. 
     Ülger, distribütör dışında yapılan satışlarla mücadele konusunda ise ''Finansmanla ilgili bazı çalışmalarımız var, tüketicileri rahatlatacak çalışmalar yapıyoruz. İyi bir organizasyon yapacağımızı düşünüyorum'' diye konuştu. 
     Ülger, ''Her para babası bu otomobillerden alabilecek mi '' sorusu üzerine, ellerinde bir müşteri portföyü bulunduğunu, bunun dışında kalan müşterilerin ise biraz uğraşmaları gerekeceğini söyledi. 
     Ülger, otomobillerin resmi fiyatların önümüzdeki günlerde belirleneceğini belirterek, modellerin Maserati'de 160 ile 170 bin, Ferrari'de ise 268 bin ile 400 bin Avro arasındaki fiyatlarda olacağını bildirdi. 
     
</TEXT>
</DOC>
