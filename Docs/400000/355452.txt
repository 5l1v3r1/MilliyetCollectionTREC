<DOC>
<DOCNO> 355452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo28.html </URL>
<DATE> 2005/06/25/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Milli Takımın başına gelen Fatih Terim, İstanbul'a geldi... 
</HEADLINE>
<TEXT>

     A Milli Futbol Takımı’nın yeni teknik direktörü olmak için Futbol Federasyonu Başkanı Levent Bıçakcı ile el sıkışan Fatih Terim, İstanbul’a geldi. 
     Bodrum’dan geldiği Atatürk Havalimanı’nda futbol severlerin sevgi gösterileriyle karşılanan Fatih Terim, basın mensuplarına yaptığı açıklamada, A Milli Takım teknik direktörlüğü önerisine "Evet" yanıtı vererek İstanbul’a döndüğünü belirtti. 
     Futbol Federasyonu Yönetim Kurulu ile yarın bir araya geleceğini ifade eden Terim, kadroda bir değişikliğe gidip gitmeyeceğinin sorulması üzerine, "Oyuncular ve milli takım hakkında düşündüklerimi yarın, öbür gün daha rahat sorabilirsiniz. Şimdi yalnızca teklife evet dediğimi ve onun için geldiğimi bilmeniz yeterli" şeklinde konuştu. 
     Ayrıca, hayatında omuzlarında yük taşımadığı dönemin bulunmadığını dile getiren Terim, "Risk olmazsa, yük olmazsa başarı da zaten olmaz" derken, milli takım teknik direktörlüğü görevini kabul etme nedeni olarak, "Ben göğsümde 70 defa ay yıldız taşıdım. 35 defa milli takım kaptanı olarak sahaya çıktım. Yurtdışına gittiğimde de ay yıldızla beraber gittim. Yok diyememe sebebim de ay yıldız" diye konuştu. 
     
</TEXT>
</DOC>
