<DOC>
<DOCNO> 376725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko27.html </URL>
<DATE> 2005/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD Bütçe Ofisi Katrina nedeniyle 400 bin kişi işini kaybedecek 
</HEADLINE>
<TEXT>

     Katrina Kasırgası'nın ABD ekonomisinde yaratacağı olumsuz etkiler nedeniyle, önümüzdeki aylarda 400 bin kişinin işini kaybedeceği bildirildi. 
     ABD Kongresi'ne bütçe konularında danışmanlık yapan Kongre Bütçe Ofisi'nin hazırladığı rapora göre, kasırga nedeniyle yılın ikinci yarısında ülkenin ekonomik büyümesi de yüzde 0.5 ile yüzde 1 arasında yavaşlayacak. 
     Katrina'nın ekonomik açıdan ''önemli'' etkiler yaratacağı belirtilen raporda, ''çok ağır'' sonuçlar doğurmasının ise, Meksika Körfezi'ndeki petrol üretim tesislerine ve altyapısına verdiği hasarla doğru orantılı olacağı kaydedildi. 
     Buna göre Meksika Körfezi'nde petrol üretimi, kısa bir sürede tekrar kasırga öncesi seviyelere çekilebilirse, enerji fiyatlarının halkın alım gücünü kemirmesiyle derinleşecek ekonomik hasarın korkunç boyutlara ulaşması engellenebilecek. 
     Raporda dikkat çekilen bir diğer konu da, 150 milyar dolara kadar çıkabileceği öngörülen kurtarma ve yeniden inşa çalışmalarının bütçe rakamlarını kötüleştireceği. ABD'nin felaket bölgesindeki çalışmalar için günlük 2 milyar dolar harcadığı ifade ediliyor. Ofis, en son yayınladığı tahminde, 30 Eylül'de sona eren 2005 mali yılında bütçe açığının ABD'nin bütçe açığının 333 milyar dolar olacağı öngörüsünde bulunmuştu. 
     Felaketi yaşayan Louisiana Eyaleti'nin ABD gayri safi yurtiçi hasılası içinde yüzde 1.2, Mississippi Eyaleti'nin ise yüzde 0.7 payı olduğuna dikkat çekilen raporda, her iki eyaletteki üretimde uzun bir süre daralma olmasının beklenmediği kaydedildi. 
     Raporda kasırganın, felaket bölgesinin dışına taşan etkileri arasında da enerji fiyatlarının yükselmesi, tüketim harcamalarının kısılması ve New Orleans limanlarının zarar görmesiyle deniz taşımacılığının daralması sayıldı. 
     Kongre Bütçe Ofisi, Katrina'nın sigorta şirketlerine maliyetinin ise 30 milyar doları aşacağını tahmin ediyor. 11 Eylül saldırılarında ise bu miktar, 32.5 milyar dolar olarak gerçekleşmişti. 
     
     STRATEJİK REZERVLER KULLANIMA AÇILIYOR 
     Bu arada Katrina Kasırgası'nın ardından ABD'ye destek için gelişmiş ülkelerin Uluslararası Enerji Ajansı'nın UEA eşgüdümünde stratejik petrol rezervlerinden 30 gün boyunca günlük 2 milyon varili piyasaya sunma işbirliği sürüyor. 
     UEA'dan yapılan açıklamada, stratejik rezervlerden günlük serbest bırakılan 2 milyon varilin 1 milyon 289 bin varilinin ham petrol, 683 bin varilinin ise rafineri ürünleri olduğu kaydedildi. 
     Rafineri ürünlerinin de 369 bin varilini benzin, 276 bin varilini motorin, 38 bin varilini de jet yakıtı oluşturuyor. 
     
</TEXT>
</DOC>
