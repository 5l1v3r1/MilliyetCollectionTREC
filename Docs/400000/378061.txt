<DOC>
<DOCNO> 378061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko27.html </URL>
<DATE> 2005/09/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Metro Group Yönetim Kurulu Türkiye'de toplandı... 
</HEADLINE>
<TEXT>

     Dünyanın önde gelen perakende zincirlerinden Metro Group'un Uluslararası Yönetim Kurulu toplantısı Türkiye'de gerçekleştirildi. 
     Metro Group'tan yapılan açıklamada, İstanbul'da yapılan toplantıya Metro Group Üst Yöneticisi Dr. Hans-Joachim Körber ve Yönetim Kurulu Üyeleri Zygmunt Mierdorf, Thomas Unger ve Stephan Feurstein'ın katıldığı bildirildi. 
     Açıklamada, yılda iki kez yurtdışında gerçekleştirilen Metro Group'un Yönetim Kurulu toplantısının Türkiye'de ilk kez yapılmasının, Türk ekonomisine duyulan güveni ifade ettiği belirtildi. 
     Toplantı sonrası Metro Group Yönetim Kurulu Üyeleri'nin İstanbul'daki Metro Cash Carry Toptan satış mağazalarını, Real Hipermarketler zinciri ve Praktiker yapı marketlerini gezdiği kaydedildi. 
     54 milyar Avro'luk cirosu ile dünyanın 30 farklı ülkesinde, 2 bin 445 noktada ve 250 bin çalışanıyla faaliyet gösteren Metro Group'un bağımsız çalışan, Metro Makro Cash Carry, Real hipermarketleri, Extra süpermarketleri, Media Markt ve Saturn, Praktiker yapı marketleri ve Galeria Kaufhof çok katlı mağazaları adında altı perakende firması bulunuyor. 
     Metro Group, son olarak 2 Eylül 2005 tarihinde İstanbul Ümraniye ve Antalya'da iki adet Real Hipermarketler Zinciri'nin temelini atmıştı. Bu yeni yatırımların yanı sıra Ümraniye'de Türkiye'nin ilk üstü açık alışveriş merkezi olacak M1 Meydan'ın da temeli aynı gün atılmıştı. 
     
</TEXT>
</DOC>
