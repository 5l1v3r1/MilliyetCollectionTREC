<DOC>
<DOCNO> 360333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun10.html </URL>
<DATE> 2005/07/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İsrail, ABD'den 2.2 milyar dolar yardım istedi... 
</HEADLINE>
<TEXT>

     İsrail'in, Gazze Şeridi'nden çekilmesine bağlı harcamalarının bir bölümünün karşılanması için ABD'den 2.2 milyar dolarlık bir özel yardım talebinde bulunduğu bildirildi. 
     İsrail Başbakan Yardımcısı Şimon Peres, İsrail radyosuna yaptığı açıklamada, yılda yaklaşık 500 milyon dolar olmak üzere 4 yıllık bir süreye yayılması planlanan bu yardımın, geri çekilme planının sivil ve askeri masraflarının karşılanması amacıyla talep edildiğini belirtti. 
     Peres, bu yardımın ayrıca kuzeydeki Celile ve güneydeki Necef çölü gibi az nüfuslu bölgelerin kalkınması için de kullanılacağını kaydetti. 
     İsrail'in, Gazze'den tahliye edilecek Yahudi yerleşimcileri Necef ve Celile bölgelerine yerleştirmesi bekleniyor. 
     Haaretz gazetesinin haberinde, Başbakan Ariel Şaron'un makamından ve Maliye Bakanlığı'ndan yetkililerin, bu hafta Washington'da söz konusu mali destek için talepte bulunacakları bildirilmişti. 
     
</TEXT>
</DOC>
