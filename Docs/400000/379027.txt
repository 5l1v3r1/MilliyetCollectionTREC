<DOC>
<DOCNO> 379027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo38.html </URL>
<DATE> 2005/09/16/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Güneş "Oyun ve skor olarak düş kırıklığı yaşadım" 
</HEADLINE>
<TEXT>

     Turkcell Süper Ligi’nde Sivasspor’a 2-1 yenilen Trabzonspor’un Teknik Direktörü Şenol Güneş, rakibin kendilerinden daha istekli ve arzulu oynadığını belirterek, "Oyun ve sonuç olarak düş kırıklığı yaşadım" dedi. 
     Güneş, maçtan sonra düzenlediği basın toplantısında, 1-0 öne geçtikten sonra yedikleri 2 golde de anormal hatalar yaptıklarını belirterek, "Bize yakışmayan bir oyun oynadık. Buna rağmen 1-0 öne geçtik, ama anormal hatalar yaparak 2 gol yedik" diye konuştu. 
     Sorumluluğu oyunculara yüklemenin doğru olmadığını vurgulayan Güneş, şöyle devam etti 
     "Hata varsa benimdir. Düş kırıklığına uğradığımı oyuncularıma da söyledim. Yönetim ve futbolcularla konuşup, çözüm arayacağız. Transfer imkanı yok, bu kadroyla devam edeceğiz. Elimizdeki oyuncular bu maçı alacak güçteydi ama Gaziantepspor maçında iyi oynayan oyuncuların çoğu bugün farklı oynadı. Oyunun savunulur tarafı yok. Oyuncularıma Siz büyük oyuncular ve büyük takımsınız. Bu tip oyun tarzından kurtulmak zorundasınız. Aksi halde büyüklüğünüzü kaybedersiniz dedim." Şenol Güneş, bir soru üzerine, bu yıl çok daha fazla beklentilerinin olduğunu kaydederek, "Büyüme sancısını sindiremedik. 
     Rakibe göre daha küçük olsanız, 1-1’den sonra savaşırsınız. Siz hem kendinizi büyük görüyorsunuz, hem de iyi oynayamıyorsunuz. İkilem içinde kalıyorsunuz. Trabzonspor’un, büyüklükle, kendini büyütmek arasında gelgiti oluyor. Trabzonspor kaybettiği zaman içine kapanıyor. 
     Eğer büyükseniz, oyununuzla da kendinizi büyütmeniz lazım. Biz takım olarak bugün o büyüklüğü gösteremedik" açıklamasını yaptı. 
     Bu arada, Sivasspor’un teknik direktörü Werner Lorant, basın toplantısı odasına gelmedi. 
     
</TEXT>
</DOC>
