<DOC>
<DOCNO> 396906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/siyaset/siy03.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da toplu istifa 
</HEADLINE>
<TEXT>


Yüzüncü Yıl Üniversitesi Genel Sekreter Yardımcısı Arpalı'nın intiharından sonra şimdi de Tıp Fakültesi'nden 2 profesör, 5 doçent ve 1 yardımcı doçent olmak üzere 8 öğretim üyesi istifa etti 

VAN DHA, AA 


Rektörü Prof. Dr Yücel Aşkın'ın yolsuzluk iddiaları nedeniyle tutuklandığı ve aynı suçlamayla cezaevine konulan Genel Sekreter Yardımcımısı Enver Arpalı'nın da canına kıydığı Van Yüzüncü Yıl Üniversitesi'nde YYÜ sular durulmuyor. YYÜ Tıp Fakültesi'nden, dün 2 profesör, 5 doçent ve 1 yardımcı doçent olmak üzere 8 öğretim üyesi, üniversitede yaşanan huzursuzluğu öne sürerek görevlerinden istifa etti. İstifa eden isimlerin Çocuk Hastalıkları Bölümü'nden Prof. Dr. Dursun Odabaşı, Ortopedi Bölüm Başkanı Prof. Dr. Fuat Akpınar, Göğüs Hastalıkları Bölümü'nden Doç. Dr. Ahmet Metin, Nöroloji Bölümü Başkanı Doç. Dr. Ömer Anlar, Dahiliye Bölümü'nden Doç. Dr. İlyas Tuncer, Göğüs Cerrahisi Bölümü Başkanı Doç. Dr. İrfan Yalçınkaya ile Yrd. Doç. Dr. Metin Er ve Üroloji Bölümü'nden Doç. Dr. Yüksel Yılmaz olduğu bildirildi. Yrd. Doç. Metin Er'in, Tıp Fakültesi Hastanesi'ne 25 milyon dolarlık tıbbi cihaz alımı ihalesinde usulsüzlük yapıldığı iddiasıyla başlatılan soruşturmanın kilit isimlerinden olan eski İdari ve Mali İşler Daire Başkanı Sedef Er'in eşi olduğu belirtildi. 

'Huzursuzuz' 
Sürpriz istifaların ardından bir açıklama yapan Doç. Yalçınkaya, 11 yıldır görev yaptığı üniversitede uzun yıllardır huzursuz bir ortam olduğunu, verimli çalışma koşullarının bulunmadığını savundu. Son yaşanan olayların istifasını çabuklaştırdığını, fakülteden 1 hafta önce istifa ettiğini anlatan Doç Yalçınkaya, şu an Sağlık Bakanlığı kadrosunda çalıştığını bildirdi. Doç. Yalçınkaya, "Üniversitede karşı görüşleri kucaklamayan, aksine parçalayan bir anlayış var. Uzun süredir huzursuz bir ortamda çalışıyordum. Üniversitede diyalog yok" dedi. 
10 yıldır YYÜ'de görev yaptığını, son zamanlarda yaşanan olaylardan sonra böyle bir karar aldığını belirten Doç. Dr. Metin de, çalışmalarının üniversite yönetimince kabul görmediğini kaydederek, "İstifam benim kendi şahsi kararım. Başka arkadaşlarım da benim gibi karar verdi" diye konuştu. 

'Büyükşehir isteği' 
YYÜ Tıp Fakültesi Başhekimi Doç. Dr. Hüseyin Avni Şahin de istifa eden öğretim üyelerinin araştırma hastanesi doktorları olmadığını, tıp fakültesi kadrosunda bulunduğunu belirtti. Doç. Şahin, şunları kaydetti "İstifaların üniversitede son zamanlarda yaşanan olaylarla ilgisi yok. Biz herhangi bir baskı uygulamadık. Duyduğumuz kadarıyla arkadaşlarımız daha büyük şehirlerdeki üniversitelerde görev yapmak için kendi arzularıyla istifa etmişlerdir." 

Sınavsız atama 
İstifa eden öğretim üyelerinin bakanlığın, eğitim hastanelerine klinik şefi ve yardımcılarını sınavsız atama düzenlemesi nedeniyle görevlerinden ayrıldığı da öne sürüldü. "Siyasal kadrolaşmaya neden olacağı" iddiasıyla tepkiye neden olan düzenleme kapsamında, Atatürk Üniversitesi Tıp Fakültesi'nden de 2 profesör ile 7 doçent istifa etmişti. 


</TEXT>
</DOC>
