<DOC>
<DOCNO> 383600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy09.html </URL>
<DATE> 2005/10/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Karayalçın'dan Gül'e tam destek 
</HEADLINE>
<TEXT>

     SHP Genel Başkanı Murat Karyalçın, Dışişleri Bakanı Abdullah Gül’ün Müzakere Çerçeve Belgesi’ni görmeden Lüksemburg’a gitmeyecek olmasını desteklediklerini, olumlu bulduklarını kaydetti. 
     Murat Karayalçın parlamentoda düzenlediği basın toplantısında, Türkiye için bu tarihi ve son derece kritik günde Dışişleri Bakanı Gül ve Bakanlık mensuplarına başarı dileklerini sunarak başladı. Henüz ortaya çıkmayan Müzakere Çerçeve Belgesi’nin, Türkiye’nin AB ile bundan sonraki ilişkileri açısından yaşamsal bir önem taşıdığına dikkat çeken Karayalçın, "O nedenle belge Türkiye için olumsuz unsurlar taşıyorsa ’hele bir başlayalım, zaman içinde iyileştiririz ya da düzeltiriz’ denilemez. Zaten genel olarak müzakere süreci diye adlandırdığımız süreç de gerçekte müzakere süreci değil, uyum sürecidir" dedi. Karayalçın, Gül’ün Müzakere Çerçeve Belgesi’ni görmeden uçağa binmeyecek olmasının doğru bir karar olduğunu ve desteklediklerini ifade etti. Karayalçın, belgenin önümüzdeki saatlerde açıklanacağını anımsatırken şöyle dedi 
     
     UÇAĞINI ESENBOĞA’YA ÇEKTİRSİN 

     "Belgede, imtiyazlı ortaklık kavramı doğrudan ya da dolaylı olarak yer almışsa, müzakereler sırasında anlaşmaya varılmadan Güney Kıbrıs Rum Yönetimi’nin tanınması koşulu getirilmişse, GKRY’nin uluslararası örgütlere üyeliği için Türkiye’nin destek vermesi zorunlu tutulmuşsa, KKTC’ye ambargo kalkmadan ve Türkiye-AB Ortaklık Konseyi’nde hizmetlerin serbest dolaşımı kararı alınmadan GKRY gemi ve uçaklarının Türkiye’nin liman ve havaalanlarını kullanması herhangi bir tarih için öngörülmüşse, Alevi yurttaşlarımız ve Kürt kökenli yurttaşlarımız için azınlık statüsü istenmişse, sayın bakana Lüksemburg’a gitmemesini, uçağını Ankara Esenboğa hangarına çektirmesini öneriyoruz." 
     
     İKİNCİ DEKLARASYON ÖNERİSİ 

     Murat Karayalçın, Türkiye’nin Müzakere Çerçeve Belgesi’ni reddetmesi ve Lüksemburg’a gitmemesinin çok önemli bir durum yaratacağını ancak Türkiye’nin bu durumun getireceği sorunları aşabilecek güçte ve olgunlukta olduğunu söyledi. Eğer bir nedenle, bir gerekçeyle Gül’ün Lüksemburg’a gitmesi durumunda ise ikinci bir deklarasyonu Türkiye’nin kabul edemeyeceği unsurları ortaya koyarak açıklaması gerektiğini vurguladı. 
     
</TEXT>
</DOC>
