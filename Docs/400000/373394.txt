<DOC>
<DOCNO> 373394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo18.html </URL>
<DATE> 2005/08/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mehmet Okur 2001'deki takım ruhunu yakalarsak, altın madalyayı alırız 
</HEADLINE>
<TEXT>

     Milli basketbolcu Mehmet Okur, 2001 yılındaki Avrupa Şampiyonası'nın takım ruhunu yakalamaları durumunda Sırbistan-Karadağ'dan altın madalyayla dönebileceklerini söyledi. 
     Mehmet Okur, ''SporOMO Çocuk Şenliği'' kapsamında Migros Alışveriş Merkezi'nin otoparkında düzenlenen organizasyonda çocuklarla biraraya geldi. 
     Mehmet Okur, burada yaptığı açıklamada, Sırbistan-Karadağ'da yapılacak Avrupa Şampiyonası'na çok iyi hazırlandıklarını belirterek, ''İtalya'da düzenlenen turnuvada İtalyanlar'a 2 kez yenildik. Ancak oradaki turnuvada yüklenme döneminde olduğumuz için istediğimiz oyunu sahaya yanısatamadık. Çünkü herkes çok yorgundu'' dedi. 
     Şu anki hedeflerinin Efes Cup Turnuvası olduğunu ifade eden Okur, ''Bu turnuvada eksikliklerimizi görerek en az seviyeye indireceğiz. Milli takımın hedefi hazırlık ya da resmi maçlarda madalya alabilmektir. Biz de bunu yapabilecek kapasitedeyiz. Oraya gittiğimiz zaman Türkiye'yi en iyi şekilde temsil edip madalya almak istiyoruz. Gönül altın madalya almak ister ve bunu yapacak güçteyiz. 2001'deki takım ruhunu yakalayabilirsek altın madalyayı alabiliriz'' diye konuştu. 
     Bir sakatlık olmaması durumunda uzun yıllar NBA'de oynamak istediğini ifade eden Okur, ''Basketbol kariyerimi NBA'de tamamlamak istiyorum. Hedefim önümüzdeki 2-3 yıl içinde All Star olabilmek. Bunun için de ekstra antrenmanlar yapıyorum. Her sene benim için bir tecrübe'' dedi. 
     Gazeteci-yazar İclal Aydın'ın sunduğu şenliğe annesiyle birlikte katılan yıldız basketbolcu, minik çocuklarla basketbol oynadı, imza verdi ve hayranlarıyla resim çektirdi. 
     
</TEXT>
</DOC>
