<DOC>
<DOCNO> 391130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo14.html </URL>
<DATE> 2005/10/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şahin Birileri bıraksın, sahada futbolcular mücadele etsin... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, camia olarak Gençlerbirliği galibiyetiyle bayramı mutlu biçimde tamamlamak istediklerini söyledi. 
     İbrahim Şahin, AA muhabirine yaptığı açıklamada, Denizlispor karşısında ihtiyaçları olan bir galibiyet aldıklarını belirterek, ''Taraftarımızı son haftalar da çok üzmüştük. Onların gönlünü almak istiyoruz. Gençlerbirliği'ni de yenmemiz gerekiyor. Eksiklerin takıma katılmasıyla daha iyi futbol oynayacağımızı ümit ediyoruz'' dedi. 
     Gençlerbirliği maçını mutlak kazanmaları gerektiğini ifade eden Şahin, ''Gençlerbirliği'nin zorlu bir rakip olduğunu biliyoruz. Ama taraftarımızın desteğiyle futbolcularımızın iyi konsantre olup, camiamıza bir galibiyet hediye ederek, bayramı mutlu bir biçimde tamamlamamızı sağlayacaklarına inanıyorum'' diye konuştu. 
     Ligin uzun bir maraton olduğunu ve ümitsizliğe düşmediklerini kaydeden Şahin, şöyle konuştu 
     ''Lig yarışının adil eşit uygulamalar içerisinde olmasını istiyoruz. Birileri bıraksınlar, sahada futbolcular mücadele etsin. Hak eden kazansın. Türk futbolu kazansın. Nasıl ki biz art arda puanlar kaybedip yarışta geri düşmüşsek, önümüzdeki rakiplerin de bu şekilde kayıplar yaşamayacağını kim iddia edebilir. Onun için adil bir lig yarışında Trabzonspor, her zaman yarışmacı olacaktır ve hedeflerini sonuna kadar kovalayacaktır.'' Şahin, basında yer alan açıklamaları nedeniyle PFDK'ya sevkedilmesiyle ilgili olarak da, ''Her halde tepkisiz, hakkını aramayan bir Trabzonspor istiyorlar. Sanıyorum onun için PFDK'ya verdiler. Savunmamı da bugün göndereceğim'' dedi. 
     
</TEXT>
</DOC>
