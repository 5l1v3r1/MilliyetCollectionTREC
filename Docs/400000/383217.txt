<DOC>
<DOCNO> 383217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/ekonomi/eko01.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer atadı, AKP karşı çıktı, Berber istifa etti 
</HEADLINE>
<TEXT>


İmar Bankası'nın içinin boşaltılmasında görevi ihmal iddiasıyla soruşturulmasına izin verildiği halde Sezer'in Danıştay üyeliğine atadığı Abdülhalik Berber'in istifa ettiği öğrenildi 

AHMET ERHAN ÇELİK Ankara 

Hükümetin İmar Bankası'nın içinin boşaltılmasında 'görevi ihmal' suçu işlediği iddiasıyla savcılık tarafından soruşturulmasına izin vermesinin ardından Cumhurbaşkanı Sezer'in, Danıştay'a üye olarak atadığı eski Bankalar Yeminli Murakıplar Kurulu Başkanı Abdülhalik Berber istifa etti. Berber'in AKP'den gelen tepkilerin ardından istifasını bildirmesi, atamayı yapan Sezer'i de zor durumda bıraktı. 
Edinilen bilgilere göre Berber'in atama kararı, Resmi Gazete'nin 24 Eylül tarihli sayısında yayımlandı. Bunun ardından, AKP'de kulis faaliyeti başladı. Başbakanlık Teftiş Kurulu'nun BTK , İmar Bankası olayında Berber'le birlikte Bankacılık Düzenleme ve Denetleme Kurulu BDDK eski üye ve yöneticilerini 'idari zaafiyetle' suçlayan 9 Ocak ve 12 Aralık 2004 tarihli raporları yeniden gün ışığına çıktı. 

Şener savcılığa gönderdi 
Başbakan Yardımcısı Abdüllatif Şener, Başbakan Erdoğan'ın 'olurunun' bulunduğu ve 7 milyar dolarlık hayali - çifte kayıt sistemiyle açığa bono satışını tespit edemeyen yöneticileri suçlayan BTK raporlarına istinaden eski Başkan Engin Akçakoca dahil olmak üzere eski BDDK üyelerinin Ankara Cumhuriyet Başsavcılığı'nca soruşturulmasına izin vermişti. 
BDDK da aynı kararı Berber dahil ilgili bürokratlar için almıştı. Ancak savcılık aradan geçen 20 aylık sürede soruşturma dosyasını tamamlayamadı ve dava açma kararı veremedi. 

'Sezer yıpranacak' kaygısı 
Sezer, Berber'i Danıştay'a atama kararını almadan önce incelediği Teftiş Kurulu raporlarına itibar etmedi. Ancak, Berber aleyhine yürütülen kulis faaliyetlerinin 'Sezer'i yıpratacağı' kaygısıyla, bir hafta önce atandığı görevinden istifa etti. 

Cumhurbaşkanı'ndan özelleştirme uyarısı 
Yabancılaştırma olmasın Cumhurbaşkanı Ahmet Necdet Sezer, 'özelleştirmenin yabancılaştırmaya dönüşmemesi' gerektiğini söyledi. Sezer, Meclis'te yeni yasama yılı dolayısıyla yaptığı açış konuşmasında, ekonomik konulara da değindi. 
Sezer, yaptığı konuşmada özelleştirme ile ilgili olarak şunları söyledi 

'Gerçek değerle satılsınlar' 
"Kuşkusuz her siyasal iktidar özelleştirme politikasını, ülke yararına ve hukuka uygun olmak koşuluyla, kendi önceliklerine göre belirleyecektir. Ancak, bu süreçte, özelleştirilen her işletme ve varlıkta yurttaşların katkısı bulunduğu dikkate alınarak, kamuoyunun haklı duyarlılıkları üzerinde titizlikle durulmalıdır. 
Burada yeri gelmişken, ulusal kalkınma sürecinde tarihsel bir görevi yerine getiren kimi kuruluşlarımızın özelleştirilseler de ulusumuz için tarihten silinemeyecek kadar önemli ve değerli olduklarını anımsatmak istiyorum. 
Ülkenin içinde bulunduğu koşullar nedeniyle stratejik kuruluşların özelleştirilmesinde daha özenli hareket edilmesi, özelleştirmenin yabancılaştırmaya dönüşmemesi ve gerçek değer üzerinden yapılması gerektiği açıktır. 
Özellikle Doğu ve Güneydoğu Anadolu bölgelerindeki az gelişmişlik sorununun giderilmesine ilişkin gereklerin, alınan önlemlere karşın özel kesimce yerine getirilmemesi ya da yetersiz kalması durumunda devlete görev düşeceği unutulmamalıdır." 


</TEXT>
</DOC>
