<DOC>
<DOCNO> 395197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo34.html </URL>
<DATE> 2005/11/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Vestel Manisaspor Fenerbahçe maçında bir sürpriz yapabiliriz 
</HEADLINE>
<TEXT>

     Vestel Manisaspor, lider Fenerbahçe ile 19 Kasım Cumartesi günü yapacağı maçın hazırlıklarını sürdürüyor. 
     Kulüp asbaşkanı ve basın sözcüsü Kenan Yaralı, sakat oyuncuların çokluğunun önemli bir dezavantaj olduğunu, ancak teknik direktör Ersun Yanal'ın eldeki oyunculardan en iyi kadroyu sahaya süreceğine inandıklarını ve güvendiklerini belirtti. 
     Bir süredir sakatlığı nedeniyle forma giyemeyen takımın golcü oyuncusu Meduna'nın, muhtemelen Fenerbahçe karşısında oynayacağını kaydeden Yaralı, ''Sanıyorum teknik direktörümüz genç oyunculardan da faydalanacak. Çünkü çok sayıda eksiğimiz var. Genç Milli Takım kampındaki Caner'in de dönmesini bekliyoruz'' dedi. 
     Yaralı, Fenerbahçe'nin gücünü bildiklerini belirterek, ''Rakibimiz hem bireysel yetenekleri üstün oyunculara sahip, hem de organize olmuş bir ekip. Ancak biz oraya yenilmeye gitmiyoruz. Bir sürpriz yapabiliriz. Ben beraberlik çıkacağına inanmıyorum. İstediklerimizi yapabilirsek kazanırız'' diye konuştu. 
     
</TEXT>
</DOC>
