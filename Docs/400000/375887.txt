<DOC>
<DOCNO> 375887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas16.html </URL>
<DATE> 2005/09/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Atatürk'ün ilk aşkı Makedanya'da film oldu 
</HEADLINE>
<TEXT>

     Atatürk’ün Makedonya’daki ilk aşkı film oldu. 
     Filmin galasının gelecek ay yapılması bekleniyor. 
     Mustafa Kemal Atatürk’ün Manastırlı genç kız Eleni Krintte ile yaşadığı belirtilen aşk, Makedonya’da film oldu. "Muhteşem Atatürk’ün Aşkı" isimli filmin galasının 19 Ekim’de yapılması planlanıyor. Filmin yapımcıları ANKA’ya yaptıkları açıklamada, herşeyin hazır olduğunu sadece Türkçe alt yazıların kaldığını ve filmi Türkiye’de de göstermek istediklerini söyledi. 
     Filmin senaristi Aneta Sijakova, Makedonya’da yaygın olarak bilinen "Türk Generali Atatürk ile Manastırlı Makedon güzel Eleni Krintte’nin yasak aşkından" çok etkilendiğini söyledi. 
     Muhteşem Atatürk’ün Aşkı filminde Atatürk’ü, Makedonya’nın önde gelen aktörlerinden Nikola Ristanovski canlandırdı. Burada aikkat çekici olan, Ristanovski’nin daha önce yine Atatürk’ün Eleni ile olan aşkını anlatan "Balkan Ölmedi" isimli tiyatro oyununda Osmanlı Padişahını canlandırmış olmasıydı. 
     Filmde Atatürk’ün Makedon sevgilisi Eleni Krinnte’yi ise Gabriela Petrushevska canlandırdı. Petrushevska, yine "Balkan Ölmedi" adlı tiyatro oyununda Eleni’yi canlandırmış ve Makedonya’da bu rolüyle oldukça olumlu tepkiler almıştı. 
     Makedonya’nın önemli aktörlerinden Mitko Apostolovski’nin yönetmenliğini yaptığı filmin yapımcısının ise Dimiter Mihajlovski olduğu belirtildi. Filmin yapımcıları arasında aynı zamanda Manastır’da bir yerel kanal olan Tera da yer alırken filme maddi desteği de Makedonya Yayın Konseyi verdi. 
     Filmin yapımcıları, bir zamanlar Atatürk’ün de okuduğu "Manastır Askeri İdadisi" olan ve günümüzde müze olarak kullanılan Manastır Müzesi’nin de kendilerine ciddi teknik destek verdiğini belirttiler. Yapımcılar Atatürk ile ilgili görüntülerin ciddi bir bölümünü de TRT arşivlerinden aldıklarını ifade ettiler. 
     Çekimlerine 2004 yılı Haziran ayında başlanan filmin geçtiğimiz yıl 10 Kasım’da gösterime girmesi planlanmıştı ancak çıkan bazı sorunlar nedeniyle film ilk kez gelecek ay seyirci karşısına çıkacak. 
     
</TEXT>
</DOC>
