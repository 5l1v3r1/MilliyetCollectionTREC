<DOC>
<DOCNO> 395660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/yguven.html </URL>
<DATE> 2005/11/17/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Fenerbahçe Piyangosu 
</HEADLINE>
<TEXT>


Hep merak etmişimdir, Hakkı'nın ataları 1907'den önce neyle uğraşırlardı acaba .. Benim tanıdığım kadarıyla, iki nesildir Fenerbahçe'den başka ilgilerini çeken bir olayı, bir hobilerini, bir aşklarını duymadım inanın. 
Peder bey, yönetime bile emek vermiş... Hakkı, bu genç yaşında Divan üyeliğine yükselmiş. Ufaklıkların henüz emeği geçmemiş Fenerbahçe'ye. Zamanı gelince ellerinden geleni yapacaklar elbette. 
İşte bu sevgili dostum, geçenlerde koşarak yanıma geldi. Klasik Fenerbahçe söylevlerinden birini yapacağını sandım. Her zamanki gibi hazırdım. Lakin bir başka türlü heyecanlıydı. Şöyle hafızamı yokladım... Hayır, Olağanüstü bir durum da yoktu Fenerbahçe'de. Para da vardı, saadet de... 
"Bak" dedi, "Babamın sakladığı neyi buldum" 
Masaya koydukları dört-beş kağıttan ibaretti. Monopoly parasına benzeyen, sarı lacivert renklerin hakim olduğu kağıtlar. Aldım görüş mesafeme yaklaştırdım. Gözlerime inanamadım. Kağıtlar "Fenerbahçe Eşya Piyangosu" biletleriydi. 

Şükrü Saracoğlu imzası 
Nasıl olur Fenerbahçe'nin paraya mı ihtiyacı vardı ki, piyango düzenlemişti. Hem bu piyango hadisesi çok eskilerde kalmıştı. Günümüz reklam, sponsor ve naklen yayın çağıydı. 
Biraz daha dikkat edince, Başkan Şükrü Saracoğlu'nun imzasını gördüm heyecanlandım. Siyah beyaz fotoğraftaki yakışıklı adamı tanıyamamıştım ki, sonradan Küçük Fikret Kırcan olduğunu anladım. Fellik fellik tarih aramaya başladım bilette. Ön yüzünde yoktu. Arkasını çevirdim ve yakaladım 1947... 
Tarihe bakın. Türkiye çok partili demokrasiye geçeli bir yıl olmuş daha. Henüz hiç ihtilal yaşanmamış. Şehirlere göç başlamamış. Tiner içen yok, hiç kapkaç yapılmamış. Futbolcular yine ünlü, ama zengin değil. Belki maçlarda küfür bile duyulmamış. 
Yine yapmıştı yapacağını Hakkı. Nesiller boyu Fenerbahçeli olmanın tadını çıkarıyordu elinde tuttuğu "tarih"le. 

Sürpriz ikramiye 
Bakın bir liralık biletle neler kazanabilirdi bir Fenerbahçeli 
7156 adet hediyeden en değerli olanları yazılmıştı biletin arkasına... Bir tane villa. Hani eskiden mesken sorunu yoktu İstanbul'da Sonra 1947 model Doç marka araba... Evet, o zamanlar Dodge değil, okunduğu gibi yazılıyormuş. Henüz Türkçemiz yarı yarıya İngilizceleşmemiş... Lakin araba ödülüne bakarsanız, 58 yıl önce bile Amerikan özentisi ufaktan başlamış. Ardından bir Hilman otomobil, bir Ford kamyonet. Esnafı da unutmamış Fenerbahçe yönetimi. Kamyoneti kazan, nakliye bedavaya gelsin. 
Motosiklet, buzdolabı, radyo ve bisiklet, dikiş makinası... Bunlar çağı yakalama gereçleri. Ve teknoloji yazı makinesi ile fotoğraf makinesi. Listenin sonunda zenginlik göstergesi halı... Yeter ki, bir bilete "bir lira" yatıran beylere, hanımları kızmasın. 
Şimdi sıkı durun. Ödüllerin ev ve otomobillerden sonraki en değerlisi nedir biliyor musunuz 1948 Londra Olimpiyatları'na gidiş dönüş bilet. 

Arz talep meselesi 
İşte bu ödül çok önemli. Bugün tamamen futbol kulübü haline gelmiş spor abideleri, o zamanlar sporun futbolla sınırlı olmadığının farkındaymışlar demek ki... Ve talep olmalı halkımızdan. Bugün yoldan geçen birine sorun bakalım "araba mı, olimpiyata bilet mi" diye de alın cevabınızı. 
Neyse... Bu biletler Fenerbahçe müzesine bağışlanmadan evvel Hakkı sayesinde benim de elime geçti ve sizlerle paylaşmak istedim. Bugün futbolumuz zengin. Fenerbahçe en zengini. Ama bugünlere gelebilmek için hem kulüplerimiz, hem insanlarımız çok zorluklar, yokluklar yaşadılar bilesiniz. O yüzden kimse kimseyi "yoksul" diye hakir görmesin ne dersiniz 

Çetiner'in sorusu 

Yeni bir moda çıktı kimse zor sorulara yanıt vermiyor. 
Mesela Raşit Çetiner'in çok ağır bir eleştirisi vardı Federasyona... Cevdet Ergun'un Salı günü Taktik ekimizde yayınlanan kaliteli röportajında, "7 sene Ümit Milli Takım'ı çalıştırıp, A Milli Takım'a geçemeyen tek hoca ben olmalıyım yeryüzünde" diyordu. 
Eski, yeni federasyonlardan futboldaki sistemimize kadar hemen herkese soruyordu sorusunu... Gık çıkmadı. 
Ben merak ediyorum şimdi... Sayın Çetiner haklı mı, haksız mı 
Bir hoca Ümit'ten sonra A Milli'ye terfi etmeli mi otomatikman Yoksa sayın Çetiner'in yetenekleri mi sınırlıydı. Kulisi mi zayıftı. Neydi Satır arasında geçen minicik övgüyü kaçırmayan insanlar, atlamış olamazdı bu şikayetleri. 
Ama gık yok... 
İşte "sistem" denilen ilişkiler zinciri, böyle böyle paslanıyor. Sahibini ve yanıtını bulamayan her soru, bu zinciri ayaklarımıza dolandırıyor. 
İyi ya da kötü... 7 yıllık Ümit Milli Takım Hocası'na yanıtını vereceksiniz. 
Bilesiniz sustukça sıra size geliyor. 

Ben ödemem .. 

Haltercilerin "doping cezası"nı ödemek için tek kuruş vermem ben... 
"Kim istedi senden" demeyin... Uluslararası Halter Federasyonu'nun kestiği ceza, hangi "kaynak"tan tediye edilecek ki .. Tabi Halk'ın parasından. Yani benim... 
Bizim vergilerden Spordan Sorumlu Bakanlığa, oradan GSGM'ye ve tıpış tıpış Halter'e... Yani cebimizden gidecek o 100.000 Dolar... İçinde bir kuruş param varsa, ilan ediyorum Vermiyorum. 
Sakın bana sponsor dolambaçlarından bahsetmeyin. Onların verdiği para da benim spora, sporcuya yatırırımıma. Yani bana... Yani Halka. 
Ben ödemem kardeşim. 
Hatta bize yaşattıkları rezilliğin bedelini de isterim. 
Artık nakit mi öderler, senetle mi bilemem. Ama istifa edip tüymeleri kesmez beni 
İstifa, "rezillik" içindi. 
Ortada "nakit" meselesi var. Kimse bunu yapanlar, göz yumanlar, kulağının üstüne yatanlar, onlar ödesin. Kimse sahtek rlık bedelini Bütçe'den karşılayıp sonra "tüyü bitmemiş yetim hikayelerinden" bahsetmesin. 
Bu cezanın ödeniş sürecini mutlaka izleyeceğim ben. 
O da yetmeyecek... 
WADA kontrolünden kaçıp yerlerine dublör bırakmaya çalışan uyanık sporcularımızın yetişmesi için harcanan paraların da hesabını isteyeceğim 
Bu benim en doğal hakkım. Ben vergi veriyorum. Yarışmalarda başarılı olması için sporcularımıza kaynak yaratıyorum. Başardıklarında sevinip onları alkışlıyorum. Başaramazlarsa, "bir dahaki sefere" diye sırtlarını sıvazlıyor ve daha çok imkan yaratmak için çalışıyorum. 
Ama onların sahtek rlık paralarını ödeyemem kardeşim 
Ben ve benim gibi vergi verenler ödememeliler. Hatta geçmiş ödemelerin hesabını sormalılar ki, bir daha paralarıyla rezil olmasınlar. 
NOT Artık işin manevi yönlerini aştık, paradan konuşuyoruz. Çünkü bu skandala bulaşmış adamlarda "maneviyat" ne gezer onlar ancak paradan anlarlar. 



</TEXT>
</DOC>
