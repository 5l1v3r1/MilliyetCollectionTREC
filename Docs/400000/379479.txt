<DOC>
<DOCNO> 379479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur20.html </URL>
<DATE> 2005/09/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Sahte kaza şebekesi"nde 8'i polis 28 kişi adliyeye sevkedildi 
</HEADLINE>
<TEXT>

     Bursa'da, çok sayıda aracı kaza yapmış gibi göstererek sigorta şirketlerini dolandırdıkları iddiasıyla gözaltına alınan 8'i polis 30 kişiden 28'i, adliyeye sevk edildi. 
     Alınan bilgiye göre, Organize Suçlar Şube Müdürlüğü Maliye Büro Amirliği ekiplerince yapılan çalışmalarda, bazı kişilerin, kasko şirketlerini dolandırmak amacıyla bir araya geldiğini belirlendi. Bu kişilerin, kendileri ya da tanıdığı kişiler üzerine kayıtlı lüks araçların orijinal tampon, çamurluk, kaput, direksiyon gibi benzeri parçalarını sökerek, kendilerinde hazır bulunan darbeli kaporta aksamı ve airbagları patlak parçaları, kendilerine ait veya tanıdıkları tamirhanelerde taktırarak, bu araçları karayolları üzerinde kaza yapmış gibi gösterdikleri tespit edildi. 
     Zanlıların, anlaştıkları polisler aracılığıyla para karşılığı kaza raporu düzenlettirdikleri, daha sonra araçlara ait orjinal parçaları geri taktıkları, araçların hasar bedelini alabilmek için tanıdıkları parçacılardan ve servislerden fatura alarak sigorta ve kasko şirketlerinden hasar bedellerini aldıkları belirlendi. Zanlıların, bu bedellerden bir kısmını ise araç sahiplerine ve sürücülere verdikleri öğrenildi. 
     Yapılan araştırmalarda, bu işi yapan kişilerin aynı plakalı araçlarla değişik tarih ve yerlerde birçok trafik kazasına karıştıkları, her kazada farklı sürücü adresleri bildirildiği tespit edildi. Sigorta şirketlerinden gelen dosyalarda yapılan incelemede, söz konusu araçların, başta Bursa il merkezi olmak üzere İzmir, Kocaeli, Sakarya ve Manisa'da, şu ana kadar kayıtlara geçen 200 kaza raporu bulunduğu ortaya çıktı. 
     Mali Büro Amirliği ekiplerince 3 gün süren operasyon kapsamında gözaltına alınan 8'i polis 30 kişiden, birinin İzmir, birinin Ankara, 2'sinin de Gölcük'te yakalandığı belirtildi. Gözaltındaki polislerden 2'sinin, ifadeleri alındıktan sonra serbest bırakıldığı bildirildi. 
     Zanlıların ev ve işyerlerinde yapılan aramalarda, yüksek modellerde 3 adet motosiklet, 6 adet otomobil, 2 adet minibüs, çok miktarda oto yedek parçası, kaporta aksamları, far, çamurluk, tampon, sahte olarak düzenlenmiş kaza raporları aslı ve fotokopileri, kimlik, ehliyet fotokopileri, çok sayıda noter vekaleti, sahte plakalar ve sigorta şirketlerini dolandırmada kullanılan belgeler ele geçirildi. 
     Zanlıların, ''Cürüm işlemek için teşekkül oluşturmak, resmi evrakta sahtecilik, rüşvet, nitelikli dolandırıcılık'' suçlarından adliyeye sevk edildikleri bildirildi. 
     
</TEXT>
</DOC>
