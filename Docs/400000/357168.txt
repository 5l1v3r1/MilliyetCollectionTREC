<DOC>
<DOCNO> 357168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko06.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Isparta'dan Demirel'e destek Gerekirse 5 bin kişi toplarız 
</HEADLINE>
<TEXT>


ISPARTA DHA 

TMSF'nin Şevket Demirel ailesine ait 9 şirketin yönetimine el koyması, Isparta Ticaret ve Sanayi Odası'nı ITSO harekete geçirdi. Önceki günkü meclis toplantısında, Demirel Ailesi'ne destek amacıyla yürüyüş de dahil olmak üzere her türlü etkinlik için yönetime yetki verildi. Üyelerden, "5 bin kişiyi fabrikaların önünde toplayalım" önerisi geldi. 

'Tesisler çarçur olur' 
Olağanüstü olarak toplanan ITSO Meclisi'nde söz alan meclis üyesi Uğur Bestelci, "Bu şirketlerin kurtarılması için ne gerekiyorsa yapalım. Gerekirse gidelim kapının önüne yatalım. 5 bin kişiyi fabrikaların önünde toplayalım" dedi. 
Meclis üyelerinden Mehmet Yarar da tesislere el konulmakla, tesislerin çarçur olacağını öne sürdü. Meclis Başkanı Bedri Ayhan da "Meclis olarak Şevket beyin arkasından yürüyelim. Ne yapılması gerekiyorsa bir karar verelim. Ona göre hareket edelim" dedi. 
Bu arada Şevket Demirel, TMSF'nin dört gün boyunca gerçek dışı bilgilerle kamuoyunu yanıltmaya çalıştığını öne sürdü. TMSF yetkililerinin Isparta mahkemelerinin istediği şirket defterlerini üç gündür teslim etmediğini belirten Şevket Demirel, "Isparta mahkemelerinde bu iddiaların doğru olup olmadığının bilirkişi marifetiyle şirket defterleri üzerinde tespit edilmesini istedik" dedi. 


</TEXT>
</DOC>
