<DOC>
<DOCNO> 354789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy19.html </URL>
<DATE> 2005/06/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan 673 bin kişi ekonomiye kazandırıldı 
</HEADLINE>
<TEXT>

     Başbakan Recep Tayyip Erdoğan, ''2004 yılı itibariyle bankalarımızda 4 milyar dolar kar var. Bunun yarısı özel bankaların, yarısı da devlet bankalarının. Buraya nasıl gelindi, olay basit, bütün mesele hortumların kesilmesi ve kredinin yerini bulması meselesidir'' dedi. 
     Erdoğan, Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği'nin TESKOMB Cinnah Caddesi'ndeki yeni hizmet binasını açtı. 
     Başbakan Erdoğan, burada yaptığı konuşmada, 3 Kasım seçimlerinin ardından belirledikleri hedeflerle esnaf ve sanatkarlar noktasında her geçen gün biraz daha iyi noktaya gelinmesinden dolayı mutluluk duyduklarını belirterek, ''Bu yol kısa bir yol değil, bu yolculuk kısa süren bir yolculuk değil. 3 Kasım öncesiyle 3 Kasım sonrasını karşılaştırdığımızda nereden nereye geldiğimizi çok açık ve net görüyoruz. 3 Kasım öncesinde ülke genelinde esnaf ve sanatkarın kepenkleri indirdiği bir dönemdi. Ama 3 Kasım sonrası ise her geçen gün toparlanan, her geçen gün sayısı artan esnaf ve sanatkarların olduğunu görüyoruz. Bu arada, meslek değiştiren yok mu, var'' diye konuştu. 
     Halk Bankası'nın küçük esnaf ve sanatkara daha önceden verdiği kredi ile bugün verdiği krediyi rakamların ortaya koyduğunu belirten Başbakan Erdoğan, ''Dün, TBMM'de bu rakamları ben de ortaya koydum. Sadece, kaç tane esnafın kredi aldığı önemli değil, bugün ne kadar faiz oranlarında kredi aldığıdır. Her geçen süre esnafın lehine oluyor'' dedi. 
     
     ''TÜRKİYE ARTIK ENFLASYONİST BASKI ALTINDA OLMAKTAN ÇIKTI'' 
     Türkiye'nin artık enflasyonist baskı altında olan bir ülke olmaktan çıktığını vurgulayan Erdoğan, her geçen gün enflasyon oranının düştüğünü kaydetti. 
     Başbakan Erdoğan, göreve geldiklerinde sadece reel faize bakıldığında bu oranın yüzde 34 olduğunu, bugün ise bu rakamın yüzde 10'unun altına düştüğünü söyledi. Erdoğan, borçlanma oranına bakıldığında esnaf açısından bu oranın yüzde 59 olduğunu belirterek, şöyle devam etti 
     ''Bugün yüzde 18 ve bütün bunlar yapılırken devlet bankaları zararda mı yoksa karda mı Bu değerlendirildiğinde daha önce bu kadar yüksek faizle benim esnafımı, vatandaşımı borçlandıran devlet bankaları zarardaydı. Ama bugün 2004 yılı sonu itibariyle 4 milyar dolar kar var. Bunun yarısı özel bankaların, yarısı devlet bankalarının. Devlet bankalarından kastım Ziraat, Halk Bankası ve Vakıfbank'ı da bunun içinde değerlendiriyorum. 
     Buraya nasıl gelindi, olay, basit, tüm mesele hortumların kesilmesi ve kredinin yerini bulması meselesidir. Adını da ne güzel koymuşlardı Görev zararı... 
     Şimdiki ise daha yayılmacı ve halkımızın geneline yönelik kredi anlayışıdır ve çok daha ucuz. Parayı satmak suretiyle parayı kazanan bir bankacılık Türkiye'de artık hakim olmaya başladı.'' 
     
     DEVLET-MİLLET KAYNAŞMASI 
     Bunu yaygınlaştırmak suretiyle devlet-millet kaynaşmasını böyle getireceklerini ifade eden Erdoğan, şöyle konuştu 
     ''Sadece bunlarla kalmıyoruz, özellikle sicil affı itibariyle 150 bin esnaf ve sanatkarın yeniden ekonomiye kazandırılmasını çok önemsiyorum. Bu da bu dönemde başarıldı. Bunun yanında 2002 yılı sonunda 943 kooperatiften 250'si çalışabiliyordu. Şimdi bu rakam, bizim vermiş olduğumuz bu motivasyonla bugün 800'ün üzerinde kooperatifimiz hizmet vermeye başlamıştır. 
     Bir başka olay, o da çok önemli, 2002 yılı sonu itibariyle 1 milyon 100 bin kişiye kullandırılan kredi 1 trilyon lira iken bugün itibariyle bu 3 katrilyon liraya ulaşmıştır. Rakam, bu kadar açık ve net ortada. Şimdi zaman zaman soruyorlar, 'devlet nerede', işte devlet burada. Bunu rakamlar söylüyor, ben söylemiyorum. Ama nasibi olan nasibini alır, nasibi olmayan nasipsiz kalıyor.'' 2000 ve 2001 yıllarında krizler neticesinde kredilerini ödeyemeyen, kefilleriyle birlikte mağdur olan 170 bin esnaf ve sanatkarın bulunduğunu anımsatan Başbakan Erdoğan, 58 trilyon liralık ana para borcunun temerrüt faizleriyle 300 trilyon liraya ulaştığını, ancak bu borçların yeniden yapılandırılarak yaklaşık 200 trilyon lirasının silindiğini kaydetti. 
     Erdoğan, 170 bin esnafın yeniden ekonomiye kazandırılmasının da bu yolla sağlandığını söyledi. 
     Halk Bankası'nın, geçmişte farklı bir noktada, bugün daha farklı bir noktada olduğunu ve giderek daha bir iyi noktada olacağını belirten Erdoğan, bankanın genel müdür ve diğer yetkililerine teşekkür etti. 
     
     ''673 BİN KİŞİ EKONOMİYE KAZANDIRILDI'' 
     İstihdam noktasında da önemli bir neticeye ulaştıklarını anlatan Erdoğan, 2003 ve 2004 yıllarından işyerini tekrar açan veya yeni işyeri kuran 300 bin esnaf ve sanatkarın yanında 372 bin işçi olmak üzere toplam 672 bin 500 kişinin ekonomiye kazandırılmış olduğunu ifade etti. 
     Bu gelişmelerle birlikte, ''Türkiye nereye gidiyor'' sorusunun bu rakamlarla yanıtını bulduğunu kaydeden Erdoğan, şunları söyledi 
     ''Biz bir şeyin peşindeyiz. Bilgi, insan, finans yönetimini eğer başarıyla sürdürebilirsek, inanıyorum ki bizim esnafımızın da geleceği aydınlık olur. Ama yanlış hesaplar içerisine girersek o zaman batmak her zaman bir kaderdir. Bunun bilinmesi gerekir. İşte bu anlayışla, bu mantığı iyi işletirsek, devlet-millet kaynaşmasında haklarımızı iyi bilirsek, bu haklarımızın neticesini de alırız, buna da inanıyorum.'' 
     
     ERDOĞAN İLE BAYKAL'IN KONVOYU 
     Başbakan Erdoğan, daha sonra, Zeugma Antik Kenti kazı çalışmalarının başlatılması ve çeşitli açılışlar için Gaziantep'e gitmek üzere Esenboğa Havalimanı'na geldi. Erdoğan'ın konvoyu ile bu sırada İstanbul'a gitmek üzere alana gelen CHP Genel Başkanı Deniz Baykal'ın konvoyu, havalimanına aynı anda giriş yaptı. İki konvoydaki araçlar, girişten VİP salonuna kadar birlikte ilerledi. 
     VİP salonu girişinde Başbakan Erdoğan basın mensuplarının sorusunu yanıtlarken, Baykal ise doğrudan salona giriş yaptı. 
     
</TEXT>
</DOC>
