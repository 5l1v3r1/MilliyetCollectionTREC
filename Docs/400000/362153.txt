<DOC>
<DOCNO> 362153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur12.html </URL>
<DATE> 2005/07/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bunalıma giren anne oğlunu kesmeye kalkıştı 
</HEADLINE>
<TEXT>

     
     Fatih KARAÇALI ADANA, DHA 

     
ADANA'da ruhsal bunalım geçiren 43 yaşındaki Münevver G., kapandığı evde 13 yaşındaki oğlunu önce 8'inci kattaki evlerinin bolkonundan sarkıttı, daha sonra elinde bıçakla boğazını kesmeye kalkıştı. İtfaiye merdiveniyle balkona çıkan polis, eve girerek faciayı son anda önledi. 
     Emek Mahallesi, 19 Sokak'taki Çamlık Apartmanı'nda oturan Münevver G., kendileriyle ilgilenmediğini ileri sürdüğü işçi emeklisi 54 yaşındaki eşi Mehmet G.'le sabah önce tartıştı, sonra kavga etti. Ruhsal bunalımda bulunduğu belirtilen Münevver Gül, eşinin çalıştığı kahvehaneye gitmesinin ardından, öfkesini yenemeyip ilköğretim 7'nci sınıfa geçen oğlu M.G.'yi dövmeye başladı. Apartmandan yükselen çığlıklar üzerine dışarı çıkan komşuları, Münevver G.'yi oğlunu önce balkondan sarkıtarak aşağı atmaya çalıştığını, sonra da elindeki bıçağı boğazına dayadığını görerek polise haber verdi. Olay yerine gelen polis ekipleri, daire kapısından içeri seslenerek Münevver G.'yi ikna etmeye çalıştı. Kapıdaki polislere içeriden seslenerek, Ailem, yakınlarım gelmeden çıkmam, buradan gidin'' diyen Münevver G., kapıyı açmadı. Apartman sakinleri ve Büyükşehir Belediyesi Arama Kurtarma Ekibi CANKUR görevlilerinin de kapıyı açma girişimleri sonuçsuz kalınca polis çareyi içeri zorla girmekte buldu. Kapı önündeki polisler, Münevver G.'yi oyalarken, 2 polis de balkona uzatılan itfaiye merdiveniyle balkondan eve girdi. Cinnet geçiren kadını etkisiz hale getiren polisler, annesi tarafından tartaklanan M.G.'yi kurtardı. Yaşadığı olay nedeniyle şoka giren M.G., Annem sürekli bizi dövüyor. Bugün de yere yatırıp üzerime çıktı, elindeki bıçakla kesmek istedi. Ben kurtulmak isterken de kafasını duvara çarpıp kendisi yaralandı'' dedi. 
     Annesinin elinden kurtarılan ve mücadelesi sırasında dizinden yaralanan M.G. apartmandan indirilirken, Münevver G., yakınları gelmeden evden çıkmayacağını söyledi. Alnında kanama olduğu için 112 görevlilerince pansuman yapılan Münevver G.'nin sinir hastası olduğunu ve tedavi edilmesi gerektiğini söyleyen komşuları, Bunun zorla da olsa götürülmesi gerek, çocuklarını eşini sürekli dövüyor. Bizlerde bile huzur bırakmadı'' diye konuştu. 
     Polisler tarafından güçlükle ikna edilerek evden çıkartılan Münevver G., Ruh ve Sinir Hastalıkları Hastanesi'ne götürüldü. 
     
</TEXT>
</DOC>
