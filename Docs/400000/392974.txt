<DOC>
<DOCNO> 392974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/ayas.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fotoğraf çekerseniz sağ çıkamayabilirsiniz' 
</HEADLINE>
<TEXT>


Fransa'da, olayların merkezindeyiz... Fotoğraflarının çekilmesine 'şiddetle karşı çıkan' göçmenler, konuşurken daha cömertler İşsizlikten, belediyelerden hizmet alamamaktan, Fransızların ırkçı tutumlarından şik yet ediyorlar 

BELMA AKÇURA 
Fotoğraflar İhsan Çakıroğlu 

Fransa'nın Nancy kentinde bir akşamüstü. Stanislas Meydanı'ndaki kafeleri dolduran yaşlı Fransızlar, Paris ve çevresindeki varoşlarda başlayan olayları konuşuyor. Şiddet olaylarının 'örgütlü' bir biçimde, dalga dalga yayılmasına karşın Fransız halkı sakin ve soğukkanlı... 
Fransızların çoğunun, sayıları 4 milyonu geçen göçmenlerden rahatsızlık duyduğunu öğreniyorum, ama ortak fikir, İçişleri Bakanı Nicolas Sarkozy'nin göçmenlere yönelik yaptığı sert açıklamaların olayları "tahrik" ettiği ve artırdığı yönünde. 

'Irkçılık yapıyorlar' 
Nantes, Lille, Marsilya, Avignon, Montauban, Lyon, Rouen, Rennes ve Rouen kentlerine yayılan olaylar bir süre sonra Nancy'ye de sıçrıyor. Nancy'nin 'Harlem'i sayılan, Arap ve Afrika kökenli Müslüman göçmenlerin yoğunlukta olduğu bölgeye DHA'dan İhsan Çakıroğlu'yla varıyoruz. Pislik ve yanan araçların dumanıyla kaplı dar bir sokaktan geçiyoruz. Sokak, belli aralıklarla gruplar halinde, sessiz ama son derece gergin bekleyen göçmenlerle dolu. Göçmenlerin fotoğrafını çekmek isteyince oradan sağ çıkamayacağımız konusunda uyarılıyorum. Birkaç göçmenle konuşmaya çalışıyoruz. İşlerinin olmadığını, belediyelerin kendilerine hizmet vermediğini, Fransızların ırkçı bir tutum sergilediğini söylüyor. 

Müdahale edilmiyor 
Hükümet yetkililerinin olaya karışanları ağır şekilde cezalandıracağını belirtilmesine rağmen, polis olaylara müdahalede çekingen davranıyor. Gözaltılar bazı bölgelerde yok denecek kadar az. İtfaiye olay yerlerine geç ulaşıyor. Yanan her araca müdahale edilmiyor. Bu nedenle olay yerleri ya kısmen ya da tamamen yanmış ve tahrip edilmiş otomobillerle dolu. 
Olayların uzağında durmaya çalışan Türkler, Sarkozy'nin politikalarının sonucu göçmenler üzerinde baskıların arttığını söylüyor. Fransa'nın göçmen politikasının iflası üzerine yapılan açıklamaları ise sevindirici buluyor. 




</TEXT>
</DOC>
