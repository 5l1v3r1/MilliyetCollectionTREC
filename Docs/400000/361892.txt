<DOC>
<DOCNO> 361892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonsiy04.html </URL>
<DATE> 2005/07/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bakan Çelik Rektörün evinin aranmasıyla ilgim yok 
</HEADLINE>
<TEXT>

     Milli Eğitim Bakanı Hüseyin Çelik, ''Van 100. Yıl Üniversitesi Rektörü Prof. Dr. Yücel Aşkın'ın evinin aranmasıyla hiçbir ilgisinin olmadığını'' kaydetti. 
     Çelik, yaptığı yazılı açıklamada, dün bazı gazetelerde Van'a gelişi sırasında 100. Yıl Üniversitesi Rektörü Prof. Dr. Aşkın'ın kendisini karşılamamasını eleştirdiğine dair haberler yer aldığını ifade etti. 
     Bu haberlerin doğru olmadığını ifade eden Çelik, şunları kaydetti 
     ''Bugüne kadar hiç kimseden beni karşılaması için bir talebim olmadığı gibi, karşılamadığı zaman da hiçbir kişi veya makama sitemim de olmamıştır. Bugün ise Hürriyet Gazetesi köşe yazarı sayın Oktay Ekşi, bu yalan habere dayalı olarak yine mesnetsiz, asılsız, alaycı ve tamamen yalan habere dayalı yorumlar yapmaktadır. 100. Yıl Üniversitesi Rektörü Sayın Aşkın'ın evinin aranmasıyla doğrudan veya dolaylı olarak hiçbir ilgimin, hatta haberimin olmadığını kamuoyuna duyuruyorum. Yapılan bir ihaleyle ilgili olarak konunun mahkemeye intikal etmesi üzerine Van Ağır Ceza Mahkemesi'nin talimatıyla Van polisi tarafından adı geçen rektörün evinde arama yapıldığını, olayı duymam üzerine aradığım Van Valisi ve Van Emniyet Müdürü'nden öğrendim. 
     Öte yandan, Sayın rektörün tavrı, tarzı, duruşu ve icraatları ne olursa olsun, bir Van milletvekili olarak bugüne kadar 100. Yıl Üniversitesi'nin her türlü talep ve meseleleriyle bizzat ilgilendiğimi ve birçoğunu sonuçlandırdığımı başta sayın rektör olmak üzere üniversitenin idarecileri bilmektedirler. Hal böyle iken Hürriyet Gazetesi'nde sayın Emin Çölaşan'ın, Sayın Tufan Türenç'in ve Sayın Oktay Ekşi'nin konuyu hükümetle ve şahsımla ilişkilendirmeleri tamamen art niyet ve hayal mahsulüdür. 
     Söz konusu haberleri yayınlayan gazetelere ve mesnetsiz yorum yapan köşe yazarlarına, bütün yasal haklarım saklı kalmak şartıyla gerekli tekzipler ayrıca gönderilmiştir.'' 
     
</TEXT>
</DOC>
