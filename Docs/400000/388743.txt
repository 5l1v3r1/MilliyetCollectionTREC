<DOC>
<DOCNO> 388743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yasam/yas04.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuğu olmayan biri oğlumuzu kaçırdı' 
</HEADLINE>
<TEXT>


Denizli'de 2 yaşındaki Fatih'in kaçırıldığı akşam, ailesinin evini arayan bir kadın, "Ona kendi oğlumuz gibi bakacağız" dedi 

DENİZLİ DHA 

Denizli'nin Sarayköy ilçesinde 2 yaşındaki Fatih Özavcı kaçırıldı. Oğullarının kaçırılması, tekstil fabrikasında çalışan babası Muhlis ile annesi Saime Özavcı'yı perişan etti. 
Muhlis Özavcı 28 , geçen cumartesi günü ilçe pazarında alışveriş yaparken oğlunu kardeşine bıraktı. Çocuğu bir marketin önünde bırakarak sigara almak için içeri giren amcası, birkaç dakika sonra çıktığında yeğenini bulamadı. Küçük Fatih tüm aramalara rağmen bulunamadı. 
Akşam Muhlis Özavcı'ya telefon eden bir kadın, "Çocuğunuzu merak etmeyin. Ona kendi evladımız gibi bakacağız. Altını alıyor, yemeğini veriyoruz" dedi. Özavcı, "Fakirim. Oğlumu fidye için kaçırmış olamazlar. Büyük ihtimalle çocuğu olmayan bir kadın kaçırdı" diye konuştu. 
Anne Saime Özavcı, "5 yıllık evliyiz. Fatih benim tek çocuğum. Çocuğu kim kaçırdıysa Fatih'imi bana versin" diyerek gözyaşı döktü. 


</TEXT>
</DOC>
