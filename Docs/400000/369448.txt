<DOC>
<DOCNO> 369448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yasam/axyas01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 bereketi 
</HEADLINE>
<TEXT>


Dünyanın en hızlı yarışları, İstanbulpark pistinin yapıldığı Akfırat beldesini de son sürat ihya ediyor. Beldede yüzbinlerce dolarlık villalar yok satıyor 

Şenol Demirci 

İstanbul'da Formula 1 projesi, Akfırat beldesini de rant cennetine dönüştürdü. 
Yarışların yapılacağı İstanbulpark pistinin inşa edildiği beldede, Formula 1 sayesinde bir yıl içinde 8 bini aşkın arsa el değiştirdi. Yapımı hızla süren lüks villalara her gün yenileri eklenirken, fiyatları 200 ile 1 milyon dolar arasında değişen villa satışlarında yaşanan patlama birçok yatırımcıyı bölgeye çekiyor. Nüfusun bir yılda 13 binden 20 bine yükselmesi beklenen Akfırat'ın Belediye Başkanı Hilmi Yıldız, "Belde halkı, önceleri karşı oldukları bu projenin sunduğu nimetlerden faydalanmaya başladı. Formula 1 projesine su satarak bir çok insan büyük paralar kazandı. Planlı büyümeyle Akfırat yakında mega kent olacak" dedi. 

İstimlaka itiraz yok 
Beldede şu sıralar bin 200 villa tipi konutun yapıldığını kaydeden Akfırat Belediye Başkanı Hilmi Yıldız, 20'ye yakın sitenin de ruhsat alarak inşaat çalışmalarına başladığını, villa sayısının 2006 yılında 2 binler düzeyine ulaşacağını söyledi. 
Formula 1 sayesinde ilçede sağlıklı bir yapılaşma için zemin hazırladıklarını dile getiren Yıldız, beldenin bozulmamış, güvenli ve huzurlu bir örnek mega kent olacağını savundu. 


</TEXT>
</DOC>
