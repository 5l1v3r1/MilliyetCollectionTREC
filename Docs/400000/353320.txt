<DOC>
<DOCNO> 353320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur18.html </URL>
<DATE> 2005/06/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İncirlik'te ABD karşıtı eylem... 
</HEADLINE>
<TEXT>

     Adana'nın Yüreğir İlçesi'ne bağlı İncirlik Beldesi'nde, kalabalık bir grup, ABD üssünün kapatılması amacıyla eylem düzenledi. 
     Otobüslerle belde yakınlarına gelen eylemciler, sloganlar atarak, Jandarma ekiplerinin, geniş güvenlik önlemi aldığı belde girişine gittiler. 
     Sözcü Mehmet Ateş, buradaki açıklamasında, ABD ordusunun Ortadoğu'da katliam yaptığını, öne sürdü. 
     İncirlik Üssü'nün ABD'nin Ortadoğu'daki planları için kilit rol oynadığını ifade eden Ateş, ''Türk halkının yüzde 88'i ABD'ye karşıdır. İncirlik Üssü'nü ABD'nin hizmetine vermek, görev süresini uzatmak, donatmak ve kullanım alanını genişletmek, Irak işgaline ortak olmaktır. İncirlik başta olmak üzere tüm yabancı üsler kapatılmalıdır'' dedi. 
     Sloganlar atan eylemciler daha sonra olaysız şekilde otobüslerine binerek, ayrıldılar. Eyleme, Emeğin Partisi, Demokratik Halk Partisi, İnsan Hakları Derneği, Eğitim-Sen, Haber-Sen, Sağlık Emekçileri Sendikası ve Ezilenlerin Sosyalist Platformu'nun destek verdiği bildirildi. 
     
</TEXT>
</DOC>
