<DOC>
<DOCNO> 350744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy29.html </URL>
<DATE> 2005/06/10/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Dsp Genel Başkanı Sezer Uşak'ta... 
</HEADLINE>
<TEXT>

     DSP Genel Başkanı Zeki Sezer, "Hükümet, TCK’da değişiklik yaparak, bir Abdülhamit sansürcülüğü getiriyor" dedi. 
     Sezer, Uşak’ta bir düğün salonunda partililere hitaben yaptığı konuşmada, Türkiye’nin karanlığa doğru sürüklendiğini ileri sürerek, buna izin vermeyeceklerini söyledi. 
     Türkiye’nin büyük zorluklar içinde olduğunu belirten Sezer, "çok küçük bir azınlık" dışında toplumun diğer kesimlerinin gelecek kaygısı yaşadığını kaydetti. 
     Sezer, vatandaşların, iktidarın yarattığı "karanlık tablodan" büyük kaygı duyduğunu savunarak, "Türkiye karanlığa değil, aydınlığa gidecek. Aydınlığa gitmesi için çalışacak vatanseverleri ve demokratik solcuları vardır" diye konuştu. 
     "Basının hükümete büyük destek verdiğini" savunan Sezer, buna rağmen hükümetin basının da sesini kısmaya çalıştığını belirterek, şöyle devam etti 
     "Hükümet TCK’da değişiklik yaparak, bir Abdülhamit sansürcülüğü getiriyor. Bununla birlikte muhalefetin, aynı anda sivil toplumun da sesini kısmaya çalışıyor. Bunu yaparken de her türlü olumsuzluğa karşı keskin muhalefet yapması gereken ana muhalefet partisi, bu yasanın çıkmasında kendisine destek oluyor. Yasayla da olsa baskıyla da olsa basını susturabilirler ama demokratik solcuları hiç susturamayacaklar. 
     1 Haziran’da bu baskı yasası yürürlüğe girdi. Ama gördüğünüz gibi 
     demokratik solun sesini kısamadılar." 
     
</TEXT>
</DOC>
