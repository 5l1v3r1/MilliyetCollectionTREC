<DOC>
<DOCNO> 352601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy19.html </URL>
<DATE> 2005/06/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Toplum 'dokunulmazlık kalksın' diyor, referanduma gitsinler 
</HEADLINE>
<TEXT>

     CHP Genel Başkanı Deniz Baykal, milletvekilliği dokunulmazlığı konusunu "ters yüz etmenin, değiştirmenin kolay olmadığını" ifade ederek, "Artık bu mücadele, bir parti mücadelesi olmaktan çıkmıştır ve toplumsal olay haline dönüşmüştür" dedi. 
     Baykal, milletvekili dokunulmazlıklarının kaldırılması amacıyla partisince başlatılan "Ey hükümet çık ortaya, hesap ver" kampanyası çerçevesinde, CHP kadın kollarının Yüksel Caddesi’nde oluşturduğu standı ziyaret ederek, kampanyaya destek imzası attı. 
     Deniz Baykal, imzayı attıktan sonra Yüksel Caddesi’nden yürüyerek, caddenin Atatürk Bulvarı’ndaki girişine geldi. 
     Yürürken vatandaşların sevgi gösterisinde bulunduğu Baykal, burada, bulvar üzerinde emlak dükkanı olan Sedat Apalak’ın ikram ettiği çayı içti. 
     Deniz Baykal, burada bir gazetecinin, "Bu kampanya sonucunda siyasilere dokunulabilecek mi " sorusu üzerine, dokunulmazlıkların kaldırılması konusunun önemli olduğunu söyledi. 
     Yıllardır dokunulmazlıkların kaldırılması mücadelesi verdiklerini ifade eden Baykal, bu konuda çok konuşmalar, açıklamalar yapıldığını, en son olarak seçim öncesinde televizyonda iki siyasi partinin genel başkanları olarak topluma söz verdiklerini, "Bunu çözeceğiz" dediklerini kaydetti. 
     
     "YAYGIN DESTEĞE SAHİP" 

     Baykal, aradan geçen 3 yıla yakın sürede, maalesef hiçbir ilerleme, hiçbir gelişme sağlanamadığını ifade ederek, şöyle konuştu 
     "Çok üzüntü verici. Ama bu durum bir umutsuzluğa yol açmamalıdır. 
     Kolay iş değil. Siyaset ve milletvekilliği, yargı karşısında daima bir dokunulmazlık güvencesi getirmiş ve buna alışmış pek çok çevre. Hatta sırf bunun için siyaset yapıp parlamentoya giren insanlar var. Bunu ters yüz etmek, değiştirmek kolay olmuyor. Biz bu mücadeleyi götürüyoruz. Ama artık bu mücadele, bir parti mücadelesi olmaktan çıkmıştır ve toplumsal olay haline dönüşmüştür. 
     Bu imza kampanyaları hep göstermelik olarak yapılır. Tesadüfen bir miktar insan imza atar. Ama bu kampanya gerçekten çok ciddi bir katılımı da beraberinde getirdi. Çok yaygın bir desteğe sahip. Her siyasi anlayıştan, toplumun her kesiminden insanlar, bir imzada ben atayım olsun bu iş, buna ihtiyaç var. Bu dokunulmazlık konusu çözülsün diye düşünüyor ve harekete geçiyor. Toplumun talebi, sesi bu. Bu konuda tereddütü olanlar, isterlerse referanduma gidebilirler. Her türlü toplumsal desteği kontrol etmek imkanı var. Ama maalesef olmadı, inşallah olacak." 
     
     "CHP VAR, GÖREVİNİ YAPIYOR" 

     Baykal, "Grup toplantısında, ’Damat Ferit Paşa gibi Başbakanlar da gördü bu ülke’ dediniz. ’Aynaya baksınlar’ diye bir yanıt geldi. 
     Damat Ferit, Sevr Anlaşması’nın altına imza koymuştu ve onun için ’ülkeyi sattı’ dediler. Şu anda durum benzeşiyor mu " sorusuna, "CHP benzeşmesine izin vermez, merak etmeyin. CHP var, görevini yapıyor. 
     Vatandaşlarımız huzur içinde olsunlar, rahat içinde olsunlar" yanıtını verdi. 
     
</TEXT>
</DOC>
