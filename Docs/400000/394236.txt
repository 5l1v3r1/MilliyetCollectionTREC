<DOC>
<DOCNO> 394236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/dunya/axdun01.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın firardaki sağ kolu El Duri öldü 
</HEADLINE>
<TEXT>


DIŞ HABERLER SERVİSİ 


Amerikan güçlerince aranmakta olan Irak'ın devrik lideri Saddam Hüseyin'in 1 numaralı yardımcısı İzzet İbrahim El Duri'nin öldüğü bildirildi. Saddam rejimi döneminde Devrim Komuta Konseyi Başkan Yardımcısı olan El Duri 63 yaşındaydı. Saddam'ın devrilmesinden sonra feshedilen Baas Partisi tarafından dün akşam yayımlanan bildiride, "Direnişin ve direnişçi mücahitlerin lideri, 11 Kasım Cuma günü dün ölmüştür" denildi. 

İsyanı yönetiyordu 
ABD Dışişleri Bakanı Condoleezza Rice sürpriz Irak ziyaretine başlarken duyurulan bildiride, İzzet El Duri'nin kendi eceliyle mi, yoksa çatışmada mı öldüğü belirtilmedi. El Duri, Irak'taki Amerikan güçlerine karşı sürdürülen isyan hareketini yönetmekle suçlanıyordu. ABD'nin 55 kişilik en çok arananlar listesinde 6. sırada bulunan ve aranmakta olan İzzet İbrahim'in başına 10 milyon dolar ödül konulmuştu. İzzet El Duri'nin kan kanserine yakalandığı belirtildi. Baas Partisi'nin Irak'ta yönetimi el geçirdiği 1968 darbesinde büyük rol oynayan El Duri, 1988'de 5000 Kürt'ün öldüğü Halepçe katliamı sırasında Kuzey Irak'tan sorumluydu. 1942'de doğan İzzet İbrahim, yüksekokul mezunu olmadığı ve askeri eğitimi bulunmadığı halde, Saddam tarafından korgeneral rütbesiyle silahlı kuvvetlerin komutan yardımcılığına da atanmıştı. 



</TEXT>
</DOC>
