<DOC>
<DOCNO> 368238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/yguven.html </URL>
<DATE> 2005/08/09/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kelle koltukta başkan 
</HEADLINE>
<TEXT>



Gel de Özhan Canaydın'a saygı duyma... Sezonun ilk maçı... Galatasaray taraftarı, tribüne art niyetle gelmiş. Protestoların mizanseni hazırlanmış, pankartlar yazılmış, roller dağıtılmış. Düdük çalmadan tepki 
"İstifa da bir hizmettir"... 
Doğru da, sezonun ilk maçında takıma pranga takmak nasıl bir hizmet acaba Nasıl ve kime .. 
Varsa bir itirazınız, maçı mı buldunuz 
Merak etmeyin kulübün önüne gidip ufak çaplı bir miting de yapsanız, medya sizi görürdü. Hem amacınıza ulaşırdınız, hem de takıma köstek olmamış, yeni hocayı dehşete düşürmemiş olurdunuz. 
Ayrıca erken gelen golle protesto alkışlarınızı kutlamaya dönüştürmek gibi bir saçmalık yaşamazdınız. 
Maç bitiyor, söz sayın Canaydın'da 
"Para verip içeri giren taraftarlarımızın herşeyi söylemeye hakkı var" Cümledeki zerafete bakın. 
Ne bedavacıların kışkırtmalarından behsediyor, ne kışkırtılanların kötü bir tuzağa düştüğünü söylüyor, ne de protestonun yeri ve zamanını kınıyor... 
Ama hepsini birden zarifçe ortaya koyuyor. 
"Devletin talimatlarını uyguluyoruz, tepkilere alışacağız". 
Eyyamsız, ödünsüz, korkusuz laflar bunlar. 
Futbolun "bekası" için kellesini ortaya koymaktan çekinmeyen bir yönetici tavrı. 
Evet... Canaydın yönetimi iyi transferler yapamadı. Pires'i alamadı. Sahip Som'a para kaptırdı. Şampiyonlar Ligi'ne giremedi. Ada, stat, Bülent sorunları var. Cepte metelik nanay... 
Hepimiz eksikleri eleştiriyoruz. 
Lakin şu duruşu alkışlamaya engel mi bunlar 
Size bir şey söyleyeyim mi... Dostu da düşmanı da "Canaydın kalitesi"nin farkında. Aynı koşullarda onun yerinde başkası olsa, o pankartları evinin duvarından okur, sokaklarda dolaşamazdı inanın. 

Sergen ile 'empati' 

Bir yorumcu olarak hayatımda en kolay "empati"yi Sergen ile kurabiliyorum. Adeta ne söyleyeceğini, nasıl davranacağını önceden anlıyabiliyorum tepkilerini kestirebiliyorum kendimi onun yerine koyarak. 
İyi midir, kötü müdür bilemem... 
Ama Sergen'in yöneticilerle "20 gol atayım 200 milyar verin" şeklindeki şaka yollu pazarlığını okuyunca, "Ben bunu yazmıştım" dedim kendi kendime. Aradım buldum. Aşağıda tekrarlıyorum. Okuyun, haklı olup olmadığıma siz karar verin 
"Sergen kumarı 
Sergen bu işte .. Yönetim odasına giriyor. Önüne uzatılan mukaveleyi okumaya bile gerek duymadan imzalıyor. 
Biliyor ki, biraz form tutacak kadar dişini sıkarsa, attığı imzanın üzerindeki rakamın değeri yok. 
Alır taşır takımı. Önüne servet dökerler. 
Yapamazsa, okumadan imzaladığı mukavelede yazan rakam her ne ise o bile fazla. 
Sergen kendini biliyor. Olay kendi kafasında başlayıp bitiyor. 
Yoksa, yetenek, zeka, ustalık... Onları aşmış. 
Nasihate de ihtiyacı yok. Mücadelesi kendi nefesi ile. 
Peki Beşiktaş'ın yaptığı doğru mu 
Elbette... Söz konusu olan Sergen ise, 300 bin dolarlık kumar oynayacaksın. İnanmayan Sergen'e sorsun balıklama girerdi o böylesi bir iddiaya. 
Ya tutarsa. 

Terim-Dilmen 'savaşı' .. 

Bugüne kadar her programını ilgi ile izleyen, "ölçü" konusunda çekinceleri olsa da genelde takdir eden bir vatandaş olarak, Telegol'e ve Serhat Ulueren'e bir mesajım olacak... 
Bir şikayet... Daha doğrusu bir tespit 
Sevgili Telegol madem ki "perhizdesin", lahana turşusu yemeyeceksin... 
İkisi birden olmaz efendim .. 
Ya agresifsin ya da tavşan tersi... 
Madem ki sert ve eleştirel tavrını terk ettin, muhalefet yerine düzene uygun formatı tercih ettin o zaman dosya mosya hazırlamayacaksın. 
Hazırladığın dosyada sert cümleler varsa aslında yok ya kendi programında tekzip edip "çok önemli değil" demeyeceksin. 
"Tatilde haberleri çıktı, çok merak ettim kendisine sormak istedim" şeklinde, son suyuna "vernel" atmayacaksın haberinin. 
"Kronik Milli Takım hocası düşmanı" imajı istemiyorsan, Fatih Terim eleştirilerini yok edeceksin. Eleştireceksen, hakkını vereceksin. Ötekiler gibi boş konuşmayacaksın. 
Bağımsız ve sert olduğunu iddia eden bir programsan, programın yarısını pansumanla geçirmeyeceksin. 

Telegol - Teleofsayt 
Bir hafta boyunca Rıdvan Dilmen - Fatih Terim savaşı ilan edip, aynı programın içinde Rıdvan Dilmen - Fatih Terim dostluğuna katkıda bulunmak gayreti Telegol'e yakışmadı. 
Keşke geçtiğimiz sezonun çılgın dosyalarından alıntılar koysalardı bu dosya yerine. 
Keşke lahana turşusu yer gibi yaparak perhizi gölgelemeye çalışmasalardı. 
Ben bir vatandaş olarak, her belgeli muhalefetinde nasıl desteğimi esirgemediysem, sezonun bu ilk Pazar gecesinde boş geçen saatlerimi helal etmiyorum Telegol'e. 
O kadar şaşırdım ki .. Sevgili Ulueren'in kendi programına bağlanıp transfer haberi veren kendi muhabirini bile "Ben imza atılmadan inanmam" diye ortada bırakmasının elbette nedenleri olmalıydı. 
Sevgili Serhat... Devlet kontrolüne geçmiş ve satılmayı bekleyen bir kanalda hangi politikaların döndüğünü bilemem. Ancak bildiğim tek şey bu senin tarzın değil. Varsa yukarılardan bir baskı, al bu şikayetimi koy önlerine. 

'Deli' deyip geçme 

Ekranlardaki "spor programı yarışında" transfer, gerilim ve para o kadar büyüdü ki, programların kendisi haber haline geldi. 
Pazartesi gecesi ateşini sonra yazarım ama Pazar'ın yıldızı "Köyün Delisi"ydi... Yani Bilgin Gökberk'li Stadyum... 
Sevgili Bilgin istediği kadar kendisine "deli" desin, TRT'nin bol bulamaç maç görüntüleriyle zenginleşen programa "yıldız" olunca her halde döndü köşeyi... 
Sordum inkar etti .. 
Lakin yakında çıkar meydana. Ya Hıncal Uluç usta yazar "TRT Bilgin'e şu kadar para veriyor, vakti zamanında ben taksi parasına program yapıyordum" diye... Ya da Bilgin, Ranch Rover'ının modelini yükseltir o zaman anlarım. 
Şaka bir yana, Erdoğan Arıkan'ın yönettiği, Serdar Çakman'ın "son karar"ları verdiği programa hemen ısınıverdim ben. Belki de Bilgin'i çok iyi tanıdığımdan ve ne demek istediğini bildiğimden. 
İlerleyen haftalarda Erdoğan Arıkan da Bilgin'in "derin" esprilerine en azından mimikleriyle katılırsa, henüz Bilgin'e yabancı olanların da konsantrasyonu artar. Biliyorsunuz artık her programda efekt var. İzleyici bu kolaylığa alışmış. Üzülecek ve gülünecek işaretleri bile ekrandan bekliyor. Erdoğan Arıkan, TRT geleneği ile Özhan Canaydın tarzında durunca, "deli ile dahi" arası tespitler havada kalıyor. 



</TEXT>
</DOC>
