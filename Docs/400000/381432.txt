<DOC>
<DOCNO> 381432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonyas02.html </URL>
<DATE> 2005/09/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiltere'de estetik ameliyatına talep arttı... 
</HEADLINE>
<TEXT>

     İngiltere'de estetik ameliyatı olmayı planlayanların oranının ikiye katlandığı, kadınların yarısı, erkeklerin dörtte birinin en az bir estetik müdahaleye gerek duyduğu açıklandı. 
     Estetik ameliyatı yaptırmak isteyenleri en çok ''genç kalma, genç görünme'' arzusunun etkilediğini belirten araştırmacılar, ''Güven duygusu kazanma arzusuyla yeni bir sevgili bulma umudu ameliyatların ardındaki en önemli nedenleri oluşturuyor'' dedi. 
     Şimdilik sadece zenginlerin estetik ameliyatı isteklerini yerine getirebildiğine dikkat çeken araştırmacılar, 2 bin kişiyle yaptıkları yüz yüze anketlerde, İngilizlerin yarısından fazlasının hem kendilerinin hem de eşlerinin görüntüsünden memnun olmadıklarını ve estetik ameliyata ihtiyaç duyduklarını söylediklerini kaydetti. 
     YouGov adlı araştırma kurumunun anketine göre, İngilizlerin dörtte üçü, daha genç ve güzel görünmenin kariyerlerine katkı sağlayacağını düşünüyor. Katılımcıların yüzde 56'sı da 10 yaş daha genç görünme hayali kuruyor. 
     Katılımcıların çoğu genç ve güzel görününce arkadaş bulmanın kolaylaşacağına inanıyor. 
     İngiltere'de en ucuz estetik ameliyatın 3.500 sterline, en pahalısının ise 12.000 sterline mal olduğu belirtiliyor. 
     
</TEXT>
</DOC>
