<DOC>
<DOCNO> 363058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko10.html </URL>
<DATE> 2005/07/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Merkez Bankası döviz rezervi 40.1 milyar dolardan döndü... 
</HEADLINE>
<TEXT>

     Merkez Bankası’nın 8 Temmuz itibariyle 40.1 milyar dolara çıkarak rekor kıran döviz rezervi geçen hafta 114 milyon dolarlık azalmayla 40 milyar dolara geriledi. 
     ANKA’nın Merkez Bankası verilerinden yaptığı hesaplamaya göre, döviz rezervi 15 Temmuz itibariyle 39 milyar 959 milyon dolar olarak gerçekleşti. Döviz rezervi Hazine’nin uluslararası piyasalara haziran ayı sonunda yaptığı 650 milyon Euro’luk yaklaşık 780 milyon dolar 
     borçlanmanın 6 Temmuz’da hesaplara girmesiyle 8 Temmuz itibariyle 40 milyar 73 milyon dolara kadar çıkmıştı. Bankanın 1 milyar 631 milyon dolar olan altın mevcutlarında ise bir değişiklik yaşanmadı. Döviz rezevri ve altın mevcutlarının toplamından oluşan brüt rezerv ise 41 milyar 704 milyon dolardan 41 milyar 590 milyon dolara geriledi. 
     
     DÖVİZ FAZLASI AZALDI 
     Merkez Bankası’nın dış varlıkları geçen hafta 110 milyon dolar azalarak 43 milyar 7 milyon dolara gerilerken, döviz yükümlülükleri ise 1 milyon dolarlık artışla 35 milyar 144 milyon dolara çıktı. Bankanın döviz pozisyonundaki fazla ise 263 milyon dolarlık azalmayla 8 milyar 609 milyon dolara geriledi. 
     
</TEXT>
</DOC>
