<DOC>
<DOCNO> 368936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko32.html </URL>
<DATE> 2005/08/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Coşkun Önüne gelen istediği yerde hipermarket açmasın 
</HEADLINE>
<TEXT>

     Sanayi ve Ticaret Bakanı Ali Coşkun, herkesin istediği yerde hipermarket açmasını engelleyecek yasal düzenlemelerin Ekim ayında Meclis'e sevk edileceğini söyledi. 
     Bakan Coşkun, İzmir Esnaf ve Sanatkarlar Odaları Birliği'ni İESOB ziyaret ederek esnaf odaları başkanlarıyla toplantı yaptı. Bakan Coşkun, burada yaptığı konuşmada, ekonomide son 3 yılda yaşanan değişimleri anlatarak, enflasyon, faiz ve diğer ekonomik göstergelerdeki iyileşmelere rağmen faiz ödemeleri nedeniyle devletin yatırımlara ve esnaf desteklerine yeteri kadar destek ayıramadığını ifade etti. 
     Devletin demokratik değil, bürokratik bir cumhuriyet haline geldiğini, devlet yapısındaki hantallığın AB süreciyle de açıkça ortaya çıktığını dile getiren Coşkun, tek başına iktidar olmalarına rağmen, tek başına hükümet etme sevdasında olmadıklarını kaydetti. 
     Esnafın kullandığı kredi faizlerinin düşürüldüğünü ve geçen 2.5 yılda 3.5 katrilyon liralık kredi kullandırıldığını belirten Coşkun, kredi faizlerini yüzde 10'ların altına çekmeyi hedeflediklerini söyledi. 
     Geçen sene yaşanan hızlı büyüme neticesinde elde edilen moral ortamının, banka kredi kartlarından zarar gördüğünü dile getiren Coşkun, şöyle konuştu 
     ''Sokakta adeta reklam kağıdı dağıtır gibi banka kredi kartı dağıtılması neticesinde maalesef bir heves ve gösteriş ekonomisine sürüklendik. Bunu birden bire kesmemiz mümkün değil. Şimdi Bankalar Yasası ile tedbir getirdik. Yeni dönemde yürürlüğe girecek.'' Bakan Coşkun, son dönemde piyasada yaşanan daralmada kredi kartlarına borçlanan tüketicilerin zaruri ihtiyaçlarını kısmasının ve Merkez Bankası'nın emisyonu daraltmasının etkili olduğunu ifade etti. Merkez Bankası'nın özerk bir yapıda olduğunu, hükümet olarak müdahale edemediklerini, ancak ''telkinlerine rağmen'' enflasyon tekrar olumsuz yönde etkilenir kaygısıyla emisyonun daraltıldığını kaydeden Coşkun, ''Piyasadaki para vücutta dolaşan kan gibidir. Bir yeri boğduğunuz, kıstığınız zaman orada hastalık belirir. Onun için Mayıs ayı sonuna kadar emisyon daralması piyasada sıkıntı doğurmuştur'' dedi. 
     
     HİPERMARKET YASASI 

     Esnaf temsilcilerinin Hipermarket Yasası'nın bir an önce çıkarılmasını talep etmesi üzerine Bakan Coşkun, geçen dönemde AB uyum yasaları nedeniyle hazırlanan tasarının Meclis'e indirilemediğini, tatilden istifade ederek yeni bir yasa tasarısı hazırlandığını söyledi. 
     Bakan Coşkun, şunları söyledi 
     ''Biz yabancı sermayeyi sadece pazar satın alan sermaye olarak görmek istemiyoruz. Türkiye'ye teknoloji getiren ihracatla döviz kazandıran, istihdam, yatırım sağlayan, ithalatı ikame ederek döviz tasarrufu sağlayan ve doğrudan yatırımcı olarak görmek istiyoruz. Büyük mağazalar başlangıçta sadece pazara ortak olan kesim olarak girdiler. 
     Çıkaracağımız yasanın AB standartlarına uygun olmasını istiyoruz. Önüne gelen istediği yerde hipermarket açmasın. Eğer şehir planında büyük mağaza kurulması için yer belirlenmişse, yasa ve yönetmeliklere uygunsa oraya kursun. Ama değilse yoğun şehirleşmenin olduğu, esnafın iş yaptığı, trafiği aksatacak yerde kurulmasını önleyecek ciddi bir yasa tasarısı hazırlamış durumdayız. İnşallah Ekim ayında sevk edeceğiz ve bu yasayı çıkaracağız.'' Bakan Coşkun, esnaf temsilcileri, Ekim ayında yapılacak esnaf odaları seçimlerinin sicil yenileme işlemlerinin yetişmemesi nedeniyle ertelenmesini talep ettiler. 
     
     ''SEÇİM TARİHİ YASAYLA BELİRLENDİ'' 

     Bakan Coşkun, seçim tarihinin yasayla belirlendiğini, ertelemenin mümkün olmadığını söyledi. 
     Yasayla belirtilen seçim sürecinin kısa olduğunu, hazırlık sürecinde odaların sıkıntı yaşayacağını Meclis'te ve AK Parti Grubu'nda anlatmasına rağmen verilen kararın bu yönde gerçekleştiğini ifade eden Coşkun, esnaf temsilcilerinin ''Bakanlar Kurulu isterse seçimleri 1 yıl erteleyebilir'' önerisini Bakanlar Kurulu'na götüreceğini belirtti. 
     Bakan Coşkun, esnaf temsilcilerinin Haziran ayında yürürlüğe giren 62 sayılı esnaf yasasının bazı maddelerinde değişiklik talep etmesi üzerine, ''Yasalar değişmez diye bir şey yok. Kutsal bir madde değil. Esnaf, toplum, millet için doğru olan neyse yaparız. Bundan dolayı endişeli olmayın. Uygulamadaki aksaklıkları da düzeltiriz'' dedi. 
     İESOB Başkanı Mehmet Ali Susam, yasanın çıkarılması sürecinde Parlamento'da esnaf kesimine hoşgörü ve iyi niyet gösterilmediğini öne sürerek, bu yasanın tekrar düzenlenmesini talep ettiklerini kaydetti. 
     
</TEXT>
</DOC>
