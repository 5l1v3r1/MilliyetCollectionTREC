<DOC>
<DOCNO> 379285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur20.html </URL>
<DATE> 2005/09/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yalova Emniyet Müdür Yardımcısı darp edildi 
</HEADLINE>
<TEXT>

     Yalova Emniyet Müdür Yardımcısı Osman Özcan, akrabasını yolcu etmek için beklediği akaryakıt istasyonunda darp edildi. 
     Alınan bilgiye göre, üzerinde üniforması bulunan Özcan 57 , Yalova-Bursa karayolu Migros mevkiindeki akaryakıt istasyonunda bir yakınını Bursa’ya yolcu etmek için beklerken, yolcu almak için duran otobüsün istasyonun önünü kapattığını öne süren istasyon görevlisi E.I 22 , otobüs sürücüsü ile tartışmaya başladı. 
     İstasyon görevlisi E.I, tartışma sırasında araya girerek kendisini yatıştırmaya çalışan Özcan’ı darp etti. 
     Özcan’a, Yalova Devlet Hastanesi’nde yapılan muayene sonucu "10 günlük iş göremez raporu" verildi. 
     Gözaltına alınan zanlının, sorgulamasının ardından "Görevli, resmi üniformalı kamu görevlisini kasten yaralama" suçundan sevk edildiği nöbetçi mahkemece serbest bırakıldığı bildirildi. 
     Bu arada, olayın ardından istasyona gelen güvenlik güçlerine, E.I’yı polis merkezine götürdükleri sırada müdahale eden ve daha sonra kaçan istasyon sahibi E.A’nın 22 arandığı belirtildi. 
     
</TEXT>
</DOC>
