<DOC>
<DOCNO> 360663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun21.html </URL>
<DATE> 2005/07/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Talat KKTC'ye doğrudan uçuşlar için çalışmalar devam ediyor... 
</HEADLINE>
<TEXT>

     KKTC Cumhurbaşkanı Mehmet Ali Talat, Ercan Havaalanı'na doğrudan uçuşlar yapılması yönündeki çalışmaların devam ettiğini söyledi. 
     Azerbaycan'ın konu üzerinde ciddi olarak durduğunu kaydeden Talat, fiili uygulama için zamana ve planlamaya ihtiyaçları bulunduğunu, şu sıralarda bunun yapıldığını bildirdi. 
     Talat, bir heyeti kabulü sırasında, bir gazetecinin, Azerbaycan Cumhurbaşkanı İlham Aliyev'in, ''KKTC'ye doğrudan uçuşlar başlatacakları ve bir grup Azeri işadamının en kısa sürede adaya gönderileceği'' yönündeki açıklamasını anımsatarak, bu konuda gelişme olup olmadığını sorması üzerine şunları söyledi 
     ''Çalışmalar devam ediyor. Tabii uygulama hem hazırlık gerektirir, hem de planlama gerektirir. Dolayısıyla şu sıralarda o yapılmaktadır. Açıklamayı biliyoruz. Ciddi olduğunu da biliyoruz. Yine bir soru üzerine, 'Uygulamayı görelim' demiştim. Gerçekten ciddi olarak konu üzerinde duruyor Azerbaycan tarafı da. Dolayısıyla ben sonucun olumlu olacağını düşünüyorum. Ama fiilen uygulamada ise, zamana ve planlamaya ihtiyacımız var. Ama ciddi olarak çalışılıyor.'' Talat, ''Çalışmaların tamamlanması için öngörülen bir tarih var mı'' sorusu üzerine de, ''Öngörülen tarih var, ama onu gerçekleşmeye yakın konuşalım. Çünkü öngörü, eğer ertelenirse başka durumlara yol açabilir'' dedi. 
     
     "KAYIT DIŞI YAŞAMIN KAYIT ALTINA ALINMASI İNSANİ BİR OLAYDIR" 

     KKTC Cumhurbaşkanı Mehmet Ali Talat, "kayıt dışı yaşamın kayıt altına alınmasının insani bir olay olduğunu" söyledi. 
     Cumhurbaşkanı Talat, KKTC'deki Hataylılar Kültür ve Dayanışma Derneği heyetini kabulünde yaptığı konuşmada, 1 Temmuz'da yürürlüğe giren yeni Muhaceret Yasası'nın kendisinin başbakanlığı döneminde hazırlandığını ve o dönemde, uygulamada kendilerine yardımcı olması için Türkiye ile protokol imzaladıklarını anımsattı. 
     Emeğin gerçek hakkının alınabilmesi için kayıt dışı yaşamın sona ermesi gerektiğini ifade eden Talat, yeni uygulamanın, yeterli ücreti, insanca yaşama koşullarını, sağlık ve işsizlik sigortasını, Türkiye'ye dönüşte oradaki sosyal sigortalar sisteminden yararlanmayı öngördüğünü belirtti. 
     Çok sayıda kayıt dışı yaşam olduğunu, kaçak işçileri önlemeye çalışırken kaçak işyerlerinin de tespit edildiğini kaydeden Talat, "Dolayısıyla bu ülkeye çok hayırlı bir iş yapıldı" dedi. 
     Ocak ayından itibaren, Muhaceret Yasası'nın temmuz başında uygulamaya gireceğinin sürekli olarak açıklandığını, ancak insanların aldırmadığını ifade eden Talat, "Uygulamaya gireceğine inanılmadı, uygulama başlayınca da panik başladı" dedi. 
     
</TEXT>
</DOC>
