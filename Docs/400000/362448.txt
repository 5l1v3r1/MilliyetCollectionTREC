<DOC>
<DOCNO> 362448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy21.html </URL>
<DATE> 2005/07/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ecevit, Vahdettin tartışmasını sürdürdü Zamanı gelince açıklanmalı 
</HEADLINE>
<TEXT>

     Vahdettin tartışmasını sürdüren Bülent Ecevit, Atatürk’ün, sadrazam ve padişahın bilgisi ve onayı olmadan Ankara’ya gitmesinin mümkün olmadığını söyledi. 
     Evinde düzenlediği basın toplantısında konuşan ve zamanı geldiğinde tarihle igili bazı gerçeklerin kamuoyuna açıklanması gerektiğini söyleyen Ecevit, "Atatürk, padişahın ve sadrazamın bilgisi ve onayı olmasaydı Ankara’ya gidemezdi" dedi. 
     Sevr Antlaşması’nın altında padişahın da Damat Ferit’in de imzasının bulunmadığını belirten Ecevit, Sevr konusunda bir belirsizliğin olduğunu söyledi ve tarihçilerin bu konuda daha çok ve derinlemesine araştırmalar yapması gerektiğini ifade etti. 
     Tevfik Paşa’nın başından beri milli harekete destek verdiğini de sözlerine ekleyen Ecevit, "Tarihle ilgili bu tür gerçekleri bilmenin ne Cumhuriyet’e ne de başka bir kimseye zararı dokunmaz" dedi. 
     Ecevit, Süleyman Demirel’in bu konuda yaptığı açıklamalar hakkında fikrinin sorulması üzerine de "Demirel’in taktiklerini bildiğim için beni şaşırtmadı. 
     Başından beri beni zor durumda bırakacak açıklamalar yapıyor ve sanırım bazı gazetecilerden de bu konuda destek talep ediyor" diye konuştu. 
     Bir gazetecinin "Atatürk Nutuk’ta Vahdettin’i sert bir biçimde suçluyor. Eğer padişah, Mustafa Kemal’i gerçekten destekleseydi Atatürk niçin Nutuk’ta bu ifadelere yer verdi " sorusuna da Ecevit, "Atatürk Vahdettin’le bazı konularda fikir ayrılığına düşmüş olabilir. Geçmişi fazla karıştırmanın yararı olacağını sanmıyorum" şeklinde yanıt verdi. 
     
     "BİZİM İÇİN TÜRKİYE NEYSE KIBRIS DA ODUR" 
     Açıklamalarında Kıbrıs konusuna da değinen Ecevit, Kıbrıs’ta sadece üç garantör olduğunu hatırlattı ve diğer ülkelerin Kıbrıs konusunda söz haklarının olmadığını söyledi. Türkiye’nin Kıbrıs’a yönelik desteğinin devam etmesi gerektiğini söyleyen Ecevit "Ancak bu destek önündeki en büyük engeller ne yazık ki dost ve müttefik ülkelerden geliyor" dedi. Ecevit ayrıca "Bizim için Türkiye neyse Kıbrıs da odur. Aramızda hiçbir ayırım yoktur" dedi. 
     Ecevit, AKP Hükümetini de Kıbrıs konusunda AB’nin dayatmalarına boyun eğmekle suçladı ve Kıbrıs konusunda hiçbir ödün verilmemesi gerektiğini söyledi. Ecevit, bu konuda verilecek ödünleri Türk halkının kabul etmeyeceğini de sözlerine ekledi. 
     "AB başka hiçbir işi kalmamış gibi her oturumunda Kıbrıs konusunu tartışıyor" diyen Ecevit. AB’nın kendi kamuoyunu birliğin içindeki tatışmalardan uzak tutmak için Kıbrıs konusuna gereğinden fazla ilgi gösterdiğini söyledi. 
     Ek Protokolün imzalanması konusunda da konuşan Ecevit, Kıbrıs’ta aslında çözüme ulaşıldığını söyledi ve "Şu anda orada iki ayrı dil, iki ayrı kültür ve iki ayrı din vardır. 
     Kıbrısta iki ayrı devlet vardır" dedi. 
     
</TEXT>
</DOC>
