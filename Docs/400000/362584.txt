<DOC>
<DOCNO> 362584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/guncel/gun02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
N zım'daki çok yoğun aşkı hissediyorsunuz 
</HEADLINE>
<TEXT>


Ailesinin kökleri Türkiye'de bulunan Yunanistan'ın ünlü seslerinden Aliki Kayaloğlu, N zım Hikmet'in şiirlerini İstanbul'da seslendirecek 

Aslı Onat 

12 yıl birlikte çalıştığı Mikis Theodorakis'in ve Yunanistan'ın Thedorakis'le birlikte en önemli bestecisi sayılan Manos Hadjidakis'in bestelerini seslendirerek ün kazanan Aliki Kayaloğlu, Adalar Festivali kapsamında bugün saat 20.30'da Büyükada Kültür Evi'nde Enka Kültür Vakfı'nın etkinlikleri kapsamında da 22 Temmuz saat 21.15'te İstinye'deki Enka Kültür Vakfı Amfitiyatrosu'nda sahne alacak. 
Daha önce de Türkiye'de konserlere katılan sanatçının, soyadından da anlaşılabileceği gibi Türkiye ile bir aile bağı var. Kayaloğlu, konserleri öncesinde sorularımızı yanıtladı. 

Trabzon ve İzmir'den 
Kayaloğlu soyadı nereden geliyor 
Anneannem Trabzonlu, babaannem İzmirliydi. 1923'te Türkiye'den Yunanistan'a göç etmişler. İstanbul'da vereceğim iki konserdeki şarkıları onlar için de söyleyeceğim. Burada olmaktan dolayı çok mutluyum. Şimdiye kadar Türkiye'de pek çok konsere katıldım. Bu kez ilk kişisel konserlerimi vereceğim. 
Konserlerimde Manos Hadjidakis ve onun eseri 'Reflections'ı , Theodorakis ve diğer Yunanlı müzisyenler tarafından bestelenmiş olan, Elitis, Kavafis, Lorca, N zım Hikmet ve Sappho'ya ait şiirleri seslendireceğim. Ayrıca Hadjidakis'in aşkın yüzlerce yıllık öyküsünü anlattığı "Magnus Eroticus"u Türkiye'de ilk kez söyleyeceğim. 

Hadjidakis'in hayatınızda özel bir yeri var... 
Kariyerime 1982 yılında Theodorakis ile başladım. Onunla çalışmak, benim için büyük bir hayaldi ve çok faydalı bir tecrübe oldu. Birlikte pek çok konser verdik. 
Theodorakis'ten sonra yaşamıma giren Hadjidakis, müzik çalışmalarının yanı sıra hayat felsefesi ve duruşuyla beni çok etkiledi. Daima gençlere şans tanınmasından yanaydı. "Reflections", hayata veda etmeden önce yaptığı son çalışma oldu. Eserin sözlerini Yunanistan'ın en ünlü şairlerinden Yannis Ritsos yazdı. 

N zım'ı seviyorum 
Repertuvarınızda yer alan N zım Hikmet şiirleri için neler hissediyorsunuz 
Şarkı, benim için sözdür. N zım'ın şiirlerini çok seviyorum ama ne yazık ki repertuvarımın tamamını onun yazdığı şiirlere ayıramıyorum. N zım'ın şiirlerinde, onun insan olarak ne kadar şefkatli bir yapıya sahip olduğunu hissedebiliyorsunuz. Özellikle eşi Piraye'ye yazdığı şiirlerde, ona olan aşkı ve şefkati çok yoğun bir şekilde hissediliyor. 
N zım'ın eserlerinin tümünü bildiğimi söyleyemem. Ama pek çok şiirini Ritsos'un Yunancaya yaptığı çevirilerden okudum. 

Daha önce katıldığınız konserlerde Türkiye'deki izleyici kitlesi hakkında nasıl izlenimler edindiniz 
Çok sıcak bir seyirciyle karşılaştım. Şu anda çok heyecanlıyım. Söyleyeceğim şarkılarla onlarla iletişim kurabilecek miyim diye düşünüyorum. Konserlerimin yalnızca şarkılarla sınırlı kalmayan özel bir paylaşım olmasını diliyorum. 


</TEXT>
</DOC>
