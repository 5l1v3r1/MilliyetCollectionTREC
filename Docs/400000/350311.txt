<DOC>
<DOCNO> 350311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko16.html </URL>
<DATE> 2005/06/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Erdemir'e yabancılardan yoğun ilgi.... 
</HEADLINE>
<TEXT>

     Erdemir'deki yüzde 46,12'lik kamu payının blok satışına yönelik çıkılan ihaleye, yabancı firmaların büyük ilgi gösterdiği öğrenildi. 
     Şu ana kadar Erdemir özelleştirilmesine ilişkin ihalede 9 adet şartname satıldı. 
     Bunlardan 3'ü yerli gruplar tarafından alınırken, 6 şartnamenin ise yabancı yatırımcılar tarafından satın alındığı belirtildi. 
     Bu firmaların Kore, ABD, Fransız Arcelor ve İngiliz menşeli olduğu ifade edilirken, Rusya'dan da 2 yatırımcı grubun şartname aldığı kaydedildi. 
     Şartname ve tanıtım dokümanının 30 Mayıs tarihinde satışa çıktığı ve ön yeterlilik için 8 Temmuz'a kadar başvuru şansı olduğuna işaret eden yetkililer, şartname alan yatırımcı sayısında artış olacağına vurgu yapıyor. 
     Öte yandan Erdemir'de ''altın hisse'' uygulamasına gidilecek. Erdemir'i alacak yatırımcı grubu, sermayenin yüzde 3.17'sine tekabül eden Türkiye Kalkınma Bankası'na ait hisseleri de, ihale şartnamesi gereği alacak ve toplam satış yüzde yüzde 49.29'u bulacak. 
     
     İHALE SÜRECİ 
     Ayrıca ön yeterlilik için son başvuru süresi 8 Temmuz olarak belirlenirken, İdare, bunu takip eden 5 işgünü içinde değerlendirmeyi yapacak. 
     Ön yeterlilik alan firmalar, 25 Temmuz 2005-09 Eylül 2005 tarihleri arasında elektronik ortamda bilgi odası sürecine dahil olabilecek. 
     40 milyon dolar geçici teminatın alınacağı ihalede, son teklifler 26 Eylül 2005 günü saat 16.00'ya kadar verilebilecek. 
     
</TEXT>
</DOC>
