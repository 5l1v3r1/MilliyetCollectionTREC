<DOC>
<DOCNO> 357920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylülerden TAYAD'lılara taş 
</HEADLINE>
<TEXT>


ÜMİT KILIÇ Ardahan DHA 

Adalet Bakanlığı önünde vurularak öldürülen DHKP-C'li canlı bomba Eyüp Beyaz 25 , Ardahan'ın Çıldır ilçesi Gölbelen köyünde toprağa verildi. Baba Ilgar Beyaz'la yakınlarının teslim aldığı cenaze saat 06.00'da köye getirildi. Jandarma, cenazeyi takip eden TAYAD'lıların bulunduğu konvoyu, köye 1.5 kilometre uzaklıkta durdurdu. 
Beyaz'ın cenazesi, evinin önünde kurulan bir çadıra götürülerek yıkandı. Beyaz'ın köy meydanındaki cenaze namazına yaklaşık 60 kişi katıldı. İmam Davut Akpınar, cemaate "Merhuma hakkınızı helal ediyor musunuz " diye sormadı. 
Güvenlik güçleri, cenazenin toprağa verilmesinin ardından köye girerek başsağlığı dilemek isteyen TAYAD'lılara bir süre sonra izin verdi. 
Muhtar ve köylülerin karşı çıkmasına rağmen Gölbelen'e gelen TAYAD'lılar arasında bulunan Cengiz Karakaş gözaltına alındı. Örgüt üyesi olmak suçundan hüküm giyen Karakaş'ın, erken tahliye edildiği gerekçesiyle arandığı bildirildi. Ayrıca Ankara'dan geldiği belirtilen ve arandığı kaydedilen öğrenci Mehmet Yaşar da gözaltına alındı. 
"Bedel ödedik, bedel ödeteceğiz" sloganları atan TAYAD'lı grup araçlarına bindiği sırada köylülerin tepkisiyle karşılaştı. Bir grup, TAYAD'lıları taş yağmuruna tuttu. Araçlarının camları kırılan TAYAD'lılar tepkinin daha da artması üzerine uzaklaştı. 
Adliyeye sevk edilen Karakaş ve Yaşar da, savcı tarafından ifadeleri alındıktan sonra serbest bırakıldı. 


</TEXT>
</DOC>
