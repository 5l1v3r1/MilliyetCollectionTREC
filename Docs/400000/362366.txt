<DOC>
<DOCNO> 362366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun38.html </URL>
<DATE> 2005/07/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Saldırılar korkutmadı, Fransız turistlerin ilk tercihi Türkiye... 
</HEADLINE>
<TEXT>

     Kuşadası'nda hafta sonunda düzenlenen bombalı saldırının, Türkiye'ye tatile gidecek Fransız turistleri etkilemediği bildirildi. 
     Türkiye'nin Paris Turizm ve Tanıtma Müşaviri Serpil Varol, ''bombalı saldırının Fransız turistlerin daha önce yaptırdıkları rezervasyonları etkilemediğini'' söyledi. 
     Varol, ''patlamanın olduğu gün Türkiye'ye turist götüren Paşa Tur'dan üç, Marmara Tur'dan ise iki Fransız turistin rezervasyon iptali yaptığını, bunun dışında bir iptalle karşılaşılmadığını'' belirtti. 
     ''Türkiye'ye turist götüren Club Med'in de rezervasyon iptaliyle karşılaşmadığını'' kaydeden Varol, ''Fransız tur şirketinin Meksika'daki doğal felaketin ardından özellikle bu ülkedeki rezervasyonlarının önemli ölçüde iptal edildiğini'' bildirdi. 
     
     HEDEF BİR MİLYON 
     Serpil Varol, ''Fransa'dan 2005 yılında Türkiye'yi 1 milyon turistin ziyaret etmesini hedeflediklerini'' söyledi. 
     Türkiye'ye Haziran ayında giden turist sayısının 300 bine yaklaştığını kaydeden Varol, Temmuz ayında da önemli artış beklediklerini belirtti. 
     Fransız Tur Operatörleri Birliği'nin STO son araştırmasına atıfta bulunan Varol, dış ülkelere yönelik organize turlarda, talep artış hızı itibariyle Türkiye'nin ilk sırada yer aldığını belirtti. 
     Varol, organize turlarla Türkiye'ye giden turist sayısında yüzde 33'lük artış olduğunu hatırlatarak, geçen yıl 548 bin olan turist sayısının bu yıl 1 milyona yaklaşmasını zor bir hedef olmayacağını söyledi. 
     AB ülkelerinden geçen yıl Türkiye'ye en çok ziyaretçi gönderen ülke sıralamasında Almanya birinci, İngiltere ikinci, Hollanda üçüncü, Fransa ise dördüncü sırada yer aldı. 
     
</TEXT>
</DOC>
