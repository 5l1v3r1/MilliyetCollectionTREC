<DOC>
<DOCNO> 394235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/dunya/adun.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon tamam 
</HEADLINE>
<TEXT>


Almanya'da Hıristiyan Birlik partileri ile Sosyal Demokratlar 'büyük koalisyon' kurulması için haftalardır sürdürdükleri görüşmeler sonucunda hükümet programı üzerinde anlaşma sağladılar 

DIŞ HABERLER SERVİSİ 


Almanya'da 18 Eylül'de yapılan erken genel seçimde, 2 büyük partiden hiçbirinin hükümet kuracak çoğunluğu elde edememesi üzerine gündeme gelen büyük koalisyon için taraflar 2 aydır sürdürülen görüşmeler sonucunda dün koalisyon sözleşmesi metni üzerinde anlaşma sağladılar. Sağcı birlik partileri, Hıristiyan Demokrat Birlik CDU ve Hıristiyan Sosyal Birlik CSU ile Sosyal Demokrat Parti'nin SPD , yeni koalisyon hükümetinin yaklaşık 130 sayfalık manifestosunun ayrıntılarını bugün basına açıklamaları, pazartesi günü de parti delegelerine onaylatmaları bekleniyor. CDU CSU-SPD koalisyonu 22 Kasım'da mecliste güvenoyu alırsa, Hıristiyan Demokrat lider Angela Merkel, Almanya'nın ilk kadın başbakanı olacak. 

Merkel Gerçek bir fırsat 
Anlaşma sağlanmasının ardından dün basın mensuplarının karşısına CSU Genel Başkanı Edmund Stoiber, SPD Genel Başkanı Franz Müntefering ve SPD Genel Başkanı olması beklenen Brandenburg Eyaleti Başbakanı Matthias Platzeck ile çıkan Merkel, SPD ile üzerinde anlaşmaya vardıkları koalisyon sözleşmesinin, Almanya için gerçek bir şans olduğunu söyledi. 
Müntefering de, partisinin Merkel'in başbakan olmasını kabul edeceğine inandığını söyledi. Stoiber de, "Sorunları çözebileceğimize inanıyor ve iyi bir işbirliği sürdürmemizi diliyorum" dedi. Platzeck ise dünyanın gittikçe değiştiğine dikkati çekerek, "Bu değişen dünyada dışarıdan kimse bize yardım etmeyecek. Bu nedenle birlik içinde olmamız önemli" diye konuştu. 

Vergiler artırılacak 
Durgun Alman ekonomisini canlandırma ve işsizliği azaltmayı hedefleyen hükümet programı çerçevesinde vergilerin artırılması ve harcamaların kısılması benimsendi. Dış politika konusundaki en önemli pürüz olarak görülen Türkiye'nin AB üyeliği için ise taraflar "müzakerelerin ucunun açık olması" hususunda anlaşma sağladılar. 
Edinilen bilgilere göre, koalisyon hükümeti ilk iş olarak KDV'yi 1 Ocak 2007'den itibaren yüzde 16'dan yüzde 19'a çıkaracak. Yeni hükümet taşımacılık, araştırma ve emek pazarına 25 milyar euro enjekte edecek. 

Tavizler 
Koalisyonu oluşturma sürecinde taraflar karşılıklı tavizler verdi. SPD lideri Başbakan Gerhard Schröder, başbakanlığı Merkel'e verme karşılığında önemli bakanlıkların SPD'de kalmasını sağladı. Vergi tartışmasında Hıristiyan Demokratların dediği oldu ve KDV artırıldı. Türkiye konusunda da taraflar, orta yolcu bir formül üzerinde anlaştı. 

Anlaşmanın köşe taşları 

DIŞ POLİTİKA AB ile ABD arasında güvene dayalı ilişkilerin sürdürülmesine çalışılacak. Almanya, Türkiye'nin AB ile müzakere sürecini destekleyecek, ancak müzakerelerin ucu açık olduğunu vurgulayacak. BÜTÇE Ek gelirler ve harcamaların kısıtlanmasıyla elde edilecek 35 milyar euro, bütçe açığının AB standartları düzeyinde olmasını sağlayacak. KDV Katma değer vergisi yüzde 16'dan 19'a çıkarılacak. EKONOMİ Şirketlerin gelir vergisi 2008'den itibaren düşürülecek. Çocuk parası ve araştırmaya ayrılan pay artırılacak. İşsizlik sigortası için işveren ve çalışandan kesilen paylar indirilecek. SOSYAL GÜVENLİK Emeklilik yaşı 2012'den 2035'e kadar tedricen yükselecek, 65'ten 67'ye çıkarılacak. ÇEVRE Yenilenebilir enerji kaynaklarının devreye sokulması için teşvik verilecek. FEDERALİZM Eğitim eyaletlerin tasarrufuna bırakılacak. GELİR VERGİSİ Gelir vergisinin üst dilimi, küçük işletmeler uygulama dışı kalacak şekilde, geliri 250 bin euro ve üstü olan şirketler için yüzde 42'den yüzde 45'e çıkarılacak. NÜKLEER ENERJİ Bir önceki hükümetin belirlediği takvime bağlı kalarak nükleer santrallar gelecek 20 yılda devre dışı bırakılacak. İŞ KANUNU 15 kişiden fazla çalışanı bulunan şirketlerde deneme süresi 6 aydan 2 yıla çıkarılacak. 




</TEXT>
</DOC>
