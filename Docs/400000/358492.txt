<DOC>
<DOCNO> 358492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/ekonomi/eko07.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lıya biyonik kulak müjdesi 
</HEADLINE>
<TEXT>


Hiç duymayanların işitmesini sağlayan cihazlar 20 bin 500 doları geçmemesi koşuluyla SSK'lılara da takılabilecek 


Çalışma ve Sosyal Güvenlik Bakanı Murat Başesgioğlu, halk arasında "Biyonik Kulak" olarak bilinen ve hiç duymayanların işitmesini sağlayabilen Cochlear Implant cihazlarının, KDV hariç 20 bin 500 doları geçmemesi koşuluyla artık SSK'lılara da takılabileceği müjdesini verdi. 
CHP Bursa Milletvekili Kemal Demirel, Yeşil Kart'lı veya Emekli Sandığı mensuplarına güçlük çıkarılmaksızın takılmasına karşın, SSK'lı bir ailenin çocuğu olan 6 yaşındaki Berçem Kol isimli çocuğun 3 yıldır Cochlear Implant cihazı için bekletilmesini TBMM gündemine taşımıştı. 
Önergeyi yanıtlayan Çalışma Bakanı Başesgioğlu, öncelikle, SSK hastanelerinin 19 Şubat'ta Sağlık Bakanlığı'na devredildiğini anımsattı. 
Başesgioğlu, Berçem Kol'un da ameliyatının yapılarak cihazın takılıp taburcu edildiğini, kontrollerinin ise halen sürdüğünü de açıkladı. 


</TEXT>
</DOC>
