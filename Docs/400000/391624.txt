<DOC>
<DOCNO> 391624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/ydemirkol.html </URL>
<DATE> 2005/11/02/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum'dan dinliyoruz My way 
</HEADLINE>
<TEXT>



Schalke deplasmanda bile her parselde sayısal olarak fazla olabilmişti. Evde bu fark daha da arttı. Alex'in yokluğunda çok daha rahattılar. Daum da bu dengesizliği iyice artırdı. Ne olursa olsun yenilmemesi gereken ve baskı yiyeceği maça driplingsiz Nobre'yle ve 4'lü orta sahayla başladı. Halbuki Ragnick evinde, ilk maçta kullandığı 2 santrfordan vazgeçmişti. Kuranyi'yi tek santrfor olarak kullanıyor, arkasına 3'lü hücumcu orta saha koyuyordu. İki çapayla orta alanı 5'lemişti. Savunma kanatlarını Nobre'nin tehdit olmadığını bilerek güvenle çıkarıyordu. 
Böylece Anelka kalabalıkla boğuştu. Fenerbahçe savunması ile orta ikilisi arasına giren kalabalık ve hızlı 04 orta bloku kesin bir üstünlük sağladı. Selçuk-Serkan, Kristajiç-Kobiashvili 2'lisi karşısında çaresizdi. Tuncay ve Ümit için de durum farklı değildi. Milan'ın son 5 dakikada yaptığını Schalke ilk yarıda sürekli yapınca hep eksik yakalandılar. Fenerbahçe savunması da Milan maçında yapmadığını yapıp bolca kart gördü, bolca gol yemek yerine... Kevgire döndüler. 

Hikaye gerçektir 
İkinci yarıda Fenerbahçe 9 kişi kaldığında dahi ilk devredeki kadar açık vermedi. Pozisyon evet, baskı evet, ama koca koca delikler asla. Ragnick'in maç başında fark ettiğine Daum devre arasında uyandı. Ne yazık 
Ve Ragnick, ancak Fenerbahçe 9 kişi kaldıktan sonra Sand'ı 2. santrfor olarak oyuna sürdü. Çünkü futbol basit bir oyundu. Daum ne kadar komplike kılmaya çalışsa da. O'nun bu denemeleri, Fenerbahçeli oyuncular için de Schalke'liler için olduğu gibi basit bir oyun olması gereken maçı bir haysiyet mücadelesine çevirdi. Tüm hatalarına rağmen bunu alkışlanacak kadar iyi yaptılar. Gittikçe daha iyi... Ayakta alkışlanacak kadar iyi. Muhteşem bir ama masal kadar değil. 
Ve bütün bunlar olurken aklımda hep Daum'un bir gün önce basın toplantısında söyledikleri vardı "Frank Sinatra'nın bir sözü var şayet orada yapabiliyorsan, her yerde yapabilirsin" demişti Daum. Türkiye'de, özellikle de Fenerbahçe'de çalışmanın zorluğunu anlatırken. Sinatra'nın bu sözünü bilmiyordum. Ama Sinatra deyince tüm dünyada akla gelen ilk şarkıyı biliyorum. My way'i. Çeviriyi hoş görün 
"Şimdi son çok yakın, 
Son perdeyle yüz yüzeyim. 
Dostum, açıkça söyleyebilirim, 
Emin olduğum bu hikaye gerçektir." 



</TEXT>
</DOC>
