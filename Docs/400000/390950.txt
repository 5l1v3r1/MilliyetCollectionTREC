<DOC>
<DOCNO> 390950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/guncel/gun06.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklar sizlere emanet' 
</HEADLINE>
<TEXT>


ECE TEMELKURAN 

"SAYIN yolcular. Kaptanınız konuşuyor. Sizlerden özel bir isteğimiz olacak. Malatya yuvasından gelen çocuklar, yanlarında yeterince görevli bulunmadığından size emanet edilecek. Kendilerine eşlik ettiğiniz için teşekkür ederiz " 
Malatya-Ankara-İstanbul uçuşunda "Aman uçakta çocuk ağlamasın" diyenler vardıysa o anda yarısı bebek olmak üzere 40 çocuğu uçak kapısından girerken görünce herhalde yıkıldı. Ama bir süre sonra bütün Türkiye'nin vicdanının sızlatan bu çocukları görünce hepsi kendilerinden beklemedikleri kadar neşelendiler. Herhangi bir çocuğu değil, "o çocuğu" sever gibiydiler. O gece o tokatı yiyen, kaynar su dökülen o çocukla... 
En ilginç görüntüleri de Telekom spor futbol takımının oyuncuları yaşadı 
"O'lum bi' çocuğu idare edemediniz. Ağlattınız o'lum çocuğu Bak bizimkine ne biçim gülüyo " 
Sporcuları görünce aklıma Başbakan Erdoğan'ın iki gün önceki açıklaması geldi "Tacizleri engellemek için erkekler çocuklarla birlikte olmayacak " 
Oysa erkekler ve çocuklar çok iyi görünüyordu Yine de skor netti 1-0. Yenik takım Telekom çok neşeliydi 
Bir bebeği de Devlet Bakanı Nimet Çubukçu'nun kucağına verdi gazeteciler. Devlet Bakanı ağlayan çocuğu bağrına basmış galiba, ninni de söylemiş sanırım. Gidip bakamadım. Çünkü benim de kucağımda, yüzünün yarısı göz ve sesi hiç çıkmayan bir bebek duruyordu. 
Uçaktakiler çocukları sanki dövülen yerlerinin acısını geçsin diye sevdiler. Sonra kaptanın sesi geldi 
"Sayın yolcular çocukları uçağın arkasında duran otobüse bırakın." 



</TEXT>
</DOC>
