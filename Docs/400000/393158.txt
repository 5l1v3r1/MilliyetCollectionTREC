<DOC>
<DOCNO> 393158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur08.html </URL>
<DATE> 2005/11/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sigarayla uyuyunca yanarak öldü 
</HEADLINE>
<TEXT>

     
     Taylan YILDIRIM İZMİR, DHA 
     
İZMİR'in Güzelyalı Semti'nde elindeki sigarayla uyuyan 52 yaşındaki Aynur Çetinalp, oturduğu koltuğun alev almasıyla çıkan yangında öldü. 
     Olay bugün saat 13.00 sıralarında 40 Sokak 36 1 numaradaki evde meydana geldi. Uzun süreden bu yana şizofren hastası olan Aynur Çetinalp, eczaneden ilaçlarını aldıktan sonra geldiği evinde oturma odasına geçip sigara içmeye başladı. Eşi Özkan Çetinalp'in dışarı çıkması ardından koltukta uyuyan Çetinalp'in elindeki sigara üzerine düştüğü koltuğu, ardından da yerdeki halıyı tutuşturdu. Kullandığı ilaçlardan dolayı uyanma güçlüğü çeken 2 çocuk annesi Aynur Çetinalp, yanarak öldü. Dışarıdan dumanı farkedenlerin ihbarıy üzerine verilen adrese giden itfaiye ekipleri yangını söndürdü. 
     Eve döndüğünde eşinin ölüm haberini alan Özkan Çetinalp, gözyaşlarını tutamadı. Çetinalp, eşinin daha önce de sigarayla uyuyakalmasından dolayı evlerinde üç kez yangın çıktığını söyledi. Aynur Çetinalp'in cesedi savcının incelemesi ardından, otopsi yapılmak üzere İzmir Adli Tıp Kurumu morguna kaldırıldı. Yangınla ilgili soruşturma başlatıldı. 
     
</TEXT>
</DOC>
