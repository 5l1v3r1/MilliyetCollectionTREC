<DOC>
<DOCNO> 355007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/altan.html </URL>
<DATE> 2005/06/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çalışın, çalışın, çalışın çalışmayın, çalışmayın, çalışmayın.. 
</HEADLINE>
<TEXT>


Bizim doğum günü tarihinin, artık her yıl biraz daha eskiye meskiye karşıma çıkmasını satırlar arasında kolonyalı mendille şöyle hafif okşar gibi, tozlarından arındırmaya çalışmama elektronik postayla Türkiye'nin içinden ve dışından o kadar çok dost eli uzandı ki vallahi de, billahi de şaşırdım... 
Kimsenin kulak asmadığı bir ıslıkla yürüyüp gittiğimi sanmanın hiç beklemediğim tekzibi, hatırlanma ödülünün yağmurlarıyla yağdı içime... 
Aşınmamış bir sözcükle teşekkür etme olanağı bulunmadığından en son teşekkürlerin en tazesiyle teşekkürler ederim... 

Evde, annelerle babalardan başlayıp okullarda kürsülerden mikrofonlarda, payesiyle makamı yüksek amatör ve profesyonel hatiplerden yankılanan en değişmez öğüt malum 
- Çalış, çalış, çalış çalışın, çalışın, çalışın çalışınız, çalışınız, çalışınız... 

Çalış da, neye çalış 
Tahtanın neden yüzdüğünü, taşın neden battığını hiç merak etmediğin halde okulda iyi not alabilmek için, "dansite yasasını" ezberlemeye çalış... 
Yahut hiç anlamadan Kuran-ı Kerim'i ezberlemeye çalış... 
Yahut bir ekmek parası uğruna, belediyede temizlik işçisi olarak sokakta çöpleri toplamaya çalış... 

Başkalarının iradesi ve emriyle, hiç hoşlanmadığın bir uğraşa gövdeni de, beynini de tutsak etmek midir çalışmak 
Bir türlü "gelişmiş" olamayıp da, hep "gelişmekte olan" damgasının mührü altında çırpınmayı sürdüren toplumlarda "çalışma", bir çeşit köle gayreti göstermeye zorlanma demek... 

Boğaz kıyılarında özel arabasıyla geziye çıkmış biri de araba kullanmaktadır aynı yolda müşteri götüren bir taksi şoförü de... 
Birincisinin araba kullanması bir hayat zevkidir ikincisininki ise mesleki bir çalışma... 
Çünkü birincisi kendi iradesiyle tadını çıkararak kullanmaktadır arabayı ikincisi, başkasının iradesiyle para kazanmak için... 

Çalış, çalış, çalış çalışın, çalışın, çalışın... 
Hiç merak etmediğin bir konuyu ezberlemeye çalış kan ter içinde madenlerde kazma vurmaya çalış sönük bir büroda dosyaları düzeltmeye çalış... 
Böyle mi olur çalışma, Tanrı aşkına 

Jean-Paul Sartre'ın, bayıldığım bir sözü var "En büyük tembellik, sevdiğin işi yapmaktır"... 
2 bin 250 yıl önce yaşamış olan Arşimed, merak etmişti tahtanın neden yüzüp, taşın neden battığını... Geberircesine bir takıntıyla, nedenini arıyordu, bu garip doğa olayının. Bir hamam kurnasında boş bir tas neden yüzüyor, tası doldurduğunda neden batıyordu 

Bir gün hamamda bulmuştu nedenini tasın boşken taşırdığı su volümü kendisinden ağırdı. Aynı tas dolduğunda, taşırdığı su volümü yine aynı kaldığı halde, kendisi daha çok ağırlaştığı için, batıyordu. 
Coşkuyla çırılçıplak, bağıra bağıra fırladı hamamdan 
- Eureka... Buldum, buldum... 

Kimse zorlamadığı, emretmediği halde, Arşimed'in deli divane gibi merak ettiği doğanın "dansite yasası"nı, nihayet keşfetmesi midir çalışma yoksa hiç de merak etmeden, aynı yasanın formülünü ezberlemeye mi çalışma 

Merak ettiğin bir konuya, kendiliğinden dalıp gitme... Yahut sevdiğin bir dalda, o güne kadar yapılmışlara yeni bir artı getirme örneğin bazı şiirleri, bir çizgi filmle görselleştirme tutkusuna kapılma... 

21. yüzyılın getireceği özelliklere denk bir değişim, annelerde tomurlanmadıkça, çocukların "çalış" baskısı altında, bunalıp sıkılmaları kolay kolay yetmeyebilir Uzay Çağı'na kement atmaya... 

Türkiye'de kadınlar üstüne yapılmış bir istatistikten birkaç örnek 
Hiç kitap okumayan kadın oranı yüzde 70 hiç tiyatroya gitmemişin oranı yüzde 87 hiç lokantaya gitmemişin oranı yüzde 70... 
Sonra da bitmeyen bir öğüt 
- Çalışın, çalışın, çalışın... 

Hiç merak etmediğin bir konuyu, çalışsan da onunla bütünleşemezsin ki... Aynı konuyu daha önce merak edip kurcalamışların hayat hik yesini merak etmediğinde de, aynı ufuklarda aynı rahatlıkla uçamazsın ki... 
Merak tohumlarının yeşermesine ise öncelikle aileler bahçıvanlık eder okullar değil... 
Ve merak öğretilemez sadece sulanır, kök salması için... 



</TEXT>
</DOC>
