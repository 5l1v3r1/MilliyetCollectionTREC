<DOC>
<DOCNO> 369584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur29.html </URL>
<DATE> 2005/08/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Antalya'da uyuşturucu operasyonu... 
</HEADLINE>
<TEXT>

     Antalya ve Alanya'da düzenlenen 3 ayrı operasyonda, çeşitli miktarlarda eroin ve esrarla, ruhsatsız silahlar ele geçirildi. 6 kişi gözaltına alındı. 
     Antalya Emniyet Müdürlüğü Kaçakçılık ve Organize Suçlarla Mücadele Şube Müdürlüğü Narkotik Büro Amirliği ekipleri, sokaklarda uyuşturucu satan ve ''Tombalacı'' diye tabir edilen kişilere yönelik operasyon başlattı. 
     Havaalanı Yolu'nda düzenlenen operasyonda, alıcı gibi davranan polise eroin satmak isteyen E.D. 34 , U.D. 30 , E.Ö. 32 suçüstü yakalandı. Bu kişilerle birlikte, 1,3 gram eroin, 130 gram esrar, 7 adet eroin bulaşıklı enjektör, 1 av tüfeği ve 17 adet fişek ele geçirildi. U.D'nin, yakalanacağını anlayınca, bir miktar eroini yuttuğu belirtildi. 
     Bu kişilerin ifadeleri doğrultusunda, Alanya'da düzenlenen operasyonda, Ö.D. 45 ile V.B. 45 4 paket halinde 75 gram eroin, 94 adet Ecstacy hap, 1 tabanca ve 7 mermiyle yakalandı. Zanlılarla birlikte uyuşturucu satışından elde edildiği belirtilen 3 bin 170 YTL, 410 avro ve 127 dolar ele geçirildi. 
     Antalya polisi, Kaleiçi'ndeki bir barda yaptığı aramada da barda müzisyen olarak çalıştığı belirlenen A.L. 42 adlı kişinin üzerinde 32 paket halinde 520 gram esrar ele geçirdi. 
     A.L'nin evinin bahçesinde de 60 kök dişi hintkeneviri bulundu. 
     Gözaltına alınan 6 kişinin sorgularının sürdüğü bildirildi. 
     
</TEXT>
</DOC>
