<DOC>
<DOCNO> 396955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yazar/uras.html </URL>
<DATE> 2005/11/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Dağ taş mısır 
</HEADLINE>
<TEXT>


Çiftçi mısır ekmiyordu. Yurtdışından mısır satın alıyorduk. Buna üzülüyorduk. Bu yıl çiftçi dağa taşa mısır ekti. Mısırı satın alan yok. Şimdi de ona üzülüyoruz. 
Devlet Planlama Teşkilatı'nın tahminine göre mısır talebimiz 3.3 milyon ton. Mısır genelde hayvan yemi olarak kullanılıyor. Her yıl 400 bin ton mısırı da nişasta fabrikaları işleyerek "şeker şurubu" üretiyor. Bu talebe karşılık bizim yıllık mısır üretimimiz 2.0 milyon ton dolayında idi. İşte bu nedenle de yurtdışından dövizle mısır satın alıyorduk. 
2003'te 1.8 milyon ton mısır ithal ettik. İç üretim yetersiz olduğu için, hem mısır üretenleri desteklemek, hem de daha fazla üretimi teşvik etmek arayışında, 2004'te Toprak Mahsulleri Ofisi kilosu 33.2 Krş'tan mısır satın aldı. Devlet de mısır üreticisine kilo başına 2.5 Krş prim ödedi. Ofis 472 bin ton mısır topladı. Fiyat yüksek olduğundan mısırın 200 bin tonu depolarda kaldı. 

'Üretim politikası' yok 
Yanlış fiyat politikası nedeniyle pamuktan, şekerpancarından, ayçiçeğinden zarar eden çiftçi bu üretim döneminde sulak veya sulanabilir ne kadar arazi var ise mısır ekti. 
Böylece 2005'te mısır üretimi 4.0 milyon tona çıktı. Depolarında geçen yılın ürünü 200 bin ton mısır olan Ofis bu yıl mısırın kilosunu 26.0 Krş'tan alacağını açıkladı. Devlet kilo başı destek primini 2.5 Krş'ta tuttu. 
Mısır üretenler önce Ofis fiyatının çok düşük olduğundan, bu fiyata mısır satarlar ise zarar edeceklerinden yakınmaya başladı. Sonra görüldü ki bu düşük fiyata bile Ofis'ten başka mısır alan yok. Depolarında geçen yıldan kalan 200 bin ton mısır olmasına rağmen Ofis 330 bin ton mısır aldı. Ofis'e satamayanların mısırlarını tüccar kilosu 20.0 Krş'tan topluyor. Mısır üretenler "perişan". 

Atsan atamazsın... 
Konuya yabancı olanlar diyecekler ki, "Madem Ofis'in depoları mısır dolu. Madem bu yıl 1 milyon ton mısır fazlası var. İhraç edelim." Maalesef imk nı yok. Çünkü mısırın tonu dış piyasalarda şimdilerde 100-125 dolardan satılıyor. Bizim Ofis fiyatına primi eklerseniz, fiyatımız 215 dolar dolayında. 
Bizde mısır maliyeti mi yüksek, yoksa çiftçi boş yere mi ağlaşıyor 1 Başka ülkelerde mısır geniş topraklarda, makineyle üretiliyor. 2 Devletler mısır üreticisine prim veriyor. AB'de mısırda prim desteği tonda 63 euro . 3 Bizde tarım girdileri dünya fiyatlarının çok üzerinde. Türkiye'de mısır üreticisi 1 dekarda mısır üretirken başka ülkelerdeki üreticiye göre, tohuma yüzde 118, gübreye yüzde 117, zirai mücadele ilaçlarına yüzde 44, mazota yüzde 324 fazla ödeme yapıyor. Girdi fiyatlarındaki fark, maliyeti yükseltiyor. 
Mısırda üretim fazlası, "mısır şurubu" üreticilerini harekete geçirdi. Pancar ve pancar şekeri üretimine rakip olan "mısır şurubu" için kota var. Mısır şurubu üretimi pancar şekeri üretiminin yüzde 10'u ile sınırlandırıldı. Şimdi mısır şurubu lobisi "Kotayı yüzde 10'dan 15'e yükseltin. Biz 200 bin ton mısır satın alalım" diyor. Bu olursa bu defa da pancar ve pancar şekeri üretenler ellerindeki malı satamayacak. 



</TEXT>
</DOC>
