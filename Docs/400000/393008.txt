<DOC>
<DOCNO> 393008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun08.html </URL>
<DATE> 2005/11/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Castro, Maradona'ya konuk oldu Küba sapasağlam 
</HEADLINE>
<TEXT>

     Dünyanın gelmiş geçmiş en büyük futbolcularından biri olan Diego Maradona’nın sunuculuğunu yaptığı televizyon programına katılan Küba lideri Fidel Castro, "Küba sapasağlam" dedi. 
     Bir Arjantin televizyonunda yayınlanan "10 Numaranın Gecesi" adlı programa konuk olan Castro, "Küba sapasağlam. Abartmıyorum. 
     Küba’yı büyük bir manevi güç, saygıdeğer bir ülke olarak tasavvur ediyorum" ifadesini kullandı. 1959 yılından bu yana iktidarda olan Küba lideri, "Küba devriminin tamamen gerçekçi olduğunu, bu sapasağlam düzeni kimsenin bozamayacağını" da ifade etti. 
     Castro, programın ilk bölümünde, ABD Başkanı George Bush’un, Arjantin’de "Persona Non Grata" İstenmeyen Kişi olduğunu açıklamıştı. 
     Arjantin televizyonunda sunucu olarak çalışmaya başlayan Maradona, haftada bir yayınlanan televizyon programında, ilk kez 15 Ağustos’ta ekrana çıkmıştı. Programda ilk olarak futbolun efsane isimlerinden Pele ile söyleşen Maradona’nın, Castro’nun ardından ünlü futbolcular Zidane ve Ronaldo’nun yanı sıra basketbolcu Michael Jordan ile de söyleşi yapmayı planladığı biliniyor. 
     
</TEXT>
</DOC>
