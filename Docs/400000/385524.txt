<DOC>
<DOCNO> 385524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy18.html </URL>
<DATE> 2005/10/10/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Tarım Bakanlığı Kuş gribi kontrol altına alındı 
</HEADLINE>
<TEXT>

     Tarım Bakanlığı Kızıksa Beldesi’nde rastlanan kuş gribinin kontrol altına alındığını bildirdi. 
     Tarım ve Köyişleri Bakanlığı’ndan yapılan açıklamada, hastalığa rastlanan yerin çevresindeki 3 kilometre yarıçaplı koruma bölgesinde mevcut 2 bin 500 hindi ile beldede bulunan köy tavuklarının imha edildiği bildirildi. 
     Açıklamada, "Koruma bölgesi çevresinde oluşturulan 7 kilometre yarıçapındaki gözetim bölgesinde entegrasyonlara ait yaklaşık 550 bin kanatlı olduğu belirlenmiş ve hastalık yönünden kontrol altına alınmıştır" denildi. Bakanlık şu ana kadar başka hastalık şüphesi ya da ihbarı bulunmadığını, insan kaynaklı hastalık duyumu olmadığını belirtti. 
     Hastalığın ortaya çıkması üzerine AB Tarım Komisyonu yetkililerinin bugün Bakanlığı arayarak uzman desteği vermeye hazır olduklarını, gelinen noktada uzman desteğine ihtiyaç olmadığının kendilerine iletildiği kaydedilen açıklamada ithalat yasağına da değinildi. Bakanlığa göre Türkiye’den diğer ülkelere yıllık 4 bin ton tavuk eti, 18 bin ton tavuk ürünü ve yaklaşık 95 milyon yumurta ihraç ediliyor. 
     AB Tarım Komisyonu yetkililerinin getirilen ithalat yasağının işlenmiş ürünleri kapsamadığını ve bu yasaklamanın 10 günlük geçici bir süreyle konulduğunu beyan ettikleri 
     bildirilen açıklamada, Türkiye’nin AB’ye üye ülkelere yaptığı ihracatın son derece az olduğu belirtildi. 
     
</TEXT>
</DOC>
