<DOC>
<DOCNO> 362121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo11.html </URL>
<DATE> 2005/07/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Konyaspor İyi bir kadro oluşturduk... 
</HEADLINE>
<TEXT>

     Konyaspor Futbol Şubesi Sorumlusu Bahattin Karapınar, iyi bir kadro oluşturduklarını, sezon hazırlıklarının keyifli bir şekilde sürdüğünü söyledi. 
     Karapınar, Bolu Abant'taki kamplarının hazırlık maçlarıyla birlikte sorunsuz devam ettiğini, kampa katılmayan futbolcularının bulunmadığını bildirdi. 
     Özellikle yeni transferlerinin takıma kısa sürede uyum sağladığını dile getiren Karapınar, ''İyi bir kadro oluşturduk. Sezon hazırlıklarımız keyifli bir şekilde sürüyor. Bugüne kadar yaptığımız hazırlık maçları iyi yolda olduğumuzu gösteriyor'' dedi. 
     Karapınar, bugüne kadar Kayseri Erciyesspor ve Kocaelispor ile hazırlık maçı yaptıklarını belirterek, şunları kaydetti 
     ''Hazırlık maçları yeni futbolcuların takıma uyumu ve eksiklerin görülmesi açısından büyük önem taşıyor. Kamp süresi boyunca Sakaryaspor, Kayseri Erciyesspor ve iki kez Denizlispor ile olmak üzere 4 hazırlık maçı daha yapacağız. 4 hazırlık maçından sonra gerekirse eksik olan mevkiiler için transfer yapacağız. Şimdilik transfer gündemimizde değil, ancak hazırlık maçlarında sonra teknik direktör Aykut Kocaman'ın raporu hangi doğrultuda olacak bunu bilmiyoruz.'' Abant'taki kamplarının 24 Temmuz'da Denizlispor ile yapılacak hazırlık maçından sonra sona ereceğini vurgulayan Karapınar, 2005-2006 Futbol Sezonu'na güçlü girmeyi hedeflediklerini sözlerine ekledi. 
     
</TEXT>
</DOC>
