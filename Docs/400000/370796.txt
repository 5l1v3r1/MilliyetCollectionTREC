<DOC>
<DOCNO> 370796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/spo30.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



V.Manisa'dan Denilson bombası 

SÜPER Lig'in yeni ekibi Vestel Manisaspor, transferdeki son bombasını da patlattı. Ege ekibi, Real Betis'in Brezilyalı yıldızı Denilson'u kiraladı. Genel Menajer Mustafa Turgat'ın anlaşma sağladığı sol kanat oyuncusunun 1-2 gün içinde Türkiye'ye getirileceği öğrenildi. Anlaşmaya göre Vestel Manisaspor'da bir yıl forma giyecek olan Denilson, istendiği taktirde diğer sezonda da Manisa'da kiralık olarak forma giyebilecek. 

Ve Nihat hazır 

Real Sociedad'da forma giyen milli yıldız Nihat Kahveci ligin başlamasına az bir süre kala sakatlığını konusunda olumlu sinyaller veriyor. Nihat, Sociedad'ın katılacağı üçlü Santander turnuvasının 23 kişilik takım kadrosuna alındı. Teknik Direktör Amorrortu'nun şans vermesi beklenen milli golcü böylece 6 aylık sakatlık sürecinin ardından ilk kez yeşil sahalara çıkacak. 

Powell Fener'de 

Basketbolda yeni sezon öncesi transfer çalışmalarını sürdüren Fenerbahçe, bayan takımı, WNBA'in Sacramento Monarchs takımından Nicole Powell'ı transfer etti. Sarı - Lacivertliler, 23 yaşında ve 1.88 boyundaki Stanford Üniversitesi mezunu Powell ile 1 yıllık sözleşme imzaladı. Siyahi oyuncu WNBA'de geçen yıl 11.3 sayı, 3.68 ribaund ve 1.6 asist ortalamasıyla oynadı. 


</TEXT>
</DOC>
