<DOC>
<DOCNO> 378674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko49.html </URL>
<DATE> 2005/09/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
IMF Heyeti, bütçe üzerinde çalıştı... 
</HEADLINE>
<TEXT>

     Uluslararası Para Fonu IMF heyeti, Hazine Müsteşarı İbrahim Çanakcı, Maliye Bakanlığı Müsteşarı Hasan Basri Aktan ile DPT Müsteşarı Ahmet Tıktık'ın da katılımıyla bugün bütçe üzerinde çalıştı. 
     Edinilen bilgiye göre, Merkez Bankası üst düzey yetkililerinin de katıldığı toplantıda, 2005 bütçesi ve 2006 bütçe taslağı ayrıntılı olarak ele alındı. 
     Heyetin, bütçeye ilişkin 2005 yıl sonu gerçekleşme tahminleri ve 2006 yılı gelir, harcama hedefleri üzerinde durduğu belirtiliyor. 
     Başbakan Vekili Mehmet Ali Şahin, Devlet Bakanı Ali Babacan ve Maliye Bakanı Kemal Unakıtan ile görüşen IMF heyetinin, bakanlar düzeyinde görüşmelerini sürdürmesi bekleniyor. 
     8 Eylül'de İstanbul'da, ikinci gözden geçirme çalışmalarına başlayan Türkiye Masası Şefi Lorenzo Giorgianni başkanlığındaki heyet, büyüme, enflasyon, ödemeler dengesi ile ilgili genel görünümü yetkililerle değerlendirecek. 
     Heyet, ekonomi yetkilileriyle, programın hedeflerinin gerçekleştirilmesi için gereken makroekonomik politikalar üzerinde duruyor. 
     Görüşmelerde, yapısal reform alanında sağlanan son ilerlemeler ile bu alanda atılacak yeni adımlar yer alıyor. 
     IMF'nin üzerinde durduğu diğer konular ise ''Sosyal güvenlik ve bankacılık reformlarının TBMM onayının ardından uygulanması, gelir vergisi reformu, vergi idaresinin güçlendirilmesi yönündeki önlemlerin uygulanması, sosyal güvenlik açıklarının çözümüyle ilgili çerçevenin oluşturulması, Merkez Bankası'nın Ocak 2006'da resmi enflasyon hedefini belirlemesi ve enflasyon hedefleme politikasını uygulaması konusundaki teknik hazırlıklar, özelleştirme programı uygulamaları'' şeklinde sıralanıyor. 
     Heyetin 22 Eylül'de Türkiye'den ayrılarak, geri kalan görüşmeleri, IMF-Dünya Bankası'nın Güz Dönemi toplantılarında sürdürmesi bekleniyor. 
     IMF-Dünya Bankası'nın Güz Dönemi toplantılarında, Türkiye'yi Devlet Bakanı Ali Babacan başkanlığında bir heyetin temsil etmesi bekleniyor. 
     
</TEXT>
</DOC>
