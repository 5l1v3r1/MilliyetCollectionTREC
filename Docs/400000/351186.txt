<DOC>
<DOCNO> 351186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demokrasi ve İslamı evlendirdik' 
</HEADLINE>
<TEXT>


Başbakan, New York Times editörlerine, Irak'ın teröristler için 'eğitim alanı' olmasından yakındı. Gazetede çıkan yorumda, "Türkiye, yönünü AB'den ABD'ye kaydırdı" denildi 

SEMA EMİROĞLU 


Başbakan Recep Tayyip Erdoğan, Irak'ın savaş başladığından bu yana teröristler için "eğitim alanı" haline geldiğini söyledi. 
Erdoğan, dün New York Times gazetesinin editörleri ve muhabirleriyle mülakat yaptı. Haberi, "Türk lider Irak'ta daha güçlü bir rol oynayacaklarını söyledi" başlığıyla duyuran gazete, Erdoğan'ın, "Yeni Başbakan İbrahim Caferi, Irak'ta demokrasi için destek istedi, yardıma hazırız" sözüne yer verdi. 
Türkiye'nin Irak'taki temel kaygısının, ülkenin toprak bütünlüğüne yönelik olduğunu vurgulayan Erdoğan, "Kerkük tüm Iraklılara ait olmalıdır, bunun aksi, Saddam'ın geçmişteki hatalarının tekrarlanması olur" dedi. 
New York Times, Erdoğan'ın, demokrasi ve İslamın birbiriyle uyuşmadığı nosyonuna da karşı çıktığını ifade ederek, "Türkiye, demokrasi kültürünü İslam kültürü ile evlendirebilmiştir bunlar birlikte yaşayabilirler" dedi. 
Erdoğan, ayrıca BM Genel Sekreteri Kofi Annan'dan, Kıbrıs görüşmelerinin yeniden başlaması için çabalarını yeniden canlandırmasını istediğini de söyledi. 
Öte yandan New York Times, Fransa ve Hollanda'daki referandumlarda AB anayasasına 'hayır' denmesinn ardından, ülkelerinin tam üyeliğinin tehlikeye düşmesinden korkan pek çok Türk'ün, yönünü ABD'ye çevirdiğini yazdı. 
Craig Smith imzalı yazıda, "Pek çok Türk, Avrupa rüyalarının harcanan çabaya değip değmediğini merak etmeye başladı" ifadesi kullanıldı. 



</TEXT>
</DOC>
