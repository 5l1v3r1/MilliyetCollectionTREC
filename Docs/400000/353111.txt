<DOC>
<DOCNO> 353111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas25.html </URL>
<DATE> 2005/06/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
3 ton kömürle kadın iç çamaşırı tanıtımı satışları patlattı 
</HEADLINE>
<TEXT>

     Almanya'nın Gelsenkirchen kentinde iç çamaşırı satan bir firma, müşterilerin ilgisini çekmek için mağazanın önüne 3 ton kömür döktü. 
     Firma sahibi, taş kömürüyle tanınan Ruhr bölgesindeki kentin merkezinde bulunan mağazasının önüne kömür dökerek üzerinde de cam vitrinler içinde kadın iç çamaşırları sergiledi. 
     Mağaza çalışanları ilginç tanıtımla ilgili olarak, Ruhr Havzası'nın taş kömürü bölgesi olduğuna dikkati çekerek, ''Kentte yaşayan insanların çoğu taş kömürü ocaklarında çalışmakta. Aklımıza bölgeyle ilgili olduğu için kömür geldi. Bu tanıtım şekli büyük ilgiyle karşılandı'' dedi. 
     Mağazanın önüne yaklaşık 3 ton kömür taşındığını ifade eden mağaza çalışanları, bu kez manken yerine kömür kullandıklarını kaydettiler. 
     
</TEXT>
</DOC>
