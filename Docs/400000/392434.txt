<DOC>
<DOCNO> 392434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur21.html </URL>
<DATE> 2005/11/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bayram tatilinden dönenler Bolu Dağı'nda zor anlar yaşıyor... 
</HEADLINE>
<TEXT>

     Bolu Dağı'nda yağmur ve sis bayram tatilinden dönen tatilcilere zor anlar yaşatıyor. 
     Bolu Valisi Ali Serindağ AA muhabirine, bayram tatili dönüşlerinin başladığını ve yollarda zaman zaman araç yoğunluğunun oluştuğunu belirterek, Bolu yol güzergahında şu anda araç trafiğini engelleyecek bir unsurun söz konusu olmadığını söyledi. 
     Karayolları ve Emniyet Müdürlüğü Trafik ekipleri tarafından her türlü tedbirlerin alındığını ifade eden Serindağ, olası kötü hava şartlarına karşın ekiplerin hazır bekletildiğini ve bayram tatilinden dönen tatilcilerin yol güvenliği için tüm önlemlerin alındığını kaydetti. 
     Serindağ, şu anda Bolu yol güzergahında hafif şekilde yağmur yağdığını ve Bolu Dağı'nda yağmurla birlikte sisin de görüldüğünü bildirdi. 
     
     ''ANKARA-İSTANBUL YÖNÜNDE ARAÇ YOĞUNLUĞU'' 

     Bayram tatili dönüşünün başlamasıyla birlikte Ankara-İstanbul yönünde araç yoğunluğu yaşanmaya başladı. Abant kavşağı ile Bolu Dağı'nın İstanbul istikametinde araç yoğunluğu yaşanırken, etkili olan yağmur ve sis nedeniyle sürücüler zor anlar yaşıyor. 
     Bolu Emniyet Müdürlüğü'ne bağlı trafik ekipleri, Bolu Dağı'nda etkili olan yağmur ve sis nedeniyle sürücüleri uyardılar. 
     Trafik ekipleri, Bolu Dağı güzergahında yoğun sis nedeniyle görüş mesafesinin zaman zaman 10 metreye kadar düştüğünü ve zeminin de yağmur nedeniyle kaygan olduğunu ifade ettiler. 
     Sürücüleri yakın takip yapmamaları ve sis lambalarını açmaları yönünde uyaran ekipler, araç yoğunluğu nedeniyle sürücülerin kaza yapmamaları için işaretçilere ve işaretlere uymaları gerektiğini hatırlattılar. 

     
</TEXT>
</DOC>
