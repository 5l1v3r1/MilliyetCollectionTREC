<DOC>
<DOCNO> 353034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur11.html </URL>
<DATE> 2005/06/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Polis, nişanlısını vurdu hastaneye götürürken kaza yaptı 
</HEADLINE>
<TEXT>

     Mehmet DOĞANER DHA 

      MERSİN'in Erdemli İlçesi'nde, 29 yaşındaki polis memuru Kadir Boylu, birlikte tatile geldiği nişanlısı 24 yaşındaki Sevda Efe'yi beylik tabancasıyla vurdu. Ardından yaraladığı nışanlısını hastaneye götürmek isteyen Boylu, yolda kaza yapınca nişanlısı olay yerinde hayatını kaybetti, kendisi de ağır yaralandı. 
     Olay, saat 21.00 sıralarında Erdemli İlçesi'ne bağlı Limonlu Beldesi'nde meydana geldi. Diyarbakır'ın Lice İlçesi'nde görev yapan görevli polis memuru Kadir Boylu, tatil için geldiği Limonlu Beldesi'nde, bilinmeyen bir nedenden dolayı tartıştığı nişanlısı Sevda Efe'yi beylik tabancasıyla başından vurdu. Boylu, daha sonra yaralı nişanlısını Erdemli Devlet Hastanesi'ne götürmek istedi. Ancak aşırı süratli otomobilin direksiyon hakimiyetini kaybeden Boylu, Kocahasanlı Beldesi yakınlarında bariyerlere çarparak kaza yaptı. Kazada, hastaneye götürülmek istenen Sevda Efe, yaşamını yitirirken Boylu ise ağır yaralandı. Hastaneye sevkedilen Boylu'nun tedavisi sürüyor. 
     Olayla ilgili soruşturma başlatıldı. 
     
</TEXT>
</DOC>
