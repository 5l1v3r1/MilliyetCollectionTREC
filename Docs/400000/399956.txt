<DOC>
<DOCNO> 399956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko27.html </URL>
<DATE> 2005/12/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AMB Başkanı Faiz artırımı yeni bir döneme işaret etmiyor 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, 5 yıl aradan sonra avro gösterge faizinde çeyrek puanlık artırımın yeni döneme işaret etmediğini söyledi. 
     EuroNews televizyonuna konuşan Trichet, AMB’nin, uzun süredir yüzde 2 seviyesinde tutulan avro faizini dün aldığı kararla çeyrek puan artırmasını, "Fiyat istikrarıyla büyüme ve istihdam arasında tam bir ilişki var" sözleriyle savundu. 
     Faiz artırımının ardından da piyasa faizlerinin kısa ve uzun vadede düşük kalmayı sürdüreceğini belirten Trichet, "böylece ekonomik büyüme için şartlar uygun olacak" dedi. 
     Dünkü AMB toplantısında bazı üyelerin daha etkin yarım puanlık 
     faiz artırımı yönünde görüş bildirdiğini aktaran Trichet, sonuçta "bir süre daha beklenmesi" görüşünün ağırlık kazandığını kaydetti. Dünkü faiz artırımının yeni bir politikanın başlangıcı olduğu yönündeki söylentileri de yalanlayan Trichet, "ABD Merkez Bankası FED’in yaptığına benzer seri faiz artırımı dönemine girilmediğinin" altını çizdi. AMB’nin son faiz artırımına rağmen avro faizinin hala dolar ve sterlin faizlerinin gerisinde kaldığını hatırlatan Trichet, Avrupa ekonomisinin istenilen düzeyde büyüyememesinin en önemli iki nedenini ise "yapısal reformların yetersizliği ile yatırımcı ve tüketici güveninin tam olarak sağlanamaması" olarak sıraladı. 
     AMB Yönetim Kurulu Üyesi Axel Weber de Avro Alanı’nda faiz oranlarının hala çok düşük olduğunu savunarak, dünkü ılımlı artışın faizleri uzun süre bugünkü düşük düzeyinde tutmak amacını gözettiğini söyledi. 
     Almanya ve İtalya başta olmak üzere istenilen büyüme hızını yakalayamayan avro ülkeleri, faiz artırmaması yönünde AMB’ye baskı yapıyorlardı. 
     
     YOĞUN ELEŞTİRİ VAR 

     Avrupa Merkez Bankası’nın AMB 5 yıldan sonra dün ilk kez yaptığı faiz artırımı ünlü iktisatçıların eleştirisiyle karşılaştı. 
     İtalya’da bir konferansa katılan Dünya Bankası’nın eski baş iktisatçısı ve 2001 Nobel Ekonomi Ödülü sahibi Joseph Stiglitz, faiz artırımının Avro Alanı’nın ekonomik büyümesine zarar vereceğini iddia etti. 
     Stiglitz, AMB’nin para politikasını enflasyona endekslediğini, oysa şu an Avrupa ekonomisi için enflasyonun sordun oluşturmadığını kaydetti. 
     Aynı konferansta konuşan Nobel Ekonomi Ödülü’nün 1999’daki sahibi Robert Mundell ile 1992 yılındaki sahibi Gary Becker de benzer görüşler belirttiler. 
     Avrupa ekonomisinin yeni yeni canlanma işareti verdiğini ve enflasyon riskinin düşük olduğunu kaydeden Mundell, "AMB artırım kararını biraz daha geciktirse daha iyi olurdu" dedi. 
     Becker de, AMB’nin önceliğinin ekonomik büyümeyi olması gerektiğini savunarak, faizleri artırmanın bu amaca hizmet etmeyeceğini söyledi. 

     
</TEXT>
</DOC>
