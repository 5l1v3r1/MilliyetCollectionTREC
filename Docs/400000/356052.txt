<DOC>
<DOCNO> 356052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/gun03.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'ten katsayı için 'ara formül' 
</HEADLINE>
<TEXT>


Milli Eğitim Bakanı Çelik'in meslek lisesi öğrencileri için öngördüğü formülle, bu liselerden mezun olan öğrencilerin katsayı dezavantajı yaşamadan girebileceği bölümler artacak 

Bahar Atakan - Ankara 

Milli Eğitim Bakanı Hüseyin Çelik, Yükseköğretim Kurulu YÖK Başkanı Prof. Dr. Erdoğan Teziç'e, meslek lisesi öğrencilerine üniversiteye girişte uygulanan farklı katsayılarla ilgili yeni bir öneri götürdü. 
Çelik'in önerisine göre, meslek lisesinde okudukları alanların yükseköğretimde karşılığı olan okula gitmek isteyen öğrenciye kolaylık sağlanacak. 
Öğrencilerin ÖSS puanının, avantajlı katsayı olan 0.8'le çarpılmasını sağlayacak bölümler artırılacak, böylece meslek lisesi öğrencilerine üniversiteye girişte daha fazla tercih imk nı tanınacak. 
İletişim ve turizm fakültesine gitmek isteyen iletişim ve turizm meslek lisesi öğrencilerinin ÖSS puanları da 0.3 yerine 0.8 katsayısıyla çarpılacak. 
Çelik ve Teziç, İstanbul'da önceki gün toplanan YÖK Genel Kurulu'nda istihdama ve iş gücüne yönelik olarak meslek liselerinin sayısının artırılması yönünde ortak görüş sergiledi. 

YÖK ile ortak çalışma 
Meslek yüksekokullarının kalitesinin artırılması amacıyla YÖK ile MEB'in ortak çalışma yapması kararlaştırılırken, Çelik, farklı katsayı nedeniyle yaklaşık '25 net' geriden başlayan meslek lisesi öğrencileriyle ilgili bir öneride bulundu. 
YÖK'ün uyguladığı sisteme göre, İHL öğrencileri alanlarıyla ilgili yükseköğretim programını seçerlerse ÖSS puanları 0.8, alan dışı program tercih ederlerse 0.3'le çarpılıyor. 
Ancak, iletişim meslek lisesi öğrencisi iletişim fakültesine gitmek isterse puanı 0.3'le çarpılıyor. Teziç'in "üzerinde çalışılabilir, uygulanabilir" dediği Çelik'in önerisiyle, meslek lisesi öğrencilerine, ÖSS'de 0.8 katsayı uygulanacak fakülte ve bölümler çoğaltılıyor. Öneriler şöyle 

Kararı YÖK verecek 
Uygulama yükseköğretimde devamı olan mesleki ortaöğretim programlarını kapsayacak.Hangi mesleki ortaöğretim programının yükseköğretimde hangi bölüme karşılık geleceğine YÖK karar verecek.0.3 olan düşük katsayı korunacak. Örneğin turizm meslek lisesi okuyan öğrenci iktisat okumak isterse puanı 0.3'le çarpılacak. Bu öğrenci turizm fakültesine gitmek isterse puanı 0.8'le çarpılacak. 

Seçenekler artacak 
Meslek lisesi öğrencilerinin katsayı dezavantajı yaşamadan girebileceği bölümler artırılacak. 
Elektrik öğrencisi elektrik-elektronik mühendisliğine, kimya öğrencisi kimya mühendisliğine, ticaret öğrencisi iktisat ve işletmeye, bilgisayar öğrencisi bilgisayar mühendisliğine, tesfiye öğrencisi makine mühendisliğine, yapı meslek lisesi öğrencisi inşaat mühendisliğine, sağlık meslek lisesi öğrencisi tıp fakültesinin bazı bölümlerine ÖSS puanlarının 0.8 ile çarpılmasıyla avantajlı şekilde gidebilecek. 


</TEXT>
</DOC>
