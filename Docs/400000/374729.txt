<DOC>
<DOCNO> 374729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko24.html </URL>
<DATE> 2005/09/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Otomotiv ihracatında artış sürüyor... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılın 8 ayında yüzde 26.9 oranında artarak, 8 milyar 379 milyon dolara ulaştı. 
     Ağustos ayı ihracatı ise yüzde 0.4 arttı. İhracat, aylık bazda yerinde saymasına rağmen 8 aylık dönemde, 2003'ün tamamında yapılan 7 milyar 191 milyon dolarlık ihracatı açık ara geride bıraktı. 
     Uludağ İhracatçı Birlikleri UİB verilerinden derlenen bilgiye göre, Ocak-Ağustos döneminde, ihracat kalemleri arasında 2 milyar 800 milyon 696 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     
     İHRACAT, AĞUSTOS'TA YERİNDE SAYDI 
     Ocak-Ağustos döneminde yüzde 26.9 oranında artarak 8 milyar 379 milyon 168 bin dolara ulaşan ihracat, geçen yılın aynı döneminde 6 milyar 602 milyon 141 bin dolar olarak gerçekleşmişti. 
     İhracat, ağustos ayında ise yerinde saydı. Ağustos'ta yüzde 0.4'lük artışla 691 milyon 228 bin dolara ulaşan ihracat, geçen yılın aynı ayında 688 milyon 286 bin dolarda kalmıştı. 
     İhracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25, Mayıs'ta yüzde 35, Haziran'da yüzde 15 oranında artış kaydederken, Temmuz'da yüzde 6'lık düşüş gerçekleşmişti. 
     
</TEXT>
</DOC>
