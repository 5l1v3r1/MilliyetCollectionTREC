<DOC>
<DOCNO> 378341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko13.html </URL>
<DATE> 2005/09/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüpraş'tan sonra gözler Erdemir'de... 
</HEADLINE>
<TEXT>

     Hüseyin Tunçay AA 

Tüpraş ihalesi özelleştirmelerde fiyat çıtasını yükseltirken, Erdemir'de ''yatırım ve bunun için teminat mektubu ile istihdam garantileri'' nedeniyle Tüpraş'taki kadar yüksek bir fiyat artışı yaşanmayabileceğine işaret ediliyor. 
     ÖİB yetkilileri, Tüpraş ihalesinde ortaya çıkan rekabet ortamını değerlendirirken, ''Tüpraş ihalesinde sadece Tüpraş'ın değil Erdemir'in de ihalesini yaptık'' ifadesini kullandılar. 
     Yetkilerden alınan bilgiye göre, buna karşılık Erdemir'de sadece gelir değil, yatırım ve sosyal hedefler de bulunuyor. 
     
     YATIRIM VE İSTİHDAM ŞARTI 
     Erdemir'de 3.5 milyon tonluk yeni yatırım zorunluluğu ve bunun için teminat mektubu verilmesi ile istihdam garantisi şartı bulunurken, şartname gereği 2008 sonuna kadar kapasitenin 9.3 milyon tona çıkarılması gerekiyor. 
     Bu da, yaklaşık 45 yılda kapasitesi 4-4.5 milyon tona ulaşan Erdemir'e, 3 yılda yeni bir fabrika daha katılması anlamına geliyor. 
     Bu zorunlulukların, fiyata iskonto olarak yansıyabileceğine işaret edilirken, buna karşılık Erdemir ihalesine de Tüpraş kadar yoğun bir katılım olması bekleniyor. 
     
     FİRMALAR ERDEMİR'E NEDEN TALİP 
     Bu arada Tüpraş ihalesine de giren Zorlu, OYAK ve Koç Gruplarının Erdemir ihalesinde de yer aldığı hatırlatılırken, diğer zorlu rakipler ile birlikte burada da ''kıran kırana'' bir ihale yaşanacağını tahmin ediliyor. 
     İhaleye katılacak iki Rus firmasının da NLMK ve Severstal yeterli finansmana sahip olduğu, Erdemir'e hammadde sattığı hatırlatılırken, Severstal'ın ABD ve İtalya'dan fabrika aldığı, Rus firmaların hammadde satışının devamı ve Türkiye üzerinden AB'ye açılmak için Erdemir'e talip olduğu vurgulanıyor. 
     Arcelor'un, büyüme ihtiyacı nedeniyle Erdemir'i istediği ve ABD'nin en büyük fabrikasını alan rakibi Mittal'e yetişmek için Erdemir'e talip olduğu ifade ediliyor. 
     Mittal'in, Doğu Avrupa'ya girmek ve demir çeliğin en büyüğü olmayı sürdürmek istemesi nedeniyle, Erdemir'i tercih ettiği kaydediliyor. 
     Mittal ve AB kökenli diğer firmaların kesiştiği noktanın Türkiye üzerinden AB'ye açılmak olduğu vurgulanırken, ''Dolayısıyla Erdemir'de herkes iddialı, herkes almak durumunda'' ifadesi kullanılıyor. 
     
     SÖZLEŞME TASLAĞI FİRMALARDA 
     Ayrıca Erdemir'e ilişkin sözleşme taslağının firmalara geçen hafta gönderildiği, bu hafta sonuna kadar firmalardan görüşlerin toplanacağı öğrenildi. 
     Erdemir'de 23 Eylül'de konsorsiyumlar için bildirim yapılacak, 26 Eylül'de de son teklifler alınacak. 
     
     ÖN YETERLİLİK ALAN FİRMALAR 
     Öte yandan Erdemir'in özelleştirilmesine yönelik ihalede ön yeterlilik alan firmalar şöyle 
     - Arcelor S.A. Lüksemburg , - Azovstal-Metinvest Ortak Girişim Grubu Ukrayna , - Corus Group PLC İngiltere , - Ereğli Ortak Girişim Grubu Kibar Holding A.Ş., Yıldırım Dış Ticaret A.Ş, Borusan Holding A.Ş, Tosçelik A.Ş, İÇDAŞ A.Ş, Tezcan Galvanizli Yapı A.Ş, Turkon Holding A.Ş, Murat Denizcilik ve Ticaret A.Ş, Yardımcılar Holding A.Ş, Diler Holding A.Ş. 
     - Koç Holding A.Ş, - LebGoK-Oskol Ortak Girişim Grubu Rusya Federasyonu , - Mittal Steel Company N.V. İngiltere , - NLMK-Open Joint Stock Company Novolipetsk Iron and Stell Corporation Rusya Federasyonu , - Nurol-Limak-Özaltın-Alkol Pazarlama Ortak Girişim Grubu, - OYAK, - Posco Güney Kore , - Severstal Rusya , - Zorlu Holding A.Ş. 
     
</TEXT>
</DOC>
