<DOC>
<DOCNO> 381072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/spo04.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aday Ersun Yanal 
</HEADLINE>
<TEXT>



Karadeniz ekibinin, Vestel Manisa karşısında aldığı yenilgi ortalığı karıştırdı. İkinci golden sonra sahaya sırtını dönen Bordo - Mavili taraftarlar, yönetimin istifasını isterken, Şenol Güneş maç sonrası görevi bıraktığını açıkladı. 
Güneş, "Ortada başarısızlık ve bunun doğurduğu panik ortamı var. Yarardan çok, zarar verdiğimi düşünmeye başladım. Kan değişikliğinin gerekli olduğunu görüyorum. En doğrusu benim gitmem. Pes etmek durumunda kaldım" dedi. 
Trabzonspor yönetimi, daha sonra olağanüstü toplantı yaparak, Güneş'i fevri hareket ettiği gerekçesiyle kararından döndürmeye çalıştı. Tecrübeli hocanın, konuyu tekrar düşüneceğini, ancak dönüşünün olmayacağını ilettiği bildirildi. Başkan Atay Aktuğ, zirve sonrası "Biz görevimizin başındayız. Yarın gerekli açıklamaları yapacağız" yorumunu yaptı. 
Yönetimin, istifanın kesinleşmesiyle birlikte Güneş'in yerine ilk aday olarak Milli Takım'ın eski hocası Ersun Yanal'ı düşündüğü, İran'ın Pas takımından ayrılmaya hazırlanan Mustafa Denizli'nin isminin de üzerinde durulduğu bildirildi. Ayrıca bazı üyelerin, kötü gidiş nedeniyle aralıktaki mali genel kurulun seçimli kongreye çevrilmesi konusunda baskı yaptığı ifade edildi. 


</TEXT>
</DOC>
