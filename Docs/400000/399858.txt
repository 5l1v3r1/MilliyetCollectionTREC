<DOC>
<DOCNO> 399858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/yas05.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Günbatımını izlerken çatıdan düştü 
</HEADLINE>
<TEXT>



Öğrenci servislerinin karıştığı kazalar nedeniyle bu yıl üzücü günler yaşayan TED Ankara Koleji dün de acı bir olayla sarsıldı. Günbatımını izlemek için yangın merdivenini kullanarak çatıya çıkan Baran Ünal 16 dengesini kaybedince, düşerek öldü. 
10 F sınıfı öğrencisi Ünal, öğretmen ve velilerin bir araya geldiği toplantı nedeniyle dün okulda nöbetçi kaldı. Ders saati bitince, bir arkadaşıyla birlikte yangın merdiveninden çatıya çıktı. Günbatımını izlemek isteyen iki arkadaş, cep telefonlarıyla okulda kalan diğer arkadaşlarını da yanlarına çağırdı. Bir süre çatıda kalan öğrenciler, aşağıya inerken acı olay yaşandı. Merdivende ayağı kayan Ünal, dengesini kaybederek düştü. 24 saat hazır bekleyen ambulansla Bayındır Hastanesi'ne sevk edilen Ünal kurtarılamadı. 

Yangın merdiveni kilitli değil 
Acı haberi alır almaz okula koşan baba Ali Ünal, "Çatıdan inerken ayağı takılmış. Yüzüstü düşünce beyin kanaması geçirmiş ve akciğerleri patlamış. Baran'ım artık yok ama onu güler yüzlü, sevimli haliyle hatırlamak istiyorum" dedi. Yöneticilerin öğrencilerin çatıya çıkmasını yasakladığı, ancak yangın merdiveninin kilitli olmadığı öğrenildi. 


</TEXT>
</DOC>
