<DOC>
<DOCNO> 372226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo30.html </URL>
<DATE> 2005/08/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gaziantepspor, Galatasaray maçına hazırlanıyor... 
</HEADLINE>
<TEXT>

     Gaziantepspor Teknik Direktörü Faruk Hadzibegiç, Galatasaray ile yapacakları maçı kazanmak için ellerinden gelen herşeyi yapacaklarını söyledi. 
     Faruk Hadzibegiç, düzenlediği basın toplantısında, çok iyi hazırlandıkları Vestel Manisaspor karşılaşmasını 2-1 kazandıklarını hatırlatarak, ''Bizim için önemli bir galibiyetti. Bizim için 3 puan çok önemliydi. Hakedilen bir 3 puandı'' dedi. 
     Vestel Manisaspor maçında 2 futbolcularının kırmızı kart görmesini üzüntüyle karşıladığını ifade eden Hadzibegiç, bu olayın oyuncularının daha çok çaba göstermek istemelerinden kaynaklandığını, maçı çok iyi yöneten hakemin de kırmızı kart göstermekten başka çıkar yolunun olmadığını kaydetti. 
     Hadzibegiç, bu hafta Galatasaray ile yapacakları karşılaşmaya değinerek, sözlerini şöyle sürdürdü 
     ''Çok önemli olan Galatasaray karşılaşmasına hazırlanmamız için 2 günümüz kaldı. Deplasmanda kazanılan bir maç sonrası sahamızda oynamak bizim için biraz daha kolay olacak. Burada da inşallah çok önemli bir seyirci kitlesi bekliyoruz. Burada bizim takımımız da Galatasaray'dan daha iyi oynamak zorunda. Çok zor bir maç yapacağımızı biliyoruz. Ama kararlılıkla yapacağımız bir maç olacağını söyleyebilirim. Maçı kazanmak için elimizden gelen herşeyi yapacağız.'' 
     
     ''GALATASARAY İLE SPORTİF SAVAŞ OLACAK'' 
     Sakat oyunculara ilişkin soru üzerine Hadzibegiç, İlhan'ın Galatasaray maçında oynayabileceğini düşündüğünü bildirdi. 
     Boşnak teknik adam, sakatlıkları bulunan futbolcularını riske etmek istemediklerini, Galatasaray maçında görev alacak futbolcuların fiziksel bakımdan maça yüzde yüz hazır olmaları gerektiğini vurguladı. 
     Bir forvet transferi için 31 Ağustos'a dek zamanlarının olduğunu belirten Hadzibegiç, 2-3 gün içinde forvet transferinin kesinlik kazanabileceğini anlattı. 
     Hadzibegiç, Gaziantepspor'un Galatasaray karşısında nasıl bir kadroyla mücadele edeceğinin sorulması üzerine şöyle konuştu 
     ''Gaziantepspor genç bir takım ve her oyuncuya kendini göstermesi için fırsat tanıyorum. Önemli olan maçı kazanmak. Daha kolay uyum sağlayabilecek oyuncularla beraber oynamaları bizim için daha önemli. 
     Galatasaray ile maçımız sportif bir savaş olacak. Gaziantepspor için en iyi deneme Galatasaray ve Fenerbahçe ile yapacağı karşılaşmalar olacak. 
     Türkiye Ligi kaliteli bir lig ve bu ligde biz de yerimizi almak zorundayız. Galatasaray maçını kazanacağımızı umut ediyoruz. Galatasaray lider şu anda ama onları tuzağa düşürmeye çalışacağız.'' 
     
</TEXT>
</DOC>
