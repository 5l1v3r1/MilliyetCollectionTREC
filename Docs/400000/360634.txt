<DOC>
<DOCNO> 360634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/yazar/guclu.html </URL>
<DATE> 2005/07/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Şimdi de süper bilgisayar kavgası 
</HEADLINE>
<TEXT>


Dünyanın en iyi 500 üniversitesi arasına neden giremediniz kavgasından sonra şimdi de hangi üniversitede süper bilgisayar var tartışması başladı. Hatırlanacağı gibi geçtiğimiz hafta ODTÜ Rektörü Ural Akbulut, Türkiye'nin ilk süper bilgisayarının kendi üniversitelerinde kurulacağını bu köşede açıklamıştı. 
Tepkiler gecikmedi. Önce TÜBİTAK, ardından da İTÜ, "Bizde zaten süper bilgisayar var" açıklamasında bulundular. ODTÜ ise söz konusu bilgisayarların, dünyanın en büyük 500 süper bilgisayarı arasında yer almadığını açıklamakla yetindi. 
Türkiye'nin süper bilgisayarlara ihtiyacı var mı Evet fazlasıyla var. Ama her kurum kendi başına böylesi büyük bir yatırıma yönelirse, sadece kaynaklar heba olmakla kalmaz, anlamsız bir yarışın da içine girilmiş olur. 
Bir tane Ankara'ya, bir tane İzmir'e, belki bir tane de Anadolu'da bir yerlere olabilir. Ama siz kalkıp da her üniversiteye bir tane yaparsanız, ölü yatırımların ve ölü kapasitelerin en büyüğünü yaratmış olursunuz. 
Keşke onlarca süper bilgisayara gerek duyuracak kadar önemli araştırmalar yapılsa da böylesi bir yarıştan üzüntü değil de keyif duysak. Ama sanki şimdiki post tartışması biraz da mirasyedi savurganlığı gibi... 

YÖK'te neler oluyor 
YÖK'te garip gelişmeler oluyor. Cumhurbaşkanı Sezer, ataması gereken üyeleri atamıyor. Başkan Teziç'e karşı olan Gürüzcü üyeler de bir bir istifa ediyor. Bu konuda kulağımıza gelen son söylentiler şu yönde 
Barboros Günçer'den sonra, onunla birlikte hareket eden ÖSYM eski Başkanı Savaş Küçükyavuz'un da yıllık izninden sonra istifasını işleme koyduracağı yönünde. İstifalar kendiliğinden mi, yoksa zorlamayla mı Bu konudaki genel eğilim, zorlamanın olduğu şeklinde. İstifaların gerekçeleriyle ilgili olarak yakında ayrıntılı açıklamalar gelirse, hiç sürpriz olmaz. 
Bu arada bir başka YÖK üyesi Aybars Ertepınar'ın görev süresi de sonbaharda sona eriyor. 
Tüm bu gelişmeler, YÖK'teki cadı kazanının daha da kaynamasına neden olacak. 

Tarihi Haydarpaşa Lisesi 
Başbakan Erdoğan, tarihi Haydarpaşa Lisesi'nin binasını gözüne kestirmiş durumda. 12 Eylül döneminde bir oldu bitti ile Haydarpaşa Lisesi'nden alınarak Marmara Üniversitesi'ne tahsis edilen tarihi bina, şimdi otel yapılmak isteniyormuş. 
Haydarpaşa'da devasa bir ticaret merkezi kurmakta kararlı olan Başbakan Erdoğan, bu konuda "Orada 8, 9 bin yataklık bir turizm merkezi oluşacak. Hatta Marmara Üniversitesi'ne kampus yeri gösterip, eski Haydarpaşa Lisesi binasını da alabilirsek bu bölge çok canlanır" diyor. 
Kadıköylüler ve mimarlar, bölgenin gökdelenler ve oteller zinciri haline gelmemesi için şimdiden karşı kampanyaya başladılar. Ama Başbakan kararlı gözüküyor. Belediye Başkanı Kadir Topbaş da bu fikre sıcak bakıyor. 
Bu vesile ile Galatasaray, Kabataş, İTÜ Maçka ve daha pek çok tarihi öğretim kurumunun otel yapılması tartışmaları yeniden canlanmış oldu. Hemen her iktidar bu konuya el atar ama arkasını getiremezdi. Çünkü kamuoyundan büyük tepki geliyor ve bu tepkiler geri adım attırıyordu. Bakalım şimdi ne olacak 
Özetin özeti Yaz sıcağında bile gündem yaratmadaki maharetimizden hiçbir eksilme yok. Hükümet, RTÜK üyelerini atamadaki objektif tutumunu, yeni üniversite rektörleri ve yeni YÖK üyelerini seçerken de gösterirse, hiç şaşırmamak gerekir. 



</TEXT>
</DOC>
