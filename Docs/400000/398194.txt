<DOC>
<DOCNO> 398194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko10.html </URL>
<DATE> 2005/11/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şener Biz konuştukça faizler aşağıya doğru iniyor diyebilirsiniz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, konut faizlerinde bir oran vermenin ''piyasaya müdahale'' gibi anlaşılacağını belirterek, ''Ama biz konuştukça faizler aşağıya doğru iniyor diyebilirsiniz'' dedi. 
     Şener, açılışlar yapmak ve konferans vermek üzere geldiği Denizli'de Vali Gazi Şimşek'i ziyaret etti. Burada gazetecilerin sorularını yanıtlayan Şener, mortgage sisteminde işin temelinde 2 ayrı piyasanın olduğunu, ilkinde ev alacakların bankadan kredi aldığını, ikincisinde ise alınan kredinin üzerindeki ipoteğe bağlı olarak bir menkul kıymet ihraç edilip ve bu menkul kıymetin borsada işlem göreceğini söyledi. 
     
     İSİM ARAYIŞI 
     Mortgage olarak anılan sisteme isim arayışında olduklarını ifade eden Şener, Türk Dil Kurumu'nun ''tutulu satış'' önerisini kabul görmeyeceği için değerlendirmediğini, Türkçe'ye ''bilgisayar'' ismini kazandıran bilim adamından bir talepte bulunduğunu, hocanın da kendisinden 15 gün süre istediğini kaydetti. 
     Halktan da bu konuda öneri beklediğini bildiren Şener, ''İstanbul Ticaret Üniversitesi'ndeki bir toplantıda 'Uzun Dönemli Konut Edindirme' önerisi geldi. Ama bu öneri de tam ifade etmeyecek gibi geldi bana. İlgi duyanlar öneride bulunsun. Tutacağından emin olduğum bir kelime, bir kavramlaştırma arıyorum. Bunu yakaladığımız an mortgage demekten vazgeçeceğiz'' diye konuştu. 
     
     FAİZ DEĞERLENDİRMESİ 
     Mortgage lafının bile faizleri aşağıya indirdiğini, faizlerin yüzde 1'e yaklaştığına dikkat çeken Şener, mortgage ile birlikte bir taraftan inşaat sektörünün gelişeceğini, bir taraftan kentlerin güzelleşeceğini, ekonominin büyüyeceğini, insanlar konut edineceğini ve kiracı sayısının azalacağını vurguladı. 
     Uygulamayla birlikte finans piyasalarının derinleşeceğini belirten Şener, şöyle devam etti 
     ''Finans piyasaları derinleştikçe, elbette konut kredilerindeki faiz oranları sürekli aşağıya düşecektir. Bu normal gelişmedir. Bir oran vermeyeyim. Verdiğim zaman, bu oran biraz belirleme gibi algılanır. Piyasaya müdahale mi ediyor sayın bakan derler. Piyasaya müdahale etmeyiz. Piyasa kendisi belirler faiz oranlarını. Ama biz konuştukça faizler aşağıya doğru iniyor diyebilirsiniz.'' Şu andaki piyasada bankaların vermiş olduğu konut kredilerinin kurulmaya çalışılan yeni sisteme göre verilen krediler olmadığını ifade eden Şener, şöyle konuştu 
     ''Bununla ilgili kanun tasarısı hazırlanıp Meclis'e gönderildi. Bütçe ve Plan Komisyonu'ndan geçtikten sonra görüşülüp tamamlanacaktır. Yasal çerçevesi oluştuktan sonra, yeni bir konut kredilendirme sistemi girecek devreye. İşte bu yeni sistem, çok yönlü ve çok boyutlu etkiler yapacaktır. Şu anda konut kredilerine talep arttığı için, talebin çok yükseldiğini görüyoruz. Artan talebe karşılık inşaatlar birden tamamlanamayacağından, arzın talep kadar artmayışından kaynaklanan bir talep fazlalığı var. Ekonomide talep arzdan fazla olduğunda, fiyatlar biraz yüksek bir noktaya ulaşır. 
     Bizim kurmaya çalıştığımız sistem henüz yerleşmemiştir. Şu andaki mevcut durumu göre dengeler oluşmaktadır. Kurmaya çalıştığımız sistemde sadece bitmiş konutlara kredi verilmeyecek. Proje ve inşaat halindeki konutlarda kredi alacak. Dolayısıyla talep otomatik olarak kendi arzını oluşturacak. Yeni kredi sistemiyle elbette konut talebi artacak. Ama talep aynı zamanda kendi arzını da birlikte getirecek. Bizim sistemimizde proje halindeki konutlara inşaat halindeki konutlara da kredi vereceğimiz için, arz da yükselecektir. Dolayısıyla şu anda piyasalarda gördüğünüz fiyat hareketliliğinin kısa süre içinde düşeceğini ve normal seyrine ulaşacağını düşünüyorum.'' 
     
     BELEDİYEYİ ZİYARET 
     Devlet Bakanı ve Başbakan Yardımcısı Abdüllatif Şener, daha sonra Denizli Belediyesi'nin ziyaret ederek, Başkan Nihat Zeybekci'den çalışmalarıyla ilgili bilgi aldı. 
     Zeybekci'nin 45 hektar alanda uygulanacağını söylediği ''Delikliçınar Meydanı Projesi''ni ilgiyle dinleyen Şener, Zeybekci'nin AK Parti'nin kiracı olarak bulunduğu binanın ilk yıkılacaklardan olduğunu söylemesi üzerine ''Göreyim şu binayı. Yazık etme başkan'' ifadesini kullandı. 
     
     ROJ TV AÇIKLAMASI 
     AK Parti Denizli İl Teşkilatı'nı da ziyaret eden Şener, burada partililerle bir toplantı yaptı. Toplantının basına açık bölümünde CHP Hakkari Milletvekili Esat Canan'ın Roj TV'ye demeç vermesiyle ilgili bir soruyu yanıtlayan Şener, şöyle dedi 
     ''Gazetelerden öğrendim. Daha fazla bilgim yok. Ama AB ülkelerinin bile terör örgütü kabul ettiği örgütün yayın organına bir milletvekilinin röportaj vereceğine inanmak istemiyorum. Roj TV konusunda başbakanımızın Danimarka'da sergilediği tavır nettir, herkese örnek olmalıdır.'' 
     
</TEXT>
</DOC>
