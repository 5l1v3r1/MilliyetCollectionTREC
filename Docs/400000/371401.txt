<DOC>
<DOCNO> 371401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yasam/yas05.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütlü uçağa 4 sipariş geldi 
</HEADLINE>
<TEXT>


İSTANBUL Milliyet 

ABD'de yeni jenerasyon uçaklar içinde yıllık satış ortalaması en yüksek uçak olan, Türkiye'ye Canrap Havacılık'ın getirdiği Cirrus SR20, basına tanıtıldı. 
Bu uçakların Türkiye'deki satış ve bakımından sorumlu yetkili şirketi Top Air'in uçuş öğretmeni pilot Hikmet Aral, Hezarfen Havaalanı'ndaki tanıtımda, 3 model üretilen uçağın sınıfındaki diğer uçaklardan en belirgin farkının, uçağı taşıyabilen bir paraşütünün bulunması olduğunu söyledi. 

Güvenli iniş 
Aral, uçağın gövdesinin komposit uzay teknolojisiyle üretilmesi ve uçuş sırasında çevresindeki uçakları kontrol etmesini sağlayan sistemin de bir başka üstünlük olduğunu kaydetti. 
Kuyruk kısmındaki paraşütün güvenli bir iniş sağladığını anlatan Aral, bir saatlik kiralama bedeli 400 dolar olan uçağın satış fiyatının ise 250 bin dolar olduğunu ve almak için 4 kişinin başvurduğunu sözlerine ekledi. 



</TEXT>
</DOC>
