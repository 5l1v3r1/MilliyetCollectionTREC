<DOC>
<DOCNO> 373747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun30.html </URL>
<DATE> 2005/08/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AB Türkiye'nin Kıbrıs'ı tanıması zorunlu değil 
</HEADLINE>
<TEXT>

     AB Komisyonu sözcüsü Francoise Le Bail, Türkiye'nin, AB ile üyelik müzakerelerine başlamasıyla ilgili anlaşma uyarınca, Kıbrıs Rum kesimini tanıması konusunda yasal zorunluluk bulunmadığını bildirdi. 
     AB'nin yürütme organı olan komisyonun sözcüsü Le Bail, Brüksel'de gazetecilere yaptığı açıklamada, ''Türkiye'nin 3 Ekim'den önce yapabileceği her çabanın çok yararlı olacağı açık. Ancak Türkiye'nin bugüne kadar yaptıklarından daha fazlasını yapmak için yasal zorunluluğu yok'' diye konuştu. 
     Le Bail, ayrıca ''Türkiye'nin, Kıbrıs Rum kesimi dahil AB'nin 25 üyesiyle görüşmeler yapacağının açık olduğunu ve Ankara'nın Kıbrıs Rum kesimini tanımamasının çözülmesi gerekli bir anormallik yarattığını'' ifade ederek, AB dışişleri bakanlarının, Türkiye'nin Ankara Antlaşması ek protokolünü imzalamasından sonra yayımladığı deklarasyonun anlamını perşembe ve cuma günü yapacağı toplantıda ele alacağını kaydetti. 
     Fransa Cumhurbaşkanı Jacques Chirac ise bugün, ''Türkiye'nin Kıbrıs konusundaki tutumuna açıklık getirmesi ve AB'ye, bütün taahhütlerini yerine getireceği konusunda teminatlar vermesi gerektiğini'' söylemişti. 
     Chirac, Paris'te Fransız büyükelçileriyle yaptığı dış politika konulu bir toplantıda, ''Türkiye, Kıbrıs konusundaki tek taraflı deklarasyonunun ardından konuya açıklık getirmeli ve 25 AB ülkesini, birliğe verdiği taahhütlere tamamen riayet etmeye istekli olduğu yönünde temin etmeli'' demişti. 
     AB'nin 3 Ekim'de üyelik müzakereleri başlatacağı Türkiye ile ilgili Chirac, geçen cuma günü de, ''Türkiye'nin Ankara Antlaşması ek protokolünü imzalamasından sonra yayımladığı deklarasyonunun, siyasi ve yasal sorunlar ortaya çıkardığını'' ileri sürerek, ''bunun AB'ye aday bir ülkeden beklenen tutumla uyuşmadığı'' ifadesini kullanmıştı. 

     
</TEXT>
</DOC>
