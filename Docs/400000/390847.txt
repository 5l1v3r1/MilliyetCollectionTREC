<DOC>
<DOCNO> 390847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun19.html </URL>
<DATE> 2005/10/30/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Amerikan askerlerine 'Kötü muamele' suçlaması 
</HEADLINE>
<TEXT>

     Afganistan'da bir Amerikan üssünde Amerikan askerleri, iki tutukluya kötü davranmakla suçlandı. 
     Amerikan ordusu tarafından yapılan açıklamada, iki Amerikan askerinin, Uruzgan eyaletindeki üsde tutukluların göğsünü, omuzlarını ve midesini yumrukladığı, tutukluların tıbbi tedavi görmediği belirtildi. 
     Açıklamada, Amerikalı iki askerlere yönelik suçlamaların, eziyet etmek, şahsa saldırı ve görevi ihmalden oluştuğu, suçlamaların sabit görülmesi halinde askerlere disiplin cezası verileceği kaydedildi. 
     Amerikan ordusu sözcüsü Yarbay Jerry O'Hara, olayın Temmuz ayı başlarında meydana geldiğini, suçlanan iki askerin halen Afganistan'da görev yapmaya devam ettiğini, ancak tutuklularla ilgili herhangi bir görevle ilgilenmediklerini belirtti. Tutuklulardan birinin serbest bırakıldığı, diğerinin ise başkent Kabil'in yaklaşık 30 kilometre kuzeyindeki Bagram üssünde tutulduğu kaydedildi. 
     Koalisyon güçlerinde görevli Tuğgeneral Jack Sterling, bütün kötü davranışların soruşturulması taahhütlerine bağlı kaldıklarını ve bireylerin yaptıkları eylemlerden ABD askeri yasalarına göre sorumlu tutulacağını söyledi. 
     Avustralya'nın SBS televizyonu da yaklaşık iki hafta önce Amerikan askerlerinin Kandahar yakınındaki Gonbaz Köyü'nün dışında yer alan tepelerde öldürdükleri Taliban militanlarının cesetlerini yaktığını gösteren görüntüler yayınlamıştı. 
     ABD ordusu ise iddialarla ilgili soruşturma başlattığını bildirmişti. 
     
</TEXT>
</DOC>
