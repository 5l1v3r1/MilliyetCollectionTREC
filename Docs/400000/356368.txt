<DOC>
<DOCNO> 356368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur24.html </URL>
<DATE> 2005/06/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Öğretmen maaşı, 4 kişilik aile giderinin yarısına bile yetmiyor .. 
</HEADLINE>
<TEXT>

     Eğitim-Sen Genel Başkanı Alaaddin Dinçer, öğretmenlerin, maaşlarıyla, 4 kişilik bir ailenin aylık ortalama giderinin yalnızca yüzde 47’sini karşılayabildiklerini söyledi. 
     Dinçer, sendika genel merkezinde düzenlediği basın toplantısında, kamu çalışanlarına bu yılın Temmuz ayı itibariyle yüzde 5 oranında zam yapılacağını, ancak uygulanan ekonomik programların ardından kamu çalışanlarının ücretlerinde ciddi erimeler olduğunu belirtti. 
     Kamu çalışanlarının yüzde 40-45’ini oluşturan eğitim, bilim çalışanlarının da daha da yoksullaştığını, ek iş yapmak zorunda kaldıklarını söyleyen Dinçer, son 10 yılda ortalama öğretmen maaşının, 4 kişilik bir ailenin ortalama aylık giderini karşılama oranlarını 
     rakamlarla açıkladı. 
     Öğretmen maaşlarında AK Parti Hükümeti döneminde ciddi erime olduğunu savunan Dinçer, öğretmenlerin aldığı maaşların sadece son 3 yılda, 4 kişilik bir ailenin yapması gereken harcamaların yalnızca yarısını karşılayabilecek düzeyde olduğunun görüldüğünü kaydetti. 
     Öğretmenlere Temmuz ayında yapılacak zamla birlikte 803 milyon lirası maaş verileceğini, yıl sonu itibariyle 4 kişilik bir ailenin ortalama giderinin ise 1 milyar 720 milyon lira olacağını söyleyen Dinçer, "Yani öğretmenler, maaşlarıyla, 4 kişilik bir ailenin aylık ortalama giderinin yalnızca yüzde 47’sini karşılayabilmektedir" dedi. 
     Ülkelere göre öğretmen maaşlarından da örnekler veren Dinçer, Türkiye’deki ücretlerin, Uruguay, Şili, Lübnan gibi ülkelerin çok çok altında olduğunu bildirdi. Dinçer, 15 yıllık bir öğretmenin yıllık toplam, Uruguay’da 6 bin 872 dolar, Şili’de 12 bin 902 dolar, Lübnan’da 11 bin 594 dolar, İsviçre’de 60 bin 514 dolar, Türkiye’de ise 5 bin 714 dolar maaş aldığını söyledi. 
     Hükümetin 2006 toplu görüşmelerinde "yüzde 4 4" artış öngördüğünü, bunun 800 milyon liralık maaşın 64 milyon lira artması anlamına geleceğini kaydeden Dinçer, "Bu rakamlarla çalışanlar, yoksulluk sınırında yaşamaya, ek işler yapmaya devam edecekler. Halk, IMF programları altında inim inim inlemektedir. Hükümeti, aklını başına toplamaya ve uyguladığı ekonomik politikalardan vazgeçmeye çağırıyoruz" diye konuştu. 
     
</TEXT>
</DOC>
