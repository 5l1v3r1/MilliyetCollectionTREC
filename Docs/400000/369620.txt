<DOC>
<DOCNO> 369620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/eko04.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste destek 27.900-28.000'lerde 
</HEADLINE>
<TEXT>


Endeksin güçlü çıkışının ardından gelen sert k r realizasyonları piyasaları dalgalandırdı. Hacimsiz gelişen satışlar yerini, desteklerde denge bulma çabasına bırakabilir 

Zeynep Candan Aktaş 

Geçen hafta 30.163 ile tarihi rekor kıran İMKB 100 Endeksi haftayı genelde satıcılı geçirdi. Son iki gün yoğunlaşan satışlar ise 28.106'nın test edilmesine neden oldu. 
Kapanış en düşük seviyeye yakın 28.175'ten gerçeleşirken, haftalık değer kaybı da yüzde 5.91'e ulaştı. Geçen hafta gelişmeler genellikle beklentiler doğrultusunda gerçekleşti. Merkez Bankası faiz indirimine gitmezken, FED faizlerde 0.25 puanlık artırım yaptı. Merkez Bankası'nın enflasyondaki düşüşe rağmen faizleri indirmemesi ekonomi yorumcularını karşı karşıya getirdi. Bir taraftan eleştiriler geliyor, diğer taraftan Merkez'i haklı bulanlar da var. 
Endeksin geri çekilmesinde teknik düzeltme beklentisinin güçlenmesinin yanısıra, İran'ın nükleer çalışmaları nedeniyle uluslararası toplumla zıtlaşması, petrol fiyatlarındaki artışlar ve döviz fiyatlarının yukarı yönlü hareketi etkili oldu. Bu arada petrol fiyatları yeni tarihi rekorlar kırmaya devam ediyor. 66 dolar seviyelerine ulaşan petrol fiyatları piyasaların ve ekonomilerin üzerinde baskı unsuru olmaya başlayabilir. Serbest piyasada dolar 1.3415'lerde iken euro 1.6685 seviyelerinden haftayı tamamladı. Faizlerde ise en aktif 7 Mart 2007 vadeli tahvil yüzde 16.28'den işlem gördü. 
Önümüzdeki hafta Avrupa Birliği sürekli üyeler toplantısı yapılacak. Bu nedenle AB ile ilgili birçok olumlu- olumsuz görüş gündeme yansıyabilir. Teknik analiz açısından endeksin önümüzdeki hafta destek bulması ve bu destek üzerinde güçlenme çabaları izlenme olasılığı güçlü. 27.900-28.000'ler kısa vadeli ilk destek olarak karşımıza çıkıyor. 
Düşüşte hacmin zayıf kalması ve son iki gündeki sert düşüş tepki alımlarını güçlendirebilir. 29.000-30.000 aralığının güçlü direnç olması nedeniyle tepki alımlarının 29.000'lerin altında seyretme olasılığı güçlü. Önümüzdeki hafta için endekste destekler 27.900 ve 27.500'de iken dirençler 28.700 ve 29.000 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
