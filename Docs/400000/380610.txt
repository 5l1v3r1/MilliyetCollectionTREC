<DOC>
<DOCNO> 380610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy17.html </URL>
<DATE> 2005/09/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Ofer ile görüşmedim 
</HEADLINE>
<TEXT>

     Başbakan Recep Tayyip Erdoğan, Galataport ihalesi ile ilgili olarak Ofer’le Başbakanlık veya bir başka mekanda görüşme yapmadığını söyledi. 
     Başbakan Erdoğan, 2004 Vergi Şampiyonları Ödül töreni çıkışında gazetecilerin Galataport ihalesindeki usulsüzlük iddialarıyla ilgili sorularını yanıtladı. Erdoğan şöyle dedi 
     "Usulsüzlük ifadelerini kabul etmem mümkün değil. 
     Bunların hepsi maalesef Türkiye’deki bu süreci olumsuz olarak etkileme gayreti içinde olanların, bu süreci engellemek isteyenlerin, Türkiye’deki bu ekonomik sıçrama sürecini geçmişte olduğu gibi engelleme gayreti içinde olanların yakıştırmalarından başka birşey değildir. Yıllarca bu ülkede ’özelleştirme neden bu kadar ağır gidiyor, niçin özelleştirme yapılamıyor’ diyenler şimdi ne yapacaklar, burda usulsüzlük var diye yakıştıracaklar. İşte bir Türk Telekom’da rakam neredeydi, nerelere düştü, şimdi bizim dönemimizde nerelere çıktı. Bunu hazmedemeyenler, engellemek isteyenler maalesef bu tür yakıştırmalar yapmak suretiyle Ülkede kafa bulandırmaktadır. 
     
     "İHALELERLE İLGİLİ BİZE ULAŞMIŞ BİRŞEY YOK" 
     Başbakan Erdoğan, "Şu anda Tüpraş ve Galataport’la ilgili henüz önümüze gelmiş birşey yok. Gelecek olursa göreceğiz, bakacağız burda herhangi birşey var mı Yok mu 
     Varsa zaten biz de bunlara karşı gereği neyse bunu yaparız" diye konuştu. 
     
     SORUŞTURMA YALAN 
     Erdoğan, Tüpraş ve Galataport ihalesiyle ilgili olarak Başbakanlığın soruşturma açıp açmadığı ile ilgili bir soruya ise "Hayır, böyle verdiğim bir talimat yoktur. Bunların hepsi yalandır. Zaten bu yalana artık çok alıştık. Bu yakıştırmalara da ayrıca üzülüyoruz. Çünkü Türkiye’nin hızla yürümesi gerekir. Bu konuda medya birşeyleri araştırmadan aramanın gayreti içindedir" yanıtını verdi. 
     
     OFER İLE GÖRÜŞMEDİM 
     Erdoğan, "Ofer ile ilgili olarak Başbakanlık’ta görüşmem veye bir başka yerde görüşmem falan filan gibi birşey olmadı. Kaldı ki ben her müteşebbisle görüşürüm. Her özelleştirmeye katılmak isteyenle görüşürüm" diye konuştu. 
     
     TÜPRAŞ’IN YÜZDE 14.76’SI HAMİLİNE SATILDI 
     Başbakan Erdoğan, Tüpraş’ın yüzde 14.76’lık hissesinin gizli olup olmadığı ile ilgili bir soruya da "Olur mu öyle şey, bunların hepsi hamiline yapılmış satışlardır. İsteyen girer alır. Bunları kimsenin engellemeye hakkı yoktur. Kim daha fazla parayı verirse onlar alır. Bu tür şeylerde en fazla parayı veren kimse o alır, ona satarım diyenler, şimdi kalkıp buna karşı direnç içine giriyorlar. Bunlar çok çirkin" yanıtını verdi. 
     
</TEXT>
</DOC>
