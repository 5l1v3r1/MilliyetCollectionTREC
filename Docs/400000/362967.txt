<DOC>
<DOCNO> 362967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo29.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya güzelleri 
</HEADLINE>
<TEXT>


Geri sayım başladı... 23-31 Temmuz tarihleri arasında ülkemizde yapılacak olan Dünya Genç Bayanlar Voleybol Şampiyonası'na hazırlanan milli takım, 2.5 aydır devam eden aile hasretini zaferle sonlandırmak amacında 

ÖZEL RÖPORTAJ - İLHAN GÜLER 


Filenin Sultanları'nın ardından Türkiye'de, yeni bir heyecan yaşanacak... Tüm gözler, 23-31 Temmuz tarihleri arasında Ankara ve İstanbul'da düzenlenecek Dünya Voleybol Şampiyonası'nda mücadele edecek olan Genç Bayan Milli Takımı'nda olacak. 
Şampiyona için çalışmalarını aralıksız sürdüren Ay - Yıldızlı ekibimiz, MİLLİYET'e uzun zamandır ayrı kaldıkları sevdikleri için şampiyonadan zaferle ayrılacaklarını iddia ettiler. 
Milli Takım Antrenörü Adnan Kıstak, şampiyonaya ev sahipliği yapmalarının farklı bir anlam taşıdığını söyleyerek, "Son 9 yıl içinde birçok Avrupa ve Dünya finallerine katıldık. Şampiyonanın ülkemizde yapılması, bizim için çok önemli. Genç sporcuların saha içinde konsantrasyonu ve motivasyonları her an değişebilir. Bu nedenle karşılaşmaya bizi desteklemek için gelen taraftarların sporculara yardımcı olmasını bekliyoruz. Maçlarda durum ne olursa olsun bu gençlere moral verilmeli. Çünkü onlar genç ve hata yapmaları normal. Özgüvenlerini kaybetmemeleri için her zaman desteklenmeli" dedi. 

Rakipler güçlü 
Türk voleybolunun geleceğini bu oyuncuların oluşturacağını ifade eden Kıstak, "A Milli Takım şu anda dünyada her takımla başa baş oynayacak düzeyde. Tüm bunlar bir anda olmadı, sistemli çalışmanın ürünleri. Grubumuzda Brezilya, Amerika, Hırvatistan, Japonya, Sirbistan - Karadağ yer alıyor. Brezilya dışındaki tüm ekipler denk güce sahip. Her takım birbirini yenecek güçte" açıklamasını yaptı. 


</TEXT>
</DOC>
