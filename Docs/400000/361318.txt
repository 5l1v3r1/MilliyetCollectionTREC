<DOC>
<DOCNO> 361318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun30.html </URL>
<DATE> 2005/07/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Slovakya, AB Anayasası'nın onaylanmasını askıya aldı... 
</HEADLINE>
<TEXT>

     Slovakya'da, Avrupa Birliği AB Anayasası'nın onaylanma süreci, anayasa mahkemesince geçici olarak askıya alındı. 
     Mahkeme sözcüsü Stefan Nemeth, bir grup vatandaşın AB Anayasası'nın referanduma götürülmeyip meclis tarafından onaylanmasına karşı çıkarak başvuruda bulunması üzerine bu karara varıldığını açıkladı. 
     Nemeth, anayasa mahkemesinin anayasanın onaylanma süreciyle ilgili geçici bir tedbir aldığını, bunun başvurunun kabul ya da reddedileceği anlamına gelmediğini söyledi. Sözcü Nemeth, mahkemenin yıl sonuna kadar davayla ilgili karar vermesinin beklendiğini kaydetti. 
     Slovakya'da, AB Anayasası mayıs ayında meclis tarafından onaylanmış, ancak henüz cumhurbaşkanı tarafından imzalanmamıştı. 
     Aralarında Slovakya'nın da olduğu 13 ülke tarafından onaylanan anayasa Fransa ve Hollanda'da yapılan referandumlarda reddedilmiş, bunun üzerine birçok Avrupa ülkesi onaylamayı ertelemişti. 
     
</TEXT>
</DOC>
