<DOC>
<DOCNO> 352231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy04.html </URL>
<DATE> 2005/06/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Anket Başbakan'ı doğrulamadı Türkler ABD'yi sevmiyor 
</HEADLINE>
<TEXT>

     Başbakan Recep Tayyip Erdoğan’ın Türkiye’deki ABD karşıtlarını "marjinal küçük gruplar" olarak tanımlamasına karşın, SONAR tarafından gerçekleştirilen bir anket Erdoğan’ı doğrulamadı. Ankete katılanların sadece yüzde 3.8’i ABD’yi "kendisine en yakın ülke" olarak hissettiğini açıkladı. 
     SONAR tarafından mayıs ayında İstanbul, Ankara ve İzmir’de yaşayan 1305 kişi arasında bir anket gerçekleştirildi. Yüz yüze anket yöntemi kullanılarak gerçekleştirilen çalışmada, farklı sosyo ekonomik ve sosyo demografik gruplara mensup kişilerle görüşüldü. 
     Başbakan Erdoğan’ın son ABD gezisinde, Türkiye’de ABD karşıtlığı olduğuna yönelik iddialara "ABD’de de küçük 40-50 kişilik Ermeni gruplar Türkiye’yi protesto ediyor. Bunlar televizyonlarda yayınlandığında Amerika’daki Ermeniler’in Türkiye’ye tepkili olduğu gibi bir görüntü olduğu sanılıyor. 
     Halbuki bunlar marjinal, küçük gruplar. Türkiye’de de Amerikan karşıtlığı böyle birşey. Türk halkının ABD halkıyla bir sorunu yok" şeklindeki açıklamalarına karşın, anket sonuçları farklı bir tabloyu ortaya koydu. 
     
     TÜRKİ’LER HARİÇ ALMANYA VE PAKİSTAN’I SEVİYORUZ 

     SONAR’ın araştırmasında yurttaşlara "Türkiye ve Türki Cumhuriyetler dışında kendinize en yakın hissettiğiniz ülke hangisidir" sorusu yöneltildi. Ankette, Türkiye’nin son yıllarda en fazla ticaret yaptığı Almanya yüzde 20.15’lik açık farkla ilk sırada yer aldı. Ankete katılanların yüzde 6.21’le Pakistan’ın en çok sevdiği ülke olduğunu belirtirken, Japonya yüzde 5.14’le üçüncü sırada yer aldı. 
     
     ABD SEVİLMİYOR 

     Ankete katılanların yüzde 4.60’ı Arap ülkelerini sevdiğini belirtirken, ABD’ye "kendini yakın hissettiğini" ifade edenlerin oranı yalnızca yüzde 3.84 düzeyinde kaldı. 
     ABD bu oranla, kendisine ancak orta sıralarda yer buldu. 
     ABD’yi yüzde 3.’lük payla Yunanistan, yüzde 2.2’lik payla İran ve yüzde 2.07’lik payla İtalya izledi. 
     
     HER DÖRT VATANDAŞIMIZDAN BİRİ HİÇBİR ÜLKEYİ SEVMİYOR 

     Ankete katılanların yüzde 25.98’lik önemli bir bölümü ise hiçbir ülkeyi sevmediğini, yüzde 15.99’u da diğer ülkeleri sevdiğini açıkladı. 
     
</TEXT>
</DOC>
