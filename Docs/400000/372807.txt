<DOC>
<DOCNO> 372807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy01.html </URL>
<DATE> 2005/08/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
DEHAP yöneticilerine yurt dışı yasağı 
</HEADLINE>
<TEXT>

     Aralarında Genel Başkan Tuncer Bakırhan’ın da bulunduğu 8 DEHAP yöneticisi hakkında, DEHAP Başkanlar Kurulu Bildirgesi’nde yer alan "Sayın Abdullah Öcalan" ifadesi nedeniyle başlatılan soruşturmada, yurt dışına çıkma yasağı ve CMUK’un 109’ncu maddesine göre haftada bir adli kontrol kararı çıktı. 
     Ankara 11 no’lu Ağır Ceza Nöbetçi Mahkemesi’nde görülen duruşmada, DEHAP Genel Başkanı Tuncer Bakırhan ve parti yöneticileri hakkında yurt dışına çıkma yasağı getirildi. 
     Buna göre, DEHAP yöneticileri mahkeme süresince Ceza Muhakemeleri Kanunu’nun 109’ncu maddesine göre, her hafta adli kontrole gidecekler. DEHAP yöneticileri dava süresince tutuksuz olarak yargılanacak. 
     
     BİZİM ÜZERİMİZDEN MESAJ VERİLİYOR 
     Bakırhan, duruşma sonrası yaptığı açıklamada, kararın kendileri üzerinden mesaj vermek amacını taşıdığını söyleyerek, "Kürt Sorunu"nu demokratik yöntemlerle çözmek isteyenlerin kararlılıklarından vazgeçmemesi gerektiğini vurguladı. "Sayın demek ya da dememek Türkiye’nin sorunlarını çözmez" diyen Bakırhan, bu uygulama karşısında DEHAP’ın geri adım atmayacağını vurguladı. 
     
</TEXT>
</DOC>
