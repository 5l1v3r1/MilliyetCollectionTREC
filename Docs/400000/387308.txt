<DOC>
<DOCNO> 387308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko09.html </URL>
<DATE> 2005/10/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Emlağa katrilyonlar aktı... 
</HEADLINE>
<TEXT>

     Türkan Al AA 

Gayrimenkul piyasasındaki canlılık bütün hızıyla sürüyor. Ocak-Eylül döneminde aralarında Ankara, İstanbul ve İzmir'in de bulunduğu 15 büyük ilde 571 bin 695 adet emlak satıldı ve tapuda bunların satış değeri 25.8 katrilyon lira olarak yer aldı. 
     Tapu ve Kadastro Genel Müdürü M. Zeki Adlı'dan alınan bilgiye göre, 2003 yılının ilk 9 ayında 391 bin 675 gayrimenkulün satıldığı Türkiye'de, 2004 yılının aynı döneminde bu sayı 495 bin 314 olarak belirlendi. Bu yılın ilk 9 ayında ise gayrimenkul satışları 571 bin 695'e ulaştı. 
     Bu şekilde 2005'in 9 ayında satılan emlak sayısı, 2003 yılının aynı dönemine göre yüzde 46, 2004 yılına göre de yüzde 15.4 artış gösterdi. 
     Bankadan konut kredisi alarak konut edinilmesi ya da diğer nedenlerle bu yılın 9 ayında, 208 bin 608 gayrimenkul için de ipotek işleminde bulunuldu. 2003 yılının aynı döneminde 50 bin 762, 2004 yılında ise 127 bin 203 olan ipotek tesis ettirilen emlak sayısı, 2005'de 2003'e göre yüzde 311, 2004'e göre de yüzde 64 oranında arttı. 
     
     KONUTA YATAN PARADA REKOR ARTIŞ 

     Tapu kayıtlarına göre, Ocak-Eylül dönemi itibariyle, Türkiye'de 2003 yılında 6 katrilyon 317 trilyon 124 milyar lira, 2004 yılında ise 12 katrilyon 213 trilyon 418 milyar liralık emlak satıldı. 
     2005 yılının 9 ayında ise emlağa yatırılan para adeta patladı ve 25 katrilyon 836 trilyon 331 milyar liraya ulaştı. 
     Böylece, 2005 yılında gayrimenkule giden para, 2004 yılına göre yüzde 112, 2003 yılına göre ise yüzde 309 artış gösterdi. 
     Bu arada, emlak alım satımı sırasında, düşük vergi ve harç ödemek için satış değerlerinin genellikle gerçek rakamın altında tutulduğu gözönüne alındığında, Türkiye'de gayrimenkul için vatandaşın cebinden çıkan paranın çok daha yüksek tutarlara ulaştığına da dikkat çekiliyor. 
     2003 yılının 9 ayında 3 katrilyon 733 trilyon 467 milyar lira, 2004 yılında ise 8 katrilyon 261 trilyon 193 milyar lira olan ipotek işlem değeri de, bu yılın 9 ayında 20 katrilyon 243 trilyon 610 milyar liraya yükseldi. 
     Bu şekilde ipotek işlem değerinde de, 2003'e göre yüzde 442.2, 2004 yılına göre ise yüzde 145 oranında artış kaydedildi. 
     
     EMLAK, İSTANBUL'DA YOK SATIYOR 

     Tapu kayıtlarında, gayrimenkul piyasasının en canlı olduğu kent İstanbul olarak belirleniyor. Bu kentte, üretilenlerin yanı sıra, üretilecek emlaklar bile adeta yok satıyor. 
     Trilyonluk konutların daha proje aşamasında tükendiği İstanbul'da, yılın 9 ayında satılan emlak sayısı 154 bin 146 oldu. İstanbul'da bir önceki yılın aynı dönemine göre 21 bin 706 adet daha fazla gayrimenkul satılırken, ipotekli gayrimenkul sayısındaki artış ise 27 bin 447'yi buldu. 2005 yılında Eylül sonu itibariyle İstanbul'da ipotek işlemi tesis ettirilen emlak sayısı, 56 bin 58 olarak tespit edildi. 
     Eylül sonu itibariyle Ankara'da satılan gayrimenkul adedi 110 bin, bunların satış değeri 6 katrilyon 569 trilyon lira olarak hesaplanırken, ipotek sayısı 37 bin 871, ipotek işlem değeri de 2 katrilyon 500 trilyon 789 milyar lira oldu. 
     İzmir'de de bu dönemde 59 bin 163 adet gayrimenkul satış yoluyla el değiştirdi. Bunların tapudaki satış değeri de 1 katrilyon 568 trilyon 966 milyar lirayı buldu. 
     Özellikle yabancıların gözdesi Antalya'da ise 9 ayda satılan 36 bin 855 adet emlak, alıcılara 2 katrilyon 811 trilyon liraya mal oldu. 
     
     EMLAK SATIŞLARI 

     Tapu kayıtlarına göre 2004 ve 2005 yıllarında Ocak-Eylül dönemlerinde, büyük şehirlerde satılan emlak sayısı ile bunların tapuya bildirilen satış değerleri şöyle 
     

İLLER SATIŞ ADEDİ 
2004 - 2005 SATIŞ DEĞERİ 
2004 - 2005 İstanbul 132.440 - 154.146 4.321.802.9 - 9.465.403.1 Ankara 85.592 - 110.000 4.047.937.2 - 6.569.000.0 İzmir 57.411 - 59.163 1.124.099.3 - 1.568.966.5 Antalya 31.498 - 36.855 542.963.8 - 2.811.000.0 Bursa 30.711 - 34.300 392.488.3 - 614.149.4 Adana 22.726 - 30.911 310.585.4 - 480.000.0 Konya 30.134 - 29.776 303.965.3 - 910.485.3 Mersin 25.336 - 27.198 289.156.9 - 393.850.0 Kayseri 16.452 - 18.446 184.242.5 - 226.567.3 Denizli 16.325 - 17.002 167.475.9 - 221.695.1 Eskişehir 13.182 - 15.891 158.455.9 - 2.173.177.3 Samsun 14.497 - 15.194 141.882.9 - 179.899.4 Diyarbakır 10.499 - 12.040 156.533.4 - 107.219.9 Trabzon 3.693 - 5.508 47.074.6 - 80.500.0 Erzurum 4.818 - 5.265 24.753.7 - 34.418.0      
</TEXT>
</DOC>
