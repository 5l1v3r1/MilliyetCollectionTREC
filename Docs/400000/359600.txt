<DOC>
<DOCNO> 359600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun06.html </URL>
<DATE> 2005/07/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kıbrıslı Türkler Güney’i ’ihya etti’ 
</HEADLINE>
<TEXT>

     Oshan SABIRLI LEFKOŞA, DHA 

      RUM Fileleftheros gazetesi Kıbrıslı Türklerin, Güney Kıbrıs’ta yaptığı harcamaların, Rumların KKTC ve Türkiye’de yaptıklarından 5 kat fazla olduğunu yazdı. 
     JCC isimli araştırma şirketinin Temmuz 2004-Haziran 2005 dönemi arasında 598 bin kişinin kredi kartı ile yaptığı alışverişleri baz alarak gerçekleştirdiği araştırmasına göre, Kıbrıslı Türkler Rum tarafında yaklaşık 58 milyon YTL harcadı. Kıbrıslı Türkler, kredi kartıyla yaptıkları her alışverişte, ortalama 96 YTL’lik harcama gerçekleştiriyor. Kıbrıslı Rumların ise KKTC ve Türkiye’de yaptıkları alışverişlerin tutarı 10,6 milyon YTL. Rumların harcama ortalaması ise 345 YTL’yi buluyor. 
     Rum Hükümet Sözcüsü Kipros Hrisostomidis, 24 Mayıs’ta yaptığı açıklamada, 2003’ten 2004 yılı sonuna kadar Kıbrıslı Rumların KKTC’ye 2 milyon 300 bin ziyaret gerçekleştirdiğini, her ziyarette yaklaşık 30 YTL nakit ve kredi kartıyla harcandığının varsayılması durumunda Rum vatandaşlarının KKTC’ye toplam 75 milyon YTL bıraktığını iddia etmişti. 
     
</TEXT>
</DOC>
