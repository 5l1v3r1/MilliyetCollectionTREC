<DOC>
<DOCNO> 382246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko37.html </URL>
<DATE> 2005/09/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
TMSF Başkanı Lütfen borçlular doğrudan bize gelsinler 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, bu yıl son satışlar hariç yaklaşık 1 milyar 200 milyon dolar civarında bir tahsilat yaptıklarını bildirdi. 
     CNN Türk'te yayınlanan programda soruları yanıtlayan Ertürk, TMSF'nin 2001-2003 yılları arasında 750 milyon dolar civarında bir tahsilat yaptığını, 2004 yılındaki toplam tahsilatın da yaklaşık 900 milyon dolar olduğunu söyledi. 
     Ertürk, ''bu yıl ise şu ana kadar yaklaşık 1 milyar 200 milyon dolar civarında bir tahsilat yaptık, son satışlar hariç fiilen bizim kasamıza giren para'' dedi. 
     Bunun performansın giderek arttığını gösterdiğini ifade eden Ertürk, şunları kaydetti 
     ''Asıl büyük paralar satışlardan gelecek olan rakam. Biz son yapılan 3 yıllık stand-by anlaşması çerçevesinde bir tahsilat projeksiyonu verdik. Bu projeksiyonda bizim yaklaşık 8.1 milyar dolarlık bir tahsilat yapacağımız... Yani totalde 8.1 milyar dolarlık bir alacak ama bunun yaklaşık 7.5 milyar dolarını bu 3 yıl içinde, 2007 sonuna kadar yapacağımızı tahmin ediyoruz. Bunun da yaklaşık 5 milyar dolarlık kısmının 2005 içinde gerçekleşmesini bekliyoruz. Ama burada tabii Telsim satışı Aralık ayının 13'ünde olacak. Oradaki yasal onay süreçleri biraz uzayacak. Bu 5 milyar doların bize fiilen girişi 2006'nın ilk 2-3 ayını da bulabilir. Sonuçta bizim hedefimiz bu yılki satışlarımızdan 5 milyar dolar tahsilat yapmak.'' 
     
     ''DÜNYANIN EN BAŞARILI ALACAK SATIŞI'' 
     Hakim ortak protokollerindeki tahsilat beklentilerinin artacağını söyleyen Ertürk, yaklaşık 1 ay önce hakim ortaklar dışındaki alacaklar için yaptıkları satışın da dünyanın en başarılı satışı olduğunu belirtti. Ertürk, şunları belirtti 
     ''1 dolara 50 cent civarında bir getiri ile sattık ki dünyada bunun en yüksek gerçekleşme oranı 1 dolara 26 cent üzerinden yapılmıştır, bizimki yüzde 50. Bir çok yabancı basından arkadaşlarımız arıyor, bununla ilgili bilgi istiyor. Gerçekten sektörde dünyanın en başarılı satışı ve yine bu konuda dünyadaki en tecrübeli kuruluşlardan biri Lehman Brothers-Finansbank ortaklığı bunu aldı. 161 milyon dolar bize peşin ödeyeceklerdi, onun 40 milyon dolarını da ödediler. Bu da bizi iki yönden etkileyecek, hem çok önemli bir satış yaptık, çok büyük bir başarı sağladık, hem de önemli bir iş yükünden kurtulmuş olacağız.'' ''Borçların tasfiyesi konusunda etik tartışma yaşandı. Siz tam anlaşmayı açıkladığınız gün bir diğer şirket daha yukarıda bir fiyat açıkladı. Siz onu reddettiniz. Bunu nasıl izah ediyorsunuz '' sorusu üzerine Ertürk, şöyle konuştu 
     ''İş bittikten sonra ben şu kadar fiyat teklif ediyorum demenin ahlaki de bir değeri yok, hukuki de bir değeri yok. Biz yüksek fiyat verdik diyen grup, açık arttırmanın son 2 turuna bile katılmamış, çekilmiş. Tabii ki kurumla ilişkilendirmiyoruz, ciddi kurumlar hepsi saygın kurumlar ama o saygın kurumların saygın şekilde temsil edilmeleri gerekiyor.'' 
     
     ''LÜFTEN ARAYA KOMİSYONCU, ARACI KOYMAYIN'' 
     TMSF ile ilişkiye girmek isteyenlerden araya aracı ve komisyoncu sokmamalarını da isteyen Ertürk, şunları kaydetti 
     ''Bu maalesef Türkiye'de alışılmış bir yöntem. İnanın yabancılar da zaman zaman bu Türk tarzına uygun hareket ediyorlar, onları da yönlendirenler yine Türkiye'deki insanlar. Böyle bir yol yok, bunlar gayri ahlaki yollar. Biz çok rahatsısız. Bunu önlemek bizim elimizde değil, bunu önlemek bizimle ilişkiye girmek isteyen insanların elinde. Yani borçluysa lütfen borçlular doğrudan bize gelsinler, bizim arkadaşlarımız onlara her türlü ilgiyi gösterip onları dinlemeye hazır. Lütfen araya komisyoncu, aracı koymayın. Aracı ve komisyoncu konduğunda biz onlara çok daha ağır muamele yapma kararındayız ve bunu da yapacağız.'' 
     
     STAR TV İHALESİ 
     Ahmet Ertürk, ''Küçük yatırımcı Göltaş'ta hakikaten mağdur oldu. Siz de bunu kabul ediyorsunuz ve hukuki altyapı hazırlamak yönünde bir girişiminiz vardı. Son durum nedir, bir müjde verebilecek misiniz '' sorusuna karşılık, durumu anladıklarını ve hak verdiklerini, ancak henüz müjde verecek durumda olmadıklarını söyledi. 
     Ertürk, ''henüz çalışmamızı bitirmedik. İMKB ve SPK ile bu konudaki işbirliğimiz devam ediyor, onlarla da görüşüyoruz. Çok kısa zamanda sonuçlandıracağız'' dedi. 
     Çukurova Grubu'ndan tahsilat konusunda herhangi bir problem olup olmadığına ilişkin soruyu da Ertürk, ''272 milyon dolar daha para aldık, dolayısıyla oradan yaptığımız tahsilatlarda şu anda 1 milyar doların üzerine çıkmış olduk'' şeklinde yanıtladı. 
     TMSF'nin tahsilat yapmak için farklı yollara başvurduğunun ve çeşitli projelere destek verdiğinin hatırlatılması üzerine de Ertürk, bu projelerin alacaklarının tahsisi için önemli kaynaklar olduğunu söyledi. 
     Ahmet Ertürk, ''özellikle gayrimenkul projeleri son 1-2 yıldır piyasanın çok canlı hale gelmesinden dolayı çok umut vaat eder duruma geldi. Biz de ağırlığımızı buraya verdik. Bursa'da yarım kalmış inşaatların tamamlanması ve satış kampanyası başladı. Orada çok ciddi bir gelir bekliyoruz. Orada 9 bin konutluk daha inşaat var, onlar için de bir anlaşma yapmak üzereyiz'' dedi. 
     Ertürk, Yurtbank ve Bank Ekspres hakim ortaklarıyla ilgili de çok ciddi projeler olduğunu, o projeler üzerinde de çalışıldığını kaydetti. 
     Star TV'yi Doğan Grubu'nun almasına ilişkin bir başka soru üzerine Ertürk, şu anki mevcut oyuncuların buraya girmeleri ile herhangi bir rekabet bozucu ortamın oluşmayacağı konusunda Rekabet Kurulu'nun kendilerine bir ön görüş belirttiğini söyledi. 
     Ertürk, ''ama ihaleyi kazanan firmanın kazandıktan sonra bildirimde bulunmamız gerekiyor. Ayrıca o konuda daha somut bir görüş ve onay mekanizması henüz çalışmadı, o bekliyor. Biz ihaleden hemen sonra hem Rekabet Kurulu'na hem de RTÜK'e bu bildirimleri yaptık. 1. ve 2.'yi de bildirmemiz gerekiyor ihale mevzuatı gereği ikisini de bildirdik. O kurumlar kendi değerlendirmelerini yapacaklar, onaylarını verip vermeyeceğini söyleyecekler ama ben kişisel olarak herhangi bir sorun beklemiyorum'' dedi. 
     
</TEXT>
</DOC>
