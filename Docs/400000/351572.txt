<DOC>
<DOCNO> 351572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo29.html </URL>
<DATE> 2005/06/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ergün Penbe Fener'in şansının 4'te 1 bizde olsaydı, şampiyon olurduk 
</HEADLINE>
<TEXT>

     Galatasaraylı milli futbolcu Ergün Penbe, teknik direktör Gheorghe Hagi'nin Galatasaray ile yollarını ayırmasının futbolcuları üzdüğünü söyledi. 
     Galatasaray Kulübü Kongre ve Alanya Belediyesi Meclis Üyesi Hilmi Tokuş'un davetlisi olarak Alanya'ya gelen futbolcu Ergün Penbe, Alanya'ya 11 yıldır sürekli geldiğini bildirdi. 
     Hafta sonuna dek Alanya'da kalacağını belirten deneyimli futbolcu, AA muhabirine yaptığı açıklamada, başkalarına sağlanan toleransın Hagi'ye gösterilmediğini savunarak, ''Hagi ile futbolculuğu dönemi de dahil olmak üzere 5 yıl birlikte oldum. İşini çok seven, bilgili ve iyi bir futbol adamı. Galatasaray camiası, başkalarına gösterdiği toleransı ona göstermedi. Futbolcularla olan diyaloğu, olması gerektiği gibiydi. Keşke kalsaydı'' diye konuştu. 
     
     ''BAŞARILI OLDUK'' 

     Galatasaray'ın başarılı bir sezon geçirdiğine inandığını belirten Penbe, Fenerbahçe'nin sürekli olarak yanında olan şans faktörünün, sezon boyunca kendilerine gülmediğini anlattı. 
     Ergün, ''Ligi, başından itibaren bir gözden geçirin. Fenerbahçe'nin son dakikalarda aldığı birçok puanlar var, bizim de son dakikalarda kaybettiğimiz puanlar. Fenerbahçe'nin şansının 4'te 1'i biri bizde olsaydı, biz şampiyon olurduk. Futbol anlayışı ve mücadele yönü olarak Fenerbahçe'den daha iyiydik. Bu nedenle iyi bir sezon geçirdiğimizi düşünüyorum'' diye konuştu. 
     Kendisine yöneltilen bazı eleştirilere katılmadığını da dile getiren Penbe, Hagi ile birlikte oyun içindeki görevinin değiştiğini, Hagi'nin de görevi yerine getirdiği için kendisinden memnun olduğunu kaydetti. Penbe, ''Benim için de bu önemliydi. Demek ki başarılı bir sezon geçirmişim'' dedi. 
     Birinci Süper Lig'de kalitenin son yıllarda düştüğünü ve bunun milli takıma da olumsuz yansıdığını ileri süren Penbe, Galatasaray'ın yükselttiği çıtaya halen hiçbir kulübün yaklaşamadığını da savundu. 

     
</TEXT>
</DOC>
