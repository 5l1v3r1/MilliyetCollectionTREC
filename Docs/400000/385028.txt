<DOC>
<DOCNO> 385028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun11.html </URL>
<DATE> 2005/10/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Portekiz'de yarın yerel seçimler yapılıyor 
</HEADLINE>
<TEXT>

     Siyasi ve ekonomik istikrarsızlık içinde bulunan Portekiz'de yarın yerel seçimlere gidilirken, anketler muhalefetteki sağ görüşlü Sosyal Demokrat Parti'nin PSD adaylarını önde gösteriyor. 
     7 ay önce göreve gelen sosyalist hükümete karşı gösterilerin ve grevlerin arttığı ülkede yarın yapılacak yerel seçimlerde, yaklaşık 9 milyon Portekizli oy kullanacak. 2001'de yapılan son yerel seçimlerde sosyalistler, sağcılardan 300 bin daha fazla oy almayı başarırken, bu kez anketler tam tersini gösteriyor. PSD'nin elinde olan ülkenin iki büyük kenti Lizbon ve Porto'da yine PSD'nin adayları önde gidiyor. 
     Sosyalist Parti'nin PS Genel Sekreteri olan Başbakan Jose Socrates, ''Hükümet, yerel seçimleri belediye başkanı değil oy sayısına göre değerlendirecek'' dedi. 
     Uzmanlar, hükümetin ekonomi politikası sonrasında oluşan yüzde 6.2'lik bütçe açığı, yüzde 7'yi bulan işsizlik, vergi oranlarının yüzde 21'e çıkarılması veya bazı kamu çalışanlarının haklarında kesintiye gidilmesi gibi sebeplerden dolayı PS'nin yerel seçimlerde ''ciddi oy kaybına uğrayabileceğini'' belirtiyor. 
     Portekiz'de askerler ve polis bazı önceliklerinin ellerinden alınması üzerine gösteri yaparken, 2006 bütçesinde kesintiye uğrayacak hakimler gelecek hafta greve gideceklerini açıkladılar. Öte yandan yerel seçimlerde bütün gözler, anketlere göre seçimleri kazanmalarına kesin gözüyle bakılan, yolsuzluk ve rüşvet gibi farklı ekonomik suçlardan yargılanan 4 belediye başkanı adayına çevrildi. 
     Bunlardan eski Felgueiras Belediye Başkanı ve PS'nin eski üyesi Fatima Felguerias, kaçtığı Brezilya'dan iki yıl sonra ülkesine dönerken arandığı 23 farklı yolsuzluk ve rüşvet suçundan dolayı uçakta yakalanmış ve 12 saat sonra serbest bırakılmıştı. 
     Felgueiras, serbest kaldıktan sadece 1 saat sonrasında bağımsız belediye başkanlığı adaylığını açıklamıştı. 
     Lizbon Üniversitesi'nden profesör Jose Luis Cardoso, ekonomik suçlardan dolayı yargılanan 4 farklı belediye başkanı adayının seçimleri kazanma olasılığını ''Eğer bu olursa Portekiz hakkında çok kötü bir imaj yaratılacak'' şeklinde yorumladı. 
     
</TEXT>
</DOC>
