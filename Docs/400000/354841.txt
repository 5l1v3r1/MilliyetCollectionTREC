<DOC>
<DOCNO> 354841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur17.html </URL>
<DATE> 2005/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Emekli aylıkları Temmuz'da zamlanacak... İşte yeni maaşlar 
</HEADLINE>
<TEXT>

     SSK ve Bağ-Kur emekli aylıkları, gelecek aydan itibaren, değişik oranlarda zamlanacak. 
     SSK ve Bağ-Kur emekli aylıklarına yüzde 6, 7 ya da 8 oranında zam yapılacak. Zamlar, düşük aylıklara yüksek, yüksek aylıklara ise daha düşük oranda yansıtılacak. 
     Zammın ardından, SSK'da en düşük aylık 419.87 YTL'den 445.06 YTL'ye, en yüksek aylık ise 755.18 YTL'den 800.49 YTL'ye yükselecek. 
     En düşük Bağ-Kur emekli aylığı 208.10 YTL'den 224.75 YTL'ye en yüksek emekli aylığı da 947.82 YTL'den 1004.69 YTL'ye çıkacak. 
     
     SSK AYLIKLARI 

     SSK emeklilerinin şu anda aldıkları aylıklar ile gelecek aydan itibaren alacakları aylıklar şöyle 
     

En düşük Ortalama En yüksek Mevcut Aylık 419.87 YTL 469.53 YTL 755.18 YTL Zamlı Aylık 445.06 YTL 497.70 YTL 800.49 YTL      
     BAĞ-KUR AYLIKLARI 

     Bağ-Kur'da, 1479 Sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu'na göre emekli olanların aylıkları, bazı basamaklarda şöyle olacak 
     

Basamak Mevcut Aylık Zammın Ardından 1. 299.05 YTL 322.97 YTL 6. 337.45 YTL 364.45 YTL 12. 406.94 YTL 435.42 YTL 18. 647.74 YTL 686.61 YTL 24. 947.82 YTL 1004.69 YTL      
     TARIMDAN EMEKLİ OLANLAR 

     Bağ-Kur'da, 2926 Sayılı Tarımda Kendi Adına ve Hesabına Çalışanlar Sosyal Sigortalar Kanunu'na göre emekli olanların aylıklarındaki değişim ise, bazı basamaklarda şöyle gerçekleşecek 
     

Basamak Mevcut Aylık Zammın Ardından 1. 208.10 YTL 224.75 YTL 6. 224.16 YTL 242.10 YTL 12. 260.51 YTL 281.35 YTL 18. 340.92 YTL 364.79 YTL 24. 560.63 YTL 599.88 YTL      
Not Aylıklara Sosyal Yardım Zammı dahil edilmemiştir. 
     
     BAKAN BAŞESGİOĞLU MAAŞLAR ZAMANINDA ÖDENECEK 

     Çalışma ve Sosyal Güvenlik Bakanı Murat Başesgioğlu, SSK ve Bağ-Kur emekli maaşlarının ödenmesi konusunda herhangi bir aksamanın söz konusu olmadığını belirterek, emekli aylıklarının bugüne kadar olduğu gibi bundan sonra da zamanında ödeneceğini bildirdi. 
     Bakan Başesgioğlu ile İçişleri Bakanı Abdulkadir Aksu, İş-Kur hizmet binasının temel atma töreni ile Bağ-Kur hizmet binasının açılışına katılmak için Ankara'dan helikopterle Çorum'a geldiler. Vali Hüseyin Poroy'u makamında ziyaret eden Başesgioğlu ve Aksu, kentin sorunları hakkında bilgi aldılar. 
     Bakan Başesgioğlu, SSK İl Müdürlüğü yanında yapılan törende, son günlerde gazetelerde, hükümetin Bağ-Kur ve SSK emekli aylıklarını ödeyemeyeceği yönünde çıkan haberlerin gerçeği yansıtmadığını söyledi. Söylentilerin aksine SSK'nın ayın 17'sinden itibaren maaş ödemelerine başladığını, Bağ-Kur'un da 26 Haziran'da ödemelere başlayacağını ifade eden Başesgioğlu, şöyle konuştu 
     "Emekli aylıkları bugüne kadar olduğu gibi bundan sonra da zamanında ödenecektir. Kimsenin milletin, emeklinin moralini bozmaya hakkı yoktur. Türkiye Cumhuriyeti Devleti, Türk milletinin kalkınmasına, bu ülkenin ekonomisine ter dökmüş emeklisinin hakkını bugüne kadar bir gün dahi geciktirmemiştir. Bundan sonra da bu kuruluşlar emeklimizin hak ettiği emekli aylıklarını gününde ödeyecektir." Hükümete yapılan muhalefetin, ayaklarının yere basması gerektiğini belirten Başesgioğlu, "Ayakları yere basan, iktidara yol ve yön gösteren muhalefet olması lazım. Bu söylentileri çıkaranlar Türkiye Cumhuriyeti Devleti'nin bir zafiyet içinde olduğunu gösterme çabasındadır. Kimsenin buna hakkı yoktur" dedi. 
     
     İŞSİZLİK SORUNU... 

     Bakan Başesgioğlu, toplumun en önemli sorunlarının başında işsizliğin geldiğini, bunun sadece Türkiye'de değil OECD başta olmak üzere birçok Avrupa ülkesinde de önemli bir sorun olduğunu vurguladı. 
     Avrupa'da sosyal koruma sistemlerinin daha kavrayıcı ve kapsamının geniş olduğunu belirten Başesgioğlu, Türkiye'de sosyal güvenlik sisteminin istenilen düzeyde koruma sağlayamaması nedeniyle işsizliğin daha çok sosyal boyutlarının ön plana çıktığını kaydetti. 
     Devlet İstatistik Enstitüsü'nün 2004 yılı birinci dönemi ile 2005 yılı birinci dönemi verilerinin karşılaştırıldığında iki dönem arasında 936 bin kişilik istihdam artışının gerçekleştiğini ifade eden Başesgioğlu, istihdam oranının yüzde 40.2'den yüzde 41.3'e çıktığını bildirdi. Kısmi iyileşmeye rağmen işsizlik sorununun hala ülkenin önemli bir sorunu olduğunu ifade eden Başesgioğlu, şöyle devam etti 
     "İşsizliğin çözülmesinin sihirli yolları yok. İşsizliği çözmek için ülkede siyasi ve ekonomik istikrarın sağlam olması gerekiyor. Biz bu iki noktada da iyi bir yerdeyiz. Partimizin ve hükümetimizin, ülkemizde sağlamış olduğu siyasi istikrar ülke açısından en büyük kazanımdır. Makro ekonomik dengeler de özlediğimiz tablonun gerçekleşmesi, ülkemizin geleceği açısından sevindiricidir. Ekonomik ve siyasi istikrar sürdüğü sürece başta işsizlik olmak üzere Türkiye'nin önemli sosyal ve ekonomik sorunlarının çözülmesinde büyük adımlar atacağımıza inanıyorum." 
     
</TEXT>
</DOC>
