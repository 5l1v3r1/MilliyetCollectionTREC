<DOC>
<DOCNO> 386837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/magazin/amag.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk boşanmada gözdağı kurşunu 
</HEADLINE>
<TEXT>


1 trilyonluk boşanma davasıyla gündemde olan Ebru Ellik Vreskala, dün otomobilinde kurşunlandı. Genç kadının durumu ağır 

TAYLAN YILDIRIM İzmir DHA 

Eşi Mustafa Ellik'le karşılıklı boşanma ve tazminat davaları süren, Ebru Vreskala Ellik, dün saat 12.45'te kimliği belirsiz bir kişinin saldırısı sonucu tabancayla vurularak yaralandı. 
Eski Gençlik ve Spor İl Müdürü Bahri Vreskala, 'Action GYM' adlı spor merkezinin sahibi cimnastik antrenörü kızı Ebru Ellik'i işyerine bırakmak için dün otomobille yola çıktı. Otomobilin sağ ön koltuğunda oturan Ebru Ellik 28 , Alsancak'taki işyerinin yakınında, 20-25 yaşlarında, 1.70-1.80 boylarındaki birinin saldırısına uğradı. Tabancasının kabzasıyla camı kıran saldırgan, tek el ateş edip kaçtı. 
Kurşunun, Ellik'in sağ el bileğinden, sağ bacağına, ardından da karnına girip kalçasının sol tarafından çıktığı ve koltuğa saplandığı belirlendi. Ameliyata alınan Ellik'in durumunun ciddi olduğu açıklandı. 

'Ölümle tehdit edildik' 
Bahri Vreskala, "Damadımın azmettirdiğini düşünüyorum. Zaten, davaların ardından ben de, kızım da ölümle tehdit edildik. Temmuz ve ağustosta tehditler artınca Çeşme ve İzmir savcılıklarına damadım hakkında suç duyurusunda bulunduk" diye konuştu. 
İddiaları yalanlayan Mustafa Ellik 32 ise olayı yeni duyduğunu ve şoke olduğunu söyledi. 

Aldattığını iddia etti 
Palermo Film ve Müzik Eserleri firmasının genel müdürü Ellik, 3 yıllık eşinin kendisini eski Çeşme Altınyunus Oteli Genel Müdürü Timur Ilgaz'la aldattığını öne sürüp 500 bin YTL istemiyle boşanması davası açtı. İftiraya uğradığını söyleyen Ebru Ellik de toplam 1 milyon YTL'lik tazminat davası açmıştı. 




</TEXT>
</DOC>
