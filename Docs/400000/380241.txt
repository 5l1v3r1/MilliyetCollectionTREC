<DOC>
<DOCNO> 380241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko11.html </URL>
<DATE> 2005/09/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Galataport'un sonucunun hafta sonuna kadar YPK'ya sunulması bekleniyor 
</HEADLINE>
<TEXT>

     Hüseyin Tunçay - Galataport ihalesine ilişkin sonucun bu hafta sonuna kadar ya da en geç hafta başında, Yüksek Planlama Kurulu'na YPK sunulması hedefleniyor. 
     A.A muhabirinin edindiği bilgiye göre, Türkiye Denizcilik İşletmeleri TDİ Yönetim Kurulu'nun, ihale sonucunu bugün Özelleştirme İdaresi Başkanlığı'na göndermesi bekleniyor. 
     İdare'nin Yönetim Kurulu kararını inceleyeceği belirtilirken, 4046 sayılı özelleştirme yasası gereği vereceği onaydan sonra, yap-işlet-devret kanunundan kaynaklanan zorunluluk nedeniyle YPK'ya sunacak. 
     Yetkililer, Özelleştirme'nin incelemesinin uzun sürmeyeceğini ve 1-2 gün içerisinde kararın YPK onayına sunulabileceğini belirttiler. Bu kapsamda, ihale sonucunun bu hafta sonuna kadar ya da en geç hafta başında YPK'ya sunulması hedefleniyor. 
     
     ŞİRKETLERİN TEKLİFLERİ 
     Bu arada ihalede en yüksek teklifi veren Royal Caribbiean Konsorsiyumu, 3.5 milyon avro başlangıç yüzde 10.75 artış ile 49 yılda ödeme teklif etti. 
     İkinci en yüksek teklif sahibi Tepe İnşaat öncülüğündeki konsorsiyumun 200 bin avro başlangıç yüzde 16 artış, Finans Gayrimenkul önderliğindeki konsorsiyumun ise 15 milyon avro başlangıç yıllık yüzde 1.5 artış önerdiği öğrenildi. 
     Bunun yanında, birinci gruptan 401 milyon avro yatırım taahhüdü gelirken, Tepe Konsorsiyumu'ndan 246 milyon avro, Finans Gayrimenkul Konsorsiyumu'ndan ise 259 milyon avro yatırım teklifi alındığı belirtiliyor. 
     İhalede, KDV hariç Royal Caribbean 3 milyar 8 milyon avro, Tepe İnşaat öncülüğündeki konsorsiyum 1 milyar 362 milyon avro, Finans Gayrimenkul önderliğindeki konsorsiyum ise 1 milyar 4 milyon avro teklif vermişti. 
     
     PROJEDE NELER YER ALACAK 
     Öte yandan proje kapsamında Gümrük İdaresi'nden alınan Çinili Han, TDİ Genel Müdürlüğü ve Karaköy Yolcu Salonu restore edilerek 5 yıldızlı otel haline getirilecek. 
     Bunların yanında 20 nolu antrepo ile Paket Postanesi yerine 4 yıldızlı apart otel yapılacak. 
     1, 2 ve 3 nolu antrepoların yerine alışveriş merkezi yapılacak, burada restoranlar, kiralanabilir alanlar, sanat galerileri, otoparklar, meydan ve yine apart otel yer alacak. 
     Ayrıca bir marina ile birlikte aynı anda 3-4 büyük yolcu gemisinin yanaşabileceği limanda proje ile hayata geçecek. 
     Proje ile birlikte, şu anda halka kapalı olan yaklaşık 1.2 kilometrelik sahil şeridi de, İstanbulluların kullanımına açılmış olacak. 
     
</TEXT>
</DOC>
