<DOC>
<DOCNO> 370293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo05.html </URL>
<DATE> 2005/08/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Galatasaray, Barcelona ile karşılaşacak... 
</HEADLINE>
<TEXT>

     G.Saray, Eurocard Projesi çerçevesinde Barcelona ile karşılaşacak. 3 Eylül’deki maç, Almanya’nın Köln ya da Düsseldorf şehrinde oynanacak. 
     
     Balo da düzenlenecek 
     Galatasaray, 3 Eylül’de İspanyollar’ın dünyaca ünlü kulüplerinden Barcelona ile hazırlık maçı yapacak. EUROCARD Projesi çerçevesinde gerçekleştirilecek özel buluşmanın adresi ise Almanya’nın Köln ya da Düsseldorf şehirlerinden biri olacak. Karşılaşmadan 1 gün önce yine mücadeleye ev sahipliğini yapacak şehirde bir de görkemli 100. yıl balosu düzenlenecek. Sarı-Kırmızılı yönetim, bu organizasyondan büyük gelir bekliyor. 
     
     Davetiyeler bin Euro 
     Yavaş giden Eurocard satışlarını canlandırmak amacı ile yapılacak olan balonun davetiyeleri bin Euro’dan satılacak. Maç için Almanya’ya Galatasaray Store tırı götürülüp, burada lisanslı ürünler de pazarlanacak. Yönetim, karşılaşmanın yayın hakkı ile birlikte kasasını doldurmayı planlıyor. Cim Bom, ünlü Katalan ekibine maç için herhangi bir para ödemeyecek, sadece yol ve konaklama masraflarını karşılayacak. 
     
</TEXT>
</DOC>
