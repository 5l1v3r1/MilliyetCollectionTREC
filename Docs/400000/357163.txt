<DOC>
<DOCNO> 357163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Başkanı Ahmet Ertürk Demirel Ailesi'nden aradılar 
</HEADLINE>
<TEXT>


Ertürk, Şevket Demirel şirketlerindeki operasyondan sonra aranmasını 'uzlaşma için ilk deneme' olarak yorumladı 


Tasarruf Mevduatı Sigorta Fonu TMSF Başkanı Ahmet Ertürk, Egebank'tan kaynak aktarıldığı iddiasıyla Şevket Demirel Holding'in şirketlerine yapılan operasyondan sonra ilk defa Demirel ailesinden bir kişinin kendisini aradığını açıkladı. 

Görüşemediler 
"Ankara'da Meclis çalışmalarına katıldığımız için görüşemedik" diyen Ertürk, aileden gelen telefonu uzlaşma için ilk deneme olduğunu söyledi. Göltaş'la birlikte Türkiye çimento kapasitesinin yüzde 12'sinin TMSF'nin eline geçtiğini belirten Ertürk, bu tesislerin sektör içinden gruplara satılması halinde bölgesel dengelerin bozulacağını söyledi. 
Ertürk çimentodaki dengenin bozulmaması için yabancı ya da sektör dışından gruplarında talip olabileceğini belirtti. 
Şevket Demirel'in Egebank'la ilgisi olmadığına ilişkin Başbakan Tayyip Erdoğan'a 1.5 ay öncesinden yazılar göndermesinin sırrı da çözüldü. Demirel'in operasyon yapılacağını TMSF'nin Isparta'da şirketleri hakkında ticaret sicilde araştırma yapması üzerine anladığı bildirildi. Demirel'in Başbakan Yardımcısı Abdüllatif Şener'le bir ay önce Isparta'da görüştüğü öğrenildi. Bu görüşmenin Şener'in Isparta programı esnasında gerçekleştiği ve Demirel'in programsız biçimde Şener'le buluşturulduğu kaydedildi. 
Bu arada dün akşam Kanal D'de Fatih Altaylı'nın sorularını yanıtlayan Ertürk, Demirel Grubu ile görüşmeye hazır olduklarını belirterek, "Zaman geçireceğimize oturalım" dedi. Ertürk, TMSF yönetimindeki medya şirketleri için haftaya satış ilanları yayınlayacaklarını, bu ihaleleri yaz bitmeden sonuçlandıracaklarını açıkladı. 


</TEXT>
</DOC>
