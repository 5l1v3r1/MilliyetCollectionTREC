<DOC>
<DOCNO> 395106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko28.html </URL>
<DATE> 2005/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Vestel'in Rusya pazarına çalışan fabrikası 3 ay üretim yapmayacak 
</HEADLINE>
<TEXT>

     Zorlu Holding'e bağlı Vestel Şirketler Grubu İcra Kurulu Başkanı Ömer Yündül başkanlığındaki bir teknik heyet, Moskova fabrikasında çıkan yangın ile ilgili incelemelerde bulunmak üzere Rusya'ya gitti. 
     Ömer Yündül, saat 15.00'de TSİ yanan fabrika binasına ulaşacaklarını belirterek, ''Henüz olay yerini görmediğimiz için fabrika yöneticilerimiz ve yerel yetkililerden bilgi alıyoruz. İlk tespitlere göre zararın 40 milyon dolar civarında olduğunu sanıyoruz'' dedi. 
     Vestel'in Moskova'ya 130 kilometre uzaklıktaki Aleksandrov kasabasında bulunan fabrikasında dün yerel saatle 12.30'da başlayan yangının sabah saatlerinde söndürülebildiğini kaydeden Yündül, olayda sadece maddi hasar meydana geldiğini, can kaybı bulunmamasının sevindirici olduğunu söyledi. Yündül, ''Fabrikamızda Rusya pazarına yönelik üretim yapılıyordu. İlk belirlemelere göre üretime 3 ay ara verilecek'' diye konuştu. 
     Ömer Yündül, 6 kişilik teknik heyetin incelemelerine hemen başlayacağını kaydetti. 
     
</TEXT>
</DOC>
