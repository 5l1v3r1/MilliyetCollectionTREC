<DOC>
<DOCNO> 359545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/aspo.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En gözde Azar 
</HEADLINE>
<TEXT>


Beşiktaş'ın hocası yönetime verdiği raporda Norveçli Azar Karadaş'ı istediğini bildirdi. Benfica'da top koşturan 24 yaşındaki golcü için 2.5 milyon Euro'ya kadar çıkan Kartal, kiralama formülüne sıcak bakıyor 

BİLAL MEŞE 


Beşiktaş forvet arayışlarına dört koldan devam ederken, Teknik Direktör Rıza Çalımbay'ın ısrarla Türk asıllı Norveçli golcü Azar Karadaş'ı istediği öğrenildi. 
Benfica'da oynayan 24 yaşındaki golcüyü hem kendi izleyen, hem de birkaç defa yardımcılarıyla mercek altına alan Çalımbay'ın yönetime verdiği raporda, "Tam aradığım tipte bir futbolcu. Transferini gerçekleştirirsek büyük iş yaparız" dediği öğrenildi. 
2008 yılına kadar sözleşmesi bulunan Azar Karataş için 2.5 milyon Euro'yu gözden çıkaran yönetimin, Benfica'nın bu oyuncuyu satmak istememesi nedeniyle kiralık formülüne da sıcak baktığı bildirildi. Norveçli oyuncunun bonservisini almak için büyük çaba harcayan Siyah - Beyazlılar'ın, golcü futbolcuyla anlaşmaya vardığı ileri sürüldü. 
Azar Karadaş için O.Lyon'a transfer olan John Carew de olumlu rapor vermiş, bu konuda elinden gelen yardımı yapacağını söylemişti. 
Bu arada Beşiktaş'ın listesinde bulunan bir diğer forvet oyuncusu Polonyalı Zurawski'nin ise İskoçya'nın Celtic takımı ile sözleşme imzaladığı belirtildi. 

Azar Karadaş kimdir 
Ülkesi Norveç 
Takımı Benfica 
Önceki Takımı Rosenborg 
Doğum Tarihi 09 08 1981 
Boyu 1.89, Kilosu 86 
Mevkii Forvet 
Maç 15 
Gol 4 

Saviola'ya teklif 

Kartal'ın, Barcelona'nın Arjantinli yıldızı Saviola'nın da kapısını çaldığı öğrenildi. Teknik Direktör Rijkaard'ın takımda istemediği golcü oyuncuya yıllık 2.5 milyon Euro önerildiği ileri sürüldü. Geçtiğimiz yıl Monaco'da kiralık oynayan Saviola'nın ilk görüşmede olumsuz bir yanıt vermediği, "Bana düşünmek için süre verin" dediği bildirildi. Barcelona'nın elinden çıkarmak istediği Arjantinli oyuncuya gelen her teklifi değerlendirmeye aldığı ancak Beşiktaş ile henüz resmi bir görüşme yapmadığı öğrenildi. İngiltere'den birçok kulübün peşinde koştuğu Saviola'ya Middlesbrough'un 5 milyon Euro önerdiği ancak olumsuz yanıt aldığı bildirildi. 


</TEXT>
</DOC>
