<DOC>
<DOCNO> 381125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun19.html </URL>
<DATE> 2005/09/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Die Welt Schröder, değişimli başbakanlıkta büyük koalisyon istiyor 
</HEADLINE>
<TEXT>

     Alman Die Welt gazetesi, Başbakan Gerhard Schröder'in, değişimli başbakanlık sistemiyle Birlik partileri CDU CSU ve Sosyal Demokrat Parti'den SPD oluşacak ''büyük koalisyon''dan yana olduğunu yazdı. 
     Haberde, hükümet çevrelerinde, Birlik Partileri CDU CSU ve Yeşiller arasında yapılan koalisyon ön görüşmelerinin başarısızlıkla sonuçlanmasından sonra büyük koalisyon ihtimalinin ön plana çıktığı, ''İsrail çözümü'' olarak nitelendirilen değişimli başbakanlık sisteminin, en muhtemel alternatiflerden biri olarak görüldüğü iddia edildi. 
     Bu alternatife göre, Gerhard Schröder'in kurulacak büyük koalisyon hükümetinde ilk iki yıl başbakan olarak görev yapması öngörülüyor. Birlik Partileri'ninse başbakanın Angela Merkel olması konusunda ısrar ettiği kaydedildi. 
     Birlik Partilerinin liderleri, Angela Merkel ve Edmund Stoiber, SPD lideri Franz Müntefering ve Başbakan Gerhard Schröder ile Çarşamba günü ikinci kez bir araya gelerek ikinci koalisyon ön görüşmesi yapacaklar. Ancak büyük koalisyon hakkındaki ciddi görüşmelerin Dresden'de 2 ekimdeki seçimden sonra yapılması bekleniyor. 
     Frankfurter Allgemeine Zeitung gazetesi de Birlik Partileri ve Yeşiller arasındaki koalisyon ön görüşmelerinden sonuç çıkmaması nedeniyle büyük koalisyon alternatifinin ağırlık kazandığını yazdı. 
     Gazete ayrıca, büyük koalisyonun kurulması halinde, CSU Genel Başkanı Edmund Stoiber'i de Berlin'e gelerek hükümette görev alacağını bildirdi. 
     Gazete, Stoiber'in konu hakkında henüz açık bir karar vermediğini, ancak eğilimin bu yönde olduğunu belirtti. 
     Haberde ayrıca, Birlik Partileri ve Yeşiller arasındaki görüşmelerin Türkiye Politikası ve Atom politikaları konusundaki anlaşmazlıklar nedeniyle sonuçsuz kaldığı bildirildi. Frankfurter Allgemeine Rundschau gazetesiyse koalisyon görüşmelerinde sadece büyük koalisyonun konuşulmaya başlandığını bildirdi. 
     Haberde, Jamaika Koalisyonu olarak adlandırılan Birlik Partileri CDU-CBU -FDP ve Yeşiller alternatifinin üzerinde artık durulmadığı belirtildi. 
     Edmund Stoiber'in Berlin'e gitmesinin muhtemel olduğu bildirilen haberde, CSU Eyalet Meclisi Grup Başkanı Mihchael Gloss, Stoiber'in büyük koalisyon kurulması durumunda CSU'nun ağırlığını Berlin'de göstermek istediğini söyledi. 
     Bild gazetesi de büyük koalisyonun gündemde olduğu yönündeki haberini, Schröder'in ''SCH''sını Merkel'in de ''Merkel''ini alarak, ''Şimdi Başbakan Schmerkel Mi '' geliyor başlığıyla verdi. 
     Gazete ayrıca, Başbakan Schröder'in fotoğrafını, Merkel'in saçlarını, kolyesini ve ceketini fotomontaj yaparak yayınladı. 
     
</TEXT>
</DOC>
