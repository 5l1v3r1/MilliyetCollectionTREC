<DOC>
<DOCNO> 378295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun09.html </URL>
<DATE> 2005/09/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AB, 'karşı deklarasyon'da uzlaşma sağlayamadı 
</HEADLINE>
<TEXT>

     AB daimi büyükelçileri bugün ele aldıkları Kıbrıs karşı deklarasyonununda anlaşmaya varamadı. Büyükelçiler, 21 Eylül'de taslağı yeniden görüşecek. Deklarasyon taslak metnine, 'Kıbrıs'ın tanınması' ile ilgili İngiltere ve Fransa'nın uzlaştığı formülün de eklendiği bildirilmişti. 
     Taslak metinde, "AB, Gümrük Birliği Ek Protokolünü imzalayan Türkiye'nin Kıbrıs Cumhuriyeti ile ilgili açıklama yapma ihtiyacını üzüntüyle karşılamaktadır" deniliyordu. 
     Metinde, Ek Protokolün üye ülkeler arasında ayrımcılık yapılmadan tamamen uygulanmasını gerektiği vurgulanıyordu. 
     
     Uzlaşma sağlanamayan taslağın ana hatları şöyle 

     AB üyeleri, Avrupa Komisyonu'nun aralık 2004 tarihinde vardığı sonuçlar uyarınca Türkiye'nin birlik üyeleri ile arasındaki ortaklık antlaşmasının Ek Protokolüne attığı imzayı kabul eder. 
     Üyeler imza sırasında Türkiye'nin 'Kıbrıs Cumhuriyet'i ile ilgili açıklama yapma ihtiyacını üzüntü ile karşılar. 
     AB, bu açıklamanın tek taraflı olduğunu ve Türkiye'nin yükümlülüklerini etkilemediğini açıkça belirtir. 
     AB üyesi ülkeler Ek Protokolün ayrımcılık yapılmadan tamamen uygulanması ve malların serbest dolaşımı için bütün engellerin kaldırılmasını bekler. 
     AB, Türkiye'nin imza koyduğu yükümlülükler yerine getirilene kadar ilgili bölümler için görüşmelere başlamayacaktır. 
     AB üyeleri 'Kıbrıs Cumhuriyeti'nin 1 mayıs 2004 tarihinde birliğe üye olduğunu ve 'Kıbrıs Cumhuriyeti'ni tanımanın uluslararası hukukun gereği olduğunu vurgularlar. 
     Tam üyelik öncesi tüm üye ülkelerin tanınması üyeliğin gereğidir. Bu nedenle AB, Türkiye'nin tüm üye ülkeler ile ilişkilerinin en kısa zamanda normalleşmesine verdiği önemin altını çizer. 
     Bu çerçevede AB ve üye ülkeleri, BM Genel Sekreteri'nin Kıbrıs sorununun kapsamlı bir çözüme kavuşması yönündeki çabasını desteklemek ve kalıcı bir çözümün bölgede barış, istikrar ile uyumlu ilişkilere katkıda bulunacağı konusunda da hemfikirdirler. 
     Konsey bütün bu konuları 2006 yılında ele alacaktır. 
     
</TEXT>
</DOC>
