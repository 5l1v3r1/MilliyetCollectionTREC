<DOC>
<DOCNO> 383256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo06.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ajan haber verirdi' 
</HEADLINE>
<TEXT>


Gençlik ve Spor eski genel müdürü İhsan Coşkun, Türkiye'yi halter branşında uluslararası yarışmalardan men eden IWF Başkanı'nın, genel sekreterlik görevini yürütürken, doping kontrolleri konusunda önceden kendilerini uyardığını söyledi 

ÇAĞIN KARABASANI 

Ayşe YEŞİM Necmi KEPÇETUTAN 


Doksanlı yılların başında Gençlik ve Spor Genel Müdürlüğü görevinde bulunan İhsan Coşkun, o dönemde yaşanan doping olaylarını, gizlenen raporları, hangi uluslararası federasyonun doping kontrolünü önceden kendilerine haber verdiğini anlattı. İşte Coşkun'un samimi açıklamaları 
"Beş yıl genel müdürlük yaptım. Doping günümüzün meselesi değil. Her dönemde var. Ancak henüz yelpaze o kadar açılmamıştı. O yıllarda doping olayları yoğun olarak halter ve güreşte yaşanıyordu. Belki de kontroller bu kadar sık ve yaygın olmadığı için başarılı olduğumuz bu iki branşta dopingi daha çok gördük. Henüz Doping Kontrol Merkezi kurulmamıştı. Sadece IOC ve Uluslararası federasyonların kontrolleri vardı. Bu da ya müsabakalarda, ya da müsabaka öncesi milli takım kamplarında ortaya çıkıyordu. Özellikle halterde sporcuların hemen hemen hepsi ilaç kullanıyordu. Ama bu sadece Türkiye'de değil, tüm dünyada yaşanan bir gerçek. Zaten böyle bir sporun ilaç alınmadan yapılması imkansız. Bu gerçeği, yani doping yapıldığını Uluslararası Federasyon yöneticileri dahil herkes bilir." 

'Dopingli güreştirdik' 
"Grekoromen güreşte Mehmet Akif Pirim, 1992 Barcelona Olimpiyatları'nda şampiyon olmuştu. 1993 yılında Avrupa Şampiyonası'nda da bronz madalya almıştı. O sene Haziran ayında Fransa'da Akdeniz Oyunları'na katıldık. Pirim de kadroda idi. Biz oradayken, Akif'in Avrupa Şampiyonası'nda dopingli çıktığı haberi geldi. Daha resmi açıklama yapılmamıştı. Hemen dönemin FILA Başkanı Milan Ercegan ile görüştüm. Pirim'in doping yaptığı konusundaki açıklamayı Akdeniz Oyunları sonrasına bırakmasını istedim. Ercegan'dan bu konuda söz aldıktan sonra Mehmet Akif Pirim'i Akdeniz Oyunları'nda da güreştirdik. Tersini yapsak durum ortaya çıkardı. Skandal yaratmanın anlamı yoktu. İyi ilişkiler sayesinde Türkiye'ye döndükten sonra FILA'nın olayı açıklamasını sağladık." 

'Bayanları yasakladım' 
"Halterde bayanlar yeni yeni uluslararası arenaya çıkıyordu. Avustralya'da Melbourne'de bir Dünya Şampiyonası'na ilk kez iki bayan sporcu götürüldü. O şampiyona sonrası ortaya taciz iddiaları atıldı. Hatta bayan sporculardan birinin intihara bile kalkıştığı söylendi. Müsabaka sonrası teker teker tüm bayan haltercileri çağırdım ve görüştüm. İnanılmazdı. Hepsinin sakalları çıkmış, sesleri kalınlaşmış. Hani perde arkasından konuşturun erkek zannedersiniz. Doping yaptıkları, anabolizan aldıkları o kadar belli ki. Olayları soruşturup dosyayı ceza kuruluna sevk ettim. Ancak taciz ve doping olaylarının sorumlularına verilen ceza çok komikti. Yönetmelik gereği genel müdürün cezayı yükseltme yetkisi yoktu. Bu yüzden önce bayan halterini kapattım, ardından ceza yönetmeliğini değiştirdim. Ben görevden ayrılana kadar bayan halteri kapalı kaldı. Çok kişi bu yasağın kalkması için devreye girdi ama ben yanaşmadım. Camia çok küçük. Dönüp, dolaşıp aynı antrenörlere görev vermek zorundasınız. Sporculara ilaç verdiği belli olan insanlarla aynı şeyleri yine yaşayacaksınız. O yüzden yasağı kaldırmadım." 

Nereden nereye 
"Şimdi IWF Başkanı olan Tomas Ajan, o dönem genel sekreterlik görevini yürütüyordu. Şimdi Türkiye'nin faaliyetlerini askıya alan Ajan, o yıllarda bize doping kontrolü yapacak ekibin ne zaman geleceğini haber verirdi. Geliş saatini söyler, karşılamamızı isterdi. İsimlerini verirdi. Hatta 'İyi karşılayın, ağırlayın. Sporcularınızı tanımıyor' derdi. Biz de Ajan'ın verdiği bilgiler doğrultusunda görevlileri havaalanından karşılar, en iyi şekilde misafir ederdik. Şimdi aynı Tomas Ajan dopingden dolayı Türk halterine ceza veriyor. Ne kadar düşündürcü değil mi " 

WADA SORGULANIYOR 

Kurulduğu günden bu yana sporcuların korkulu rüyası olan WADA'nın çalışmaları spor kamuoyu tarafından sorgulanmaya başladı. Üst düzey derecelerin doping olmadan elde edilemeyeceği görüşünün hakim olduğu bu dönemde özellikle bazı gelişmiş ülke sporcularının üzerine gidilemediği, güçlü olmayan ülkelerin ezildiği görüşünü savunanlar da var. Bir başka iddia ise bazı WADA görevlilerinin kendi ülkelerinin sporcularını kayırdığı yönünde. 
Elvan Abeylegese ve Tezeta Dangerse gibi üst düzey atletlerin antrenörlüğünü yapan Ertan Hatipoğlu bu konulara değinirken şu dikkat çekici açıklamaları yaptı 
"Spor sponsorların savaşı haline geldi. Ben Johnson, 88 Seul Olimpiyatları'nda yakalandı. Ne tesadüf ki olimpiyattan çok kısa bir süre önce sponsor değiştirmişti. Atletizm dünyasında çok konuşuldu. Çok önemli olan iki büyük firmanın savaşıydı bu. Sporu zengin ülkeler yönetiyor. IOC'de bu ülkelerin yöneticileri var. Niye İngiliz, Fransız, İsveç gibi ülkelerin sporcularında doping çıkmıyor da, kendi sporcularına rakip olacaklar yakalanıyor. Süreyya Ayhan, Rumenlerle çekişiyordu. Olimpiyata katılsa altın madalya kesin onun olacaktı. Atina öncesi Türkiye'ye gelen numune alıcısı Rumen. Süreyya onların raporundan sonra olimpiyata katılamadı. Atina'da bin 500 metrede birinci olan İngiliz Kelly Holmes'un kaslarına dikkat edin. Onun yanında Elvan çocuk, Süreyya genç kalıyor. Süreyya girse Kelly Holmes ikinci, Rumen üçüncü olacaktı. Kötü niyetli birisi sporcuyu çok rahat dopingli çıkartabilir. Olimpiyatta yemekler aynı yerde yeniyor. Orada bir aşçıyı ayarlayıp para verseniz istediğiniz sporcunun yemeğine ilaç katılır." 

WADA NEDİR 

Doping olaylarının sporun önüne geçmesi Uluslararası Olimpiyat Komitesi'ni rahatsız eder hale gelince çözüm arayışları Dünya Anti - Doping Ajansı'nın kurulması fikrini geliştirdi. 1999 yılında kurulan ajans, 2003 yılı Mart ayında tüm dünyada dopingle mücadelede etkin duruma geldi. WADA'nın 1 Ocak - 31 Aralık tarihlerinde yayınladığı yasaklı madde ve yöntemler listesi esas alınır. Bu liste 3 kritere göre belirlenir. Sportif performansı artırıcı, maddenin kullanılmasında sporcu sağlığını ciddi şekilde bozması, spor ahlakına aykırı olması. Belirlenen madde bu üç kriterden ikisini içeriyorsa WADA tarafından doping olarak kabul edilir. WADA bünyesinde iki grup bulunur. İlki sporcuları doping ve dopingle mücadele konularında bilgilendirir. Bağımsız Gözlemciler Grubu ile de sporcuları doping kontrolünden geçirir. 

Tekvando ve boks temiz 

Türk sporunda 90'lı yıllardan bu yana doping suçu işledikleri gerekçesiyle tam 209 sporcu ceza kuruluna sevk edildi. 17 branşta doping yaptıkları veya kontrolden kaçtıkları için ceza kuruluna gönderilen sporculardan 176 tanesi 6 aydan başlayarak, ömür boyu mene kadar çeşitli cezalar aldı. 33 sporcunun ise soruşturması devam ediyor. 
Bu süre içinde Vücut Geliştirme Body Fitness ve Bilek Güreşi Federasyonu'ndan tam 100 sporcu doping yapma, kontrolden kaçma, başkasının idrarını verme suçlarından ceza aldı, 20'sinin incelemesi devam ediyor. 
Doping bilançosu şöyle Halter 32, Güreş 24, Futbol 26, Atletizm 8, Binicilik 5, Basketbol, Sualtı, Bisiklet 2'şer, Briç, Golf, Judo, Okçuluk, Kürek, Masa Tenisi, Yüzme, Voleybol 1'er sporcu. 
Uluslararası alanda Türkiye'ye madalya kazandıran Boks ve Tekvando branşlarında sorun yaşanmadı. Cimnastik, Atıcılık, Buz Sporları, Eskrim, Hentbol, İşitme Engelliler, Karate, Otomobil Sporları, Tenis, Yelken, Bedensel Engelliler, Kano ve Çim Hokeyi, Badminton, Kayak, Modern Pentatlon, federasyonları da bugüne kadar yapılan kontrollerden temiz çıktı. 

UZMAN GÖRÜŞÜ 
PROF. DR. AYTEKİN TEMİZER 
DOPİNG KONTROL MERKEZİ BAŞKANI, HACETTEPE ÜNİVERSİTESİ ECZACILIK FAKÜLTESİ ANALİTİK KİMYA ANABİLİM DALI ÖĞRETİM ÜYESİ 
"Doping günümüzün en büyük illeti. İnsan vücudunun dengesini bozarak, organları iflasa sürükleyen ve kişiyi ölüme götüren bir hastalık. Sporcular anabolizanları sportif performansı çoğaltmanın yanısıra fiziksel görünüşlerinin daha iyi olması amacıyla da kullanıyor. Fiziksel ve ruhsal zararlarla birlikte bu maddenin tıbbi amaç dışı kullanımı etik ve moral açısından da yanlış. Daha çok vücut geliştirme, halter, futbol, atletizmin özellikle disk, gülle, cirit gibi branşlarında görülen anabolizanlar başta kalp olmak üzere, karaciğer, böbrek, beyin gibi hayati organları iflasın eşiğine getiriyor. İğne yoluyla ilaç alınmasının tehlikelerinden biri de enjektörün paylaşımından dolayı AIDS'in yayılması. Bu ilaçlar bağımlılık yaratıyor. Testosteron'un dışarıdan alınması vücudun erkeklik hormonu üretimini durduruyor. Sonuç iktidarsızlık, tümör oluşumu, prostat kanseri, kıllanma, ses kalınlaşması." 

İtiraflar kayıtlarda 

Halterde yaşanan doping skandalları Gençlik ve Spor Genel Müdürlüğü Teftiş Kurulu tarafından yapılan soruşturmalarda kayıtlara geçti. Müfettişlerinin milli halterciler Şule Şahbaz, Sibel Şimşek ve Aylin Daşdelen'in "taciz" iddiaları üzerine antrenör Mehmet Üstündağ hakkında 27 Eylül 2004 tarihinde hazırladığı raporda doping ile ilgili ifadeler de yer aldı. 
Milli Takım eski sporcularından İncinur Şahin, Antalya'da yapılan bir kampta antrenör Mehmet Üstündağ'ın kendilerinden doping kontrolü için otel personelinden temiz idrar almalarını istediğini belirtti. Şahin, temiz idrarı bir erkek görevliden bulan sporcu Fatma Kabadayı'nın antrenör Üstündağ tarafından otel lobisinde tokatlandığını da söyledi. 
Türkiye'nin ilk bayan haltercilerinden olan Ebruhan Büyükata ,Üstündağ'ın kendilerine doping maddesi verdiğini vurguladı. Milli sporcu Aylin Daşdelen ise Üstündağ'ın kendisine sürekli ilaç verdiğini, bu ilaçların içeriğinin ne olduğunu o zaman bilmediklerini, sonrasında ise vücudunda kıllanma, ses kalınlaşması başladığını ifade etti. Daşdelen, 1998 yılında hayatını kaybeden milli sporcu Esma Can'ın öldüğü gün Mehmet Üstündağ'ın çalıştıkları salona gelerek bütün ilaçları alıp götürdüğünü de ifadesine ekledi. 

Dopinge hapis 

İspanyol hükümetinin dopinge karşı yürüttüğü mücadele çerçevesinde hazırlanan yeni kanun tasarısında, ağır hapise varan cezalar öngörüldüğü açıklandı. Özellikle sporcuları doping yapmaya teşvik edenler hapis yatacak. Ayrıca yasa gereği sporcular, zorunlu periyodik kan testlerinden de geçecekler. 

YARIN 
Futbol, güreş ve atletizmde doping 


</TEXT>
</DOC>
