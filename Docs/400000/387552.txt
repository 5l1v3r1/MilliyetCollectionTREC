<DOC>
<DOCNO> 387552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yazar/akyol.html </URL>
<DATE> 2005/10/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Solda yeni arayış 
</HEADLINE>
<TEXT>


DİSK öncülük etti, Bolu'da toplandılar. İki gün süreyle tartıştılar... Yine toplanacaklar. 
Sol yine 'havanda su dövüyor' mu 
Hayır, öyle değil. Bana göre Türkiye'de sağlıklı bir solun oluşması için bu toplantıda "ilk adım atıldı", sonuç bildirisinde belirttikleri gibi... 
Bu "ilk adım", öncelikle parti kurmak yönünde değil, "yeni bir arayış" yönünde... 
Sosyal demokrasinin ülkemizdeki saygın isimlerinden Prof. Burhan Şenatalar toplantıya katıldı, kendisiyle görüştüm. Şu sözlerini çok önemli buluyorum 
"Bütün cevaplarımız hazır değil. Onun için arayış süreci sabırlı, tutarlı ve metotlu olmalı." 
İşte bu anlayışı "ilk adımın atılması" olarak görüyorum. 
Marksizme ya da Kemalizme bakarak "bütün cevapların hazır" olduğunu zanneden, bu sebeple de sorunu sadece iktidara gelmek veya iktidarı ele geçirmek olarak gören eski zihin alışkanlıklarından çok farklı bir yaklaşımdır bu. 

TOPLANTIDA solun bildik partilerine ve toplantılarına göre nasıl bir 'atmosfer değişimi' vardı 
Prof. Şenatalar, SODEP ve SHP bünyesinde de ciddi çalışmalar, araştırmalar yapıldığını vurgulayarak, 'yeni atmosfer'i şöyle anlattı 
"Tam görüş birliği halinde değil tabii, ama genel ve ağırlıklı eğilim olarak, Avrupa Birliği'ne daha bir pozitif bakış vardı. Özelleştirme konusunda bakış açısı daha pragmatikti AKP'nin özelleştirmeleri eleştirildi ama özelleştirme konusuna pragmatik açıdan bakılıyordu " 
Bu, solda büyük bir değişimin işaretidir. 
Türkiye'de sol çok uzun süre ya Kemalizmin 1930'larda köylü toplumu için kurguladığı "halkçılık" ve "devletçilik" ilkelerinin ya da Marksizmdeki "üretim araçları" teorisinin etkisiyle düşündü 'sermaye, piyasa, işletme, şirket, rekabet, k r' hatta 'verimlilik' gibi kavramları dışladı. 
Ama artık görülüyor ki, ekonomik ve sosyal gelişme bu kavramlara bağlı 
Halbuki sol gelenek, 'işletmecilik' tarafı hiç düşünülmemiş "halk sektörü" gibi romantik kavramlar icat etti Sermayenin mutlaka kötü, emeğin mutlaka iyi olduğu düşüncesiyle, "uzlaşmaz sendikacılık" dedikleri militan devrimci-politik tavırlar geliştirdi teknoloji, üretim, verimlilik gibi kavramlara kulaklarını tıkadı 
Sol, halkın günlük hayatına da değerlerine de yabancı kaldı. 

ÇAĞIMIZDA artık apaçık görülüyor ki, emekçilerin refahı da 'sermaye, yatırım, piyasa, işletme, rekabet, k r' gibi kavramlardan geçiyor 
Türkiye'de ekonominin ve demokrasinin gelişmesinde AB sürecinin pozitif katkısı artık görüldüğü için, o eski "Onlar ortak, biz pazar" sloganı da geçerliğini bir hayli kaybediyor. 
Bu değişimi CHP iyi temsil edemedi sosyal demokrasi ile eski 'gen'leri arasında sıkıştı. 
Bolu toplantısı, böyle bir tarihsel değişim sürecinde "yeni bir arayış"ı harekete geçiriyor ve bunun "sağlıklı, sistematik ve objektif" olmasını öngörüyor. Bildiride artık geçerliğini yitirmiş eski "hazır cevaplar"ın ideolojik retoriğini görmüyoruz. 
Sol, kendisini hem çağa hem halka yabancılaştıran eski 'genler'inin dışındaki büyük alana açılmak için "yeni bir arayış" başlatmıştır. "Sabırlı, tutarlı metotlu" devam ederlerse, Türkiye çağdaş anlamda bir sosyal demokrat hareket çıkarabilir. Başarılırsa, hem siyasi istikrar hem iç barış için çok yararlı olur. 



</TEXT>
</DOC>
