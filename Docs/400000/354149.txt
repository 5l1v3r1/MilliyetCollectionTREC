<DOC>
<DOCNO> 354149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur55.html </URL>
<DATE> 2005/06/21/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bursa'da hasar tespit çalışmaları tamamlandı 
</HEADLINE>
<TEXT>

     Bursa'nın Harmancık İlçesi'nde, dün akşam meydana gelen 4.2 büyüklüğündeki depremin ardından bölgeye giden Bayındırlık ve İskan Müdürlüğü yetkilileri, hasar tespit çalışmalarını tamamladı. 
     Çalışmalarını tamamlayan yetkililer, resmi dairelerde önemli bir hasar olmadığı, sadece Harmancık Devlet Hastanesi Kadın Doğum Servisi'nde 1 kirişin kırık olması nedeniyle kullanılmasının sakıncalı olduğuna dair ''jeolojik rapor'' hazırladılar. 
     İlçe merkezinin yakınındaki krom ocağındaki çalışmaların, yaşanan depremle ilgisinin olmadığının kaydedildiği raporda, şu görüşlere yer verildi 
     ''Ancak bu şirket tarafından ilçeye girişte yolun sol tarafına yerleşim yerlerine yakın yapılan depolama, bugün için herhangi bir tehlike arz etmemekle birlikte ileride oluşabilecek kayma-akma hareketlerine mahal vermemek için yerleşim yerinden uzaklaşacak şekilde planlanması ve gerçekleştirilmesi gerekmektedir. Ayrıca maden ocağında yapılacak dinamit patlatma çalışmalarının önceden planlanması, büyüklüğünün kontrol edilmesi ve bildirilmesi, bununla ilgili tüm tedbirlerin alınması, dinamitle patlatılarak yapılan çalışmaların en aza indirilmesi uygun olacaktır.'' 
     
</TEXT>
</DOC>
