<DOC>
<DOCNO> 370928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy20.html </URL>
<DATE> 2005/08/18/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Sağlık Bakanı Akdağ Erzurum'da... 
</HEADLINE>
<TEXT>

     Sağlık Bakanı Recep Akdağ, 25 Mart 2004 tarihinde meydana gelen depremde Karskapı mevkiindeki binası hasar gören ve daha sonra Çatyolu’ndaki Türkiye Kömür İşletmeleri’ne ait kampuse taşınan Erzurum Kriminal Polis Laboratuvarı’nın yeni hizmet binasının açılışını yaptı. 
     Bakan Akdağ, açılışta yaptığı konuşmada, suçluların kısa sürede ortaya çıkarılmasının son derece önemli olduğunu söyledi. 
     Erzurum Kriminal Polis Laboratuvarı’nın, masum olanların ayırt edilmesi, suçluların ortaya çıkarılması açısından bilimsel yaklaşımın sergilendiği uluslararası standartlarda bir laboratuvar olduğunu ifade eden Akdağ, şöyle konuştu 
     "Bölgenin merkezi konumundaki Erzurum’da bu ve benzeri faaliyetler artırılarak güzel imkanlar ortaya çıkarılacaktır. Kuşkusuz ki özellikle masumların ayırt edilmesi önemlidir. Ancak bir toplum açısından suçluların kısa sürede ortaya çıkarılması, adaletin tesis edilmesi de son derece önemlidir." Daha sonra laboratuvarı hizmete açan Akdağ, atış odasında atış yaptı. Akdağ’ın atış yaptığı silahın hangisi olduğu, 10 silah üzerinde yapılan incelemelerin ardından ortaya çıkarıldı. 
     Akdağ, daha sonra, bu yıl temelinin atılması planlanan 400 yataklı Bölge Eğitim Hastanesi’nin yapılacağı Çatyolu’ndaki arsada incelemelerde bulundu. 
     
</TEXT>
</DOC>
