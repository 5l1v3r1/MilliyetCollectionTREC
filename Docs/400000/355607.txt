<DOC>
<DOCNO> 355607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun10.html </URL>
<DATE> 2005/06/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İran'ın yeni cumhurbaşkanı tartışılıyor... 
</HEADLINE>
<TEXT>

     İran'da önceki gün 2. turu yapılan 9. cumhurbaşkanlığı seçimini kendisi din adamı olmamasına karşın en tutucu din adamından bile daha muhafazak r olduğu belirtilen Mahmud Ahmedinecad'ın ezici bir çoğunlukla kazanması, farklı tepkilere neden oldu. AB, insan hakları, nükleer program ve diğer konularla ilgili gelişmelere açık "her türlü İran hükümetiyle çalışmaya hazır olduğunu" açıklarken, AB Komisyonu Başkan Yardımcısı Frattini, kaygısını dile getirerek, "Yeni cumhurbaşkanı Ahmedinecat’tan insan hakları ve nükleer silahlanma konusunda net sözler bekliyoruz" dedi. İsrail ise, Ahmedinecat’ın seçilmesinin uluslararası toplum için büyük sorunlar doğuracağını öne sürdü. 
     
     "İRAN'LA DİYALOĞU DONDURMAKTAN BAŞKA ÇAREMİZ KALMAYABİLİR" 

     Avrupa Birliği AB Komisyonu Başkan Yardımcısı Franco Frattini, İran’daki cumhurbaşkanlığı seçiminin reformcu kanadın yenilgisi, muhafazakar kanadın galibiyetiyle sonuçlanmasını kaygıyla karşıladı. 
     Seçimi Mahmut Ahmedinecat’ın kazanmasını, AB’nin ticari alanda İran’la başlatmış olduğu görüşmeler açısından bir risk olarak niteleyen Frattini, "Reformcu kanat kaygı verici bir yenilgiye uğradı. Yeni cumhurbaşkanı Ahmedinecat’tan insan hakları ve nükleer silahlanma konusunda net sözler bekliyoruz. Ama şayet olumsuz bir yanıt gelirse, AB’nin İran’la diyaloğu dondurmaktan başka çaresi kalmayabilir" dedi. 
     AB Komisyonu’nda başkan yardımcılığının yanı sıra Özgürlük, Adalet ve Güvenlikten sorumlu üyelik görevini de yürüten Frattini, İtalyan gazetelerinden La Repubblica’da bugün yayımlanan demecinde, İran’daki cumhurbaşkanlığı seçiminin sonuçları konusunda ayrıntılı değerlendirmelerde bulundu. 
     "Haşimi Rafsancani’nin seçimi kaybetmesi bizleri tedirgin etmektedir" diyen Frattini, Ahmedinecat’ın ciddi bir sınavla yüz yüze olduğunu belirterek, şöyle konuştu 
     "Şimdi, temel hakların sağlanmasının bayraktarlığını yapmaktan vazgeçemeyiz. Sabık Cumhurbaşkanı Muhammed Hatemi ile gelecek Eylül ayında bu konuda bir görüşme yapılması konusunda mutabakat sağlamıştık. Bu, Ahmedinecat için gerçek bir sınav olacaktır O randevuyu iptal etmesi durumunda, global bir müzakere yolunda ilerlemek karmaşık hale gelecek." Frattini, İran’la nükleer silahlanma konusundaki pazarlıkların geleceğine ilişkin soruyu ise şu sözlerle yanıtladı 
     "Ahmedinecat ilk beyanatlarında oldukça sert çıktı. İran’ın nükleer sanayiye sahip olabileceğini ama bunun sivil mi yoksa askeri amaçlı mı olduğunun incelenebileceğini söyledi. Tahran’la ticari sektör konusunda görüşmeler başlatmıştık. Ama global bir uzlaşı olmaksızın mutabakata varılamaz. ABD’yle ilişkilerini düzeltmeleri lazım." Frattini, Ahmedinecat’ın "İslam devriminin arılığına geri dönmek lazım" biçimindeki beyanatı konusunda ise "İran’ın kadın hakları konusunda neler diyeceğine bakacağız. Recm cezalarının uygulanmasının sürdürülmesini kabul edemeyiz. İslam geleneğine saygılıyız ama tektanrıcı dinlerin tümü insan hayatının kutsal olduğunu yazıyor. Bu, AB için ise vazgeçilemeyecek bir ilkedir" dedi. 
     Franco Frattini, Ahmedinecat’tan olumlu sinyaller gelmesi durumunda, AB’nin ABD ile İran arasında arabuluculuk yapabileceğini sözlerine ekledi. 
     
     İSRAİL BÜYÜK SORUNLARA NEDEN OLACAK 

     İsrail Başbakan Yardımcısı Şimon Peres, İran’da aşırı muhafazakar Mahmud Ahmedinecad’ın cumhurbaşkanlığına seçilmesinin uluslararası toplum için büyük sorunlar doğuracağını öne sürdü. 
     Peres, yayımladığı bildiride, "Seçim sonucunun, aşırılık yanlılığı, konvansiyonel olmayan silahlar ve Batı’dan uzaklaşma gibi tehlikeli konuların devam edeceğini gösterdiğini ve bunun dünya için büyük sorunlara neden olacağını" belirtti. 
     "Cumhurbaşkanlığı seçiminin bazı aşırılık yanlılarını birbirine kattığını" ifade eden Peres, "Seçimin özgür ve demokratik olarak nitelendirilemeyeceğini" savundu. 
     Bu arada, İsrail Savunma Bakanlığı yetkilisi Amos Gilad, devlet radyosuna yaptığı açıklamada, "seçim sonucunun İran’daki reform ve değişikliklere ilişkin süreci bozacağını" söyledi. 
     Gilad, "Ahmedinecad’ın başa gelmesi, tüm dünya için tehdit teşkil eden ülkedeki aşırılık tehlikesini güçlendirecek" diye konuştu. 
     
     ABD, İNGİLTERE, FRANSA, RUSYA NASIL BAKIYOR 

     ABD Dışişleri Bakanlığı sözcülerinden Joanne Moore, Seçimlerin sona ermesinin ardından, İran’ın, Ortadoğu’da esen özgürlük ve demokrasi rüzgarlarının dışında kaldığı yönündeki görüşümüzü değiştirecek, herhangi bir şey görmedik'' açıklamasını yaptı. Aralarında kadınların da bulunduğu bir çok adayın seçime girmesine izin verilmemesini eleştiren Moore, temel yanlışlıklar bulunduğunu vurguladı. Nükleer programla ilgili net açıklama yapılması çağrısında bulunan İngiltere Dışişleri Bakanı Jack Straw ise seçimde uluslararası standartlara göre, ciddi kusurlar bulunduğunu söyledi. Fransa Dışişleri Bakanı Dusto-Blazy ise seçimlerin ardından İranlı yetkililerin nükleer programlarıyla ilgili olarak Avrupa ile yürüttükleri müzakereleri sürdüreceğini umduğunu belirtti. Rusya Devlet Başkanı Vladimir Putin de Ahmedinecad’ı kutlayarak ülkesinin İran’la nükleer işbirliğini uluslararası anlaşmalara bağlı kalarak geliştirmeye hazır olduğunu söyledi. 
     
     İRAN ÖNYARGILI OLMAYIN 

     İran Dışişleri Bakanlığı, Batı'dan, cumhurbaşkanlığına yeni seçilen muhafazakar Mahmud Ahmedinecad konusunda önyargılı olmamasını isteyerek, ülkenin nükleer politikasının değişmeyeceğini bildirdi. 
     İran Dışişleri Bakanlığı sözcüsü Hamid Rıza Asefi, haftalık basın toplantısında, dış politikalarında çok büyük bir değişiklik olmayacağını söyledi. 
     Asefi, ''Uluslararası gerginliğin yumuşatılması üzerine kurulu politikalarının kesinlikle devam edeceğini'' belirterek, makro politikalarının değişeceğini sanmadığını ifade etti. 
     Sözcü, ''Nükleer görüşmelerin, anlaşmayla oluşturulan makro politikalarının bir parçası olduğunu'' söyleyerek, ''Cumhurbaşkanını değiştirmek, bunu değiştirmez'' dedi. 
     ''Avrupalılar Ahmedinecad'a güvenmek ister ya da istemez. Bu onların sorunu. Ancak bence ona güvenmeliler ve ona karşı önyargılardan kaçınmalılar'' diyen Asefi, ''Avrupalıların, Ahmedinecad programını açıklayıncaya kadar, itimat, hoşgörü ve sabırlı olması gerektiğine inandığını'' da ifade etti. 

     
</TEXT>
</DOC>
