<DOC>
<DOCNO> 388263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko35.html </URL>
<DATE> 2005/10/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Türkiye'de AB kaynaklı 1.5 milyar avroluk proje var" 
</HEADLINE>
<TEXT>

     AB Genel Sekreterliği Ekonomik ve Mali İşler Daire Başkanı Dr. İnci Ataç, Türkiye'de AB kaynaklı 1.5 milyar Avro'luk 152 hibe projenin bulunduğunu söyledi. 
     Ataç, İktisadi Kalkınma Vakfı'nın İKV Adana Ticaret Odası ile düzenlediği ''AB İle Katılım Müzakereleri Süreci'' konulu seminerde, Türkiye'nin 1999 yılının Aralık ayına kadar mali yardımlardan yararlandığını, ancak bunların çerçevesi ve amaçları belli olmayan üçüncü ülkelere sağlanan kaynak statüsünde yer aldığını belirti. 
     Adaylık statüsünün tanınmasının ardından çerçeve tüzük hazırlandığını anlatan Ataç, ''Türkiye, mali yardımları etkin şekilde kullanmaya devam ediyor'' dedi. 
     Bu mali yardımları para olarak değil AB'ye uyumu hızlandırıcı araçlar olarak değerlendirmek gerektiğini ifade eden Ataç, ''Türkiye'de şu anda uygulaması süren ve başlamak üzere olan 152 AB kaynaklı hibe projesi var. Bunların toplam miktarı da 1.5 milyar Avro ediyor. Bu da küçümsenecek bir rakam değil'' diye konuştu. 
     AB'nin yardımlarının her geçen yıl arttığını vurgulayan Ataç, ''Bu, istediğimiz ve beklediğimiz gibi büyük artışlar değil. Ama kademeli olarak bir önceki yıldan biraz daha fazla mali kaynak alıyoruz. Yardımların tamamını Türkiye, son kuruşuna kadar kullanıyor'' dedi. 
     Ataç, Türkiye'nin, 2002 yılında AB'den 18 proje için 126 milyon Avro, 2003 yılında 28 proje için 144 milyon Avro, geçen yıl 38 proje için 250 milyon Avro yardım aldığını belirterek, şunları kaydetti 
     ''Bu yıl tanımlanan 35 proje için de 300 milyon Avro kullanıldı. Gelecek yıl için 500 milyon Avro kaynak ayrıldı. 2007'den sonra da bu yardımların hissedilir ölçüde artacağını düşünüyoruz.'' İKV Genel Sekreter Yardımcısı Şükran Yazıcı da, katılım müzakereleri sürecinde toplumsal desteğin büyük önem taşıdığını belirterek, bu nedenle değişik kentlerde toplantılar düzenleyerek her kesimi AB konusunda bilgilendirmeyi amaçladıklarını ifade etti. 
     
</TEXT>
</DOC>
