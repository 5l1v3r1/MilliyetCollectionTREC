<DOC>
<DOCNO> 358145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur36.html </URL>
<DATE> 2005/07/04/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Yurtta yağış, hayatı olumsuz etkiliyor. 
</HEADLINE>
<TEXT>

     Bursa Büyükşehir Belediyesi, kentte aralıklarla etkili olan sağanak nedeniyle olası su baskınlarına karşı ek önlemler aldı. 
     Büyükşehir Belediye Başkanı Hikmet Şahin, yaptığı yazılı açıklamada, vatandaşlardan gelen ihbarları değerlendirmek üzere, BUSKİ’ye bağlı 5 kanalizasyon, 4 kombine araç, 4 jetting, 4 vidanjör, 5 motopomp-kompresör ekibi olmak üzere il merkezinde 22 ekip ve 62 
     personel görevlendirildiğini bildirdi. 
     Gemlik Şube Müdürlüğü’ne 1 kombine araç ve 2 motopomp, Mudanya Şube Müdürlüğü’ne 1 kombine araç takviyesi yapıldığını belirten Şahin, ayrıca bu araçları kullanmak ve gerekli koordinasyonu sağlamak üzere 8 personel görevlendirildiğini kaydetti. 
     Şahin, Gemlik, Kumla ve Güzelyalı’dan gelecek ihbarlar için de gerekli araç takviyesinin yapıldığını belirtti. 
     Büyükşehir Belediyesi İtfaiye Daire Başkanlığı’nın da şikayetlere anında müdahale edebilmek için önceden önlemler aldığını kaydeden Şahin, 6 grup noktasında 45 araç, 50 personel, 14 motopomp, 29 adet dalgıç pompa, 2 kurtarma botu ve 5 kişilik tam teçhizatlı dalgıç ekibiyle oluşabilecek sıkıntıların çözümü için alarma geçildiğini açıkladı. 
     Şahin, itfaiye ekiplerinin ev, işyeri ve alt geçitler olmak üzere şu ana kadar 11 olaya müdahale ettiğini, çalışmaların ihbarlar geldiği sürece devam edeceğini bildirdi. 
     
     BOZÜYÜK’TE SAĞANAK YAĞIŞ 
     Öte yandan, Bilecik’in Bozüyük İlçesi’nde Pazar günü akşam saatlerinde başlayan, fırtına şeklinde devam eden yağış miktarı, son 24 saatte metrekarede 37.4 kilogram olarak belirlendi. 
     Aniden bastıran yağmurun vatandaşlara zor anlar yaşattığı, tarım alanlarında da hasara yol açtığı kaydedildi. 
     Tarım İlçe Müdürlüğü’nden edinilen bilgiye göre, yağmur, buğday ve arpa tarlalarındaki ürünlere zarar verdi. 
     Şiddetli yağış nedeniyle Osmaneli İlçesi’nde de 2 bin dönümlük tarım alanının sular altında kaldığı bildirildi. 
     
</TEXT>
</DOC>
