<DOC>
<DOCNO> 392173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun27.html </URL>
<DATE> 2005/11/04/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Bosna'da, 2 Türk terörist saldırısı iddiası ile gözaltına alındı 
</HEADLINE>
<TEXT>

     Bosna-Hersek'in başkenti Saraybosna'da, terörist saldırı hazırlığı yaptıkları şüphesiyle geçen ay gözaltına alınan biri Türk, iki kişi hakkında resmi soruşturma başlatıldığı bildirildi. 
     Bosna'da terörle mücadele ve organize suçlardan sorumlu mahkemenin açıklamasında, 19 ekimde gözaltına alınan Türk vatandaşı ''Cesur Abdülkadir'' ve İsveç vatandaşı Mirsad Bektaşeviç'in ''terörizmle ve yasadışı silah ve patlayıcı bulundurmakla'' suçlandığı belirtildi. 
     Saraybosna'da düzenlenen operasyonda gözaltına alınan şüphelilerin kullandığı belirtilen iki yerde yapılan aramada patlayıcılar, ateşli silahlar ve askeri teçhizat ele geçirilmişti. 
     Polis yetkilileri, iki şüpheli dışında gözaltına alınan bir Bosnalının, ön soruşturmanın ardından serbest bırakıldığını söyledi. 
     Danimarka polisi de, başkent Kopenhag'da 7 kişiyi gözaltına almış ve bu kişilerin Saraybosna'da gözaltına alınan iki kişiyle olası bağlantılarından söz etmişti. 
     
</TEXT>
</DOC>
