<DOC>
<DOCNO> 393191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas05.html </URL>
<DATE> 2005/11/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Akıl almaz iddialar 
</HEADLINE>
<TEXT>

     İhsan DÖRTKARDEŞ DHA 

      ALMAN ZDF Televizyonu’nda Thomas Gottschalk tarafından hazırlanan ve bu kanalın yanı sıra Avusturya ve İsviçre’de canlı yayınlanan Wetten Dass Bahse girer misin programında yine birbirinden ünlü konuklar, ilginç ve akıl almaz iddialar vardı. Programın ünlü konukları arasında Madonna son parçası ’Hung Up’u Shakira ise ’Dont Bother’i seslendirdi. 
     Geçen mayıs ayında Aspendos’tan yayınlanan son program Almanay’nın Mannheim kentinden ekranlara geldi. Programa katılan konuklar birbirinden ilginç iddialarını gerçeğe dönüştürdü. 38 yaşındaki Tom Hapke, arkadaşları ile birlikte 4 dakika içerisinde bir orkestradaki bütün müzik aletlerini tek tek parçalara ayırabileceklerini ve bu parçaları bir otomobile sığdırabileceklerini öne sürerken, bunu sadece 4 dakika içerisinde gerçekleştirebileceklerini iddia etti. Verilen sürenin başlaması ile Hapke ve arkadaşları zamana karşı büyük bir yarış başlatarak, orkestra aletlerinin tümünün vidalarını birer birer söktü, bunları bir güzel ambalajlayarak otomobile yerleştirdi. Yerdeki en küçük bir vida bile bırakmayan Tom Hapke ve arkadaşlarına süre 14 saniye arttı bile. 
     Henüz 6 yaşındaki programa Lüksemburg’tan gelerek katılan Fabrice Becker ile, sırtı dönük olduğu halde duvardaki puzzlelardan herhangi birinin parçasını 600 parça puzzle arasından rahatlıkla tanıyabileceğini iddia etti. Program sunucusu Gottschalk, bunun için minik konuğuna 600 puzzle’dan rast gele seçtiği 4 parçayı getirirken, Becker bunları tek tek doğru bilerek büyük alkış aldı. 
     
     HAYVAN SÜRÜSÜNÜ MÜZİK ALETİ İLE YÖNETTİ 
     Programın en ilginç iddialarından biri 72 yaşındaki Werner Kohibecker’e aitti. Kohibecker, bir müzik aleti ile kendi başlarına otlayan büyükbaş hayvan sürüsünü yanına kadar getirttikten sonra bunları geri gönderebileceğini öne sürdü. İddiayı öğrenenler şaşkınlıklarını gizleyemezken, Kohibecker, müzik aletini üflemeye başladı. Büyükbaş hayvanlar bir an umursamadıkları bu sese daha sonra kulak kabarttı. Hayvanlar daha sonra da yavaş yavaş hareketlermeye ve istenen noktaya kadar ilerlemeye başladı. Hayvanlar bir ara durur gibi olduysa da, iddia sahibi hayvanları istediği noktaya kadar getirdikten sonra yeniden müzik aletini üfleyince bir an tereddüt geçiren hayvanlar daha sonra hızla döndü. 
     
     MOTOR SESİNDEN DEVİR GÜCÜNÜ BİLDİ 
     İsviçre’den gelen 45 yaşındaki Felix Jager, kulağı ile ne kadar iddialı olduğunu programda kanıtladı. Jager, her türlü motorlu aracın sesinden saniyede kaç devir döndüğünü bulabileceğini öne sürdü. Jager, gözleri kapatıldığı halde motorların devir gücünü doğru olarak bilebildi. 
     Programın ilginç iddia sahiplerinden sonuncusu 22 yaşındaki Andreas Hofer adlı öğrenciydi. Hofer, boyu yaklaşık 1 metre olan bir sehpanın etrafında 3 dakika içerisinde tam 10 kez dönebileceğini öne sürdü. Örümcek adamı andıran hareketleri ile ayakları hiç yere değmeden tam 10 turu tamamlayan Hofer, Schakira başta olmak üzere tüm konukların büyük alkışını alırken, dirseğinden hafif yaralandı. 
     Programın sonunda izleyici oyuyla en ilginç iddia sahibi belirlendi. Andreas Hofer, sehpanın etrafında dönerek 5 bin Euro’nun sahibi olurken, izleyicilerin yüzde 41’inin oyunu topladı. İneklerine müzik aleti ile komut veren Werner Kohlbecker yüzde 38’lik oy ile 4 bin Euro, orkestrayı çok kısa sürede parçalayan Tom Hapke ve arkadaşlarına 3 bin Euro ve hassas kulağı sayesinde motorların devir hızını doğru bilen Felix Jüger’e ise 2 bin Euro verildi. 
     
</TEXT>
</DOC>
