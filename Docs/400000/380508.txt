<DOC>
<DOCNO> 380508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun15.html </URL>
<DATE> 2005/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
'Almanya ve Fransa Avrupa'nın yeni hasta adamları' 
</HEADLINE>
<TEXT>

     Almanya’da seçimlerin yarattığı siyasi kriz sürerken The Guardian gazetesi, Almanya’da 1928-1930 döneminde de büyük bir koalisyon olduğunu, bunun sonucunda ve ekonomik krizin etkisiyle seçmenlerin komünistler ve nazilere yöneldiklerini anımsattı. Gazete, Almanya ve Fransa’yı "Avrupa’nın yeni hasta adamları" olarak niteledi. 
     İngiliz The Guardian gazetesi, belirsizlikle sonuçlanan Alman seçimlerinin ardından AB’nin dünyanın öncü ekonomisi olma iddiasının giderek daha "saçma" gibi göründüğünü belirtirken, "Almanya ve Fransa Avrupa’nın yeni hasta adamlarıdır" ifadesini kullandı. 
     Almanya’da son olarak 1966-1969 yılında büyük partiler arasında koalisyon kurulduğunu, aşırı sol ve sağın güçlenmesine yol açtığını kaydeden gazete, bundan önce 1928- 1930 yılında da büyük bir koalisyonun oluşturulduğunu, bunun sonucunda ve ekonomik krizin etkisiyle seçmenlerin komünistlere ve nazilere yöneldiklerini kaydetti. Gazete, böylece Almanya’da her 35 yılda bir büyük koalisyonu kurma eğilimine girildiğine dikkat çekti. Gazete, Hindistan ve Çin’in ekonomik büyükler olarak ABD ve Japonya’ya katıldıklarını belirterek, "Ekonomik devler dünyasında cücelerin pembe bir geleceği yoktur" yorumunu yaptı. Buna karşın Fransa ve Almanya’nın hala dünyanın en büyük ekonomileri arasında yer almayı sürdürdüğünü kaydeden gazete, ancak çok düşük büyüme nedeniyle "batan devler" gibi göründüğünü öne sürerken Fransa ve Almanya için, "Bizler, onların Avrupalı hemşerileri olarak Avrupa’nın hasta adamlarının toparlanmasına ihtiyacımız var" ifadesini kullandı. 
     
</TEXT>
</DOC>
