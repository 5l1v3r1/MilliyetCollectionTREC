<DOC>
<DOCNO> 365537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas24.html </URL>
<DATE> 2005/07/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hırsızlık kavgasında 130 kişi birbirine girince... 
</HEADLINE>
<TEXT>

     Bulgaristan-Romanya sınırındaki Kozloduy kasabasında dün hırsızlık iddiasıyla çıkan, silahlı çatışmaya dönüşen ve 130 kişinin karıştığı kavgada en az 15 kişinin yaralandığı bildirildi. 
     Kozloduy kentinin bağlı olduğu Vratsa kenti Bölge emniyet müdürlüğünden edinilen bilgiye göre, inek çiftliği sahibi Miryana Tsvetanova, çiftlikte çalışan Svetlin Angelov 41 adlı işçinin ofis penceresinden girip, çantasından 5500 leva yaklaşık 4500 YTL çaldığı iddiasıyla suç duyurusunda bulundu. 
     Bunun üzerine polis tarafından gözaltına alınan Angelov'un, ifadesinde, paranın çiftlikte çalışanların maaşı olduğunu ve iş arkadaşlarına vereceğini söylediği öğrenildi. 
     Polise göre, Angelov'un gözaltına alındığını öğrenen çiftlikte çalışan 120 kişi, sopa ve silahlarla işyerini kuşattı. Tsvetanova da Vratsa kentinden 16 kişiyi yanına alarak, bu kişileri 6 otomobille çiftliğin önüne getirdi. Taraflar arasında çıkan ve silahların da kullanıldığı kavga, polisin müdahalesiyle sona erdirildi. 
     Yaralıların kaldırıldığı Vratsa ile Kozloduy hastane yetkilileri, çiftlik çalışanlarından 10'unun, Tsvetanova'nın adamlarından da 5'inin kurşunla yaralandığını bildirdi. 
     Kavgaya katılan bazı kişilerin de ayakta gördükleri tedavi sonrası taburcu olduğu belirtildi. 
     Polisin soruşturmasında, Tsvetanova'nın kavgaya karışan H.B. 45 adlı arkadaşının en az 15 el ateş ettiği tespit edildi. 
     Olayda çok sayıda aracın da hasar gördüğü kaydedildi. 
     Basının, çiftlik çalışanlarının Çingene olduğunu bildirmesi üzerine, Kozloduy'da etnik gerginlik olabileceği uyarısında bulunuldu. 
     
</TEXT>
</DOC>
