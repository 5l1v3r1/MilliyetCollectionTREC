<DOC>
<DOCNO> 391051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun41.html </URL>
<DATE> 2005/10/31/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Talat "AB, Kıbrıs sorununa çözüm olamaz" 
</HEADLINE>
<TEXT>

     KKTC Cumhurbaşkanı Mehmet Ali Talat, Avrupa Birliği'nin AB Kıbrıs sorununa çözüm bulabilecek ya da çözümü cesaretlendirecek bir taraf olmadığını söyledi. Talat, ''Çünkü AB tarafsız bir kuruluş değil. Rumlar AB'nin içinde, Türkler ise dışında. Yapısal olarak da AB böyle bir çaba için uygun değil. AB tarafsız bir arabuluculuk yapacak araçlara da sahip değil'' dedi. 
     KKTC Cumhurbaşkanı Talat, BM Genel Sekreteri Kofi Annan ile BM binasında yarım saat süren görüşmesi hakkında gazetecilere bilgi verdi. Talat şunları söyledi 
     ''İyi bir görüşme oldu. Sayın Annan'a görüşlerimizi aktardık. Kendisinin Kıbrıs sorununun çözümü için inisiyatif alma konusunda istekli olduğunu bir kez daha görmüş olduk. Bu tabii önemli bir şey. Çünkü Kıbrıs sorunu BM gözetiminde çözümlenebilecek bir sorun. Görüşmemizde bunu açıklıkla ortaya koyduk. Kendisine görüşlerimizi aktardık. Kendilerine Kıbrıs sorununun çözümü, Kıbrıs'ın birleştirilmesi, Kıbrıs sorununa Annan Planı zemininde bir çözüm bulunması konusundaki kararlılığımızın devam ettiğini ifade ettik.'' Annan'dan Kıbrıs Türklerine uygulanan izolasyonların kaldırılması konusunda desteğinin devamını da istediklerini kaydeden Talat, daha sonra şunları söyledi 
     ''Kıbrıs Türklerinin izolasyonunun kaldırılması konusunda zaten Genel Sekreter'in bilinen görüşleri var ve değişmedi. Bunu da bir kere daha gördük. İzolasyonların kaldırılmasının çözüme hizmet ettiğini, bölünmeyi değil, birleşmeyi sağlayacağı konusundaki ortak görüşümüzü bir kez daha teyit ettik. Oldukça yararlı bir görüşme oldu. Umuyoruz ki Genel Sekreter bütün bunları değerlendirdikten sonra gerekli inisiyatifleri alacaktır.'' Bir soru üzerine, söz konusu girişimin başlatılması için şu anda bir takvim olduğunu sanmadığını ifade eden Talat, sözlerini şöyle sürdürdü 
     ''Ancak, Genel Sekreter bu defa başlayacak sürecin mutlaka başarıya ulaşmasını istiyor. Başarıya ulaşabilmesi için de gerekli hazırlıkları yapmayı öngörüyor. Bu hazırlıkları yapmadan bir görüşme süreci başlatmakta, bildiğiniz gibi, çok istekli değil. Bugün benzeri bir durumu biz de gözlemledik. 
     Ancak Kıbrıs sorununun mutlaka çözümlenmesi gerektiğini, bunun Türkiye'nin AB üyeliği sürecini de etkileyerek, bölgede ciddi istikararsızlığa yol açabilecek ciddi bir sorun olduğunu Genel Sekreter'in değerlendirdiğini gördük. Yani sonuçta inisiyatif alınacak. Ancak, zamanı, şekli, yeri ve koşulları, en azından benim açımdan, henüz bilinmiyor.'' 
     
     ''AB ÇÖZÜM İÇİN UYGUN DEĞİL'' 
     Bir başka soru üzerine, AB'nin Kıbrıs sorununa çözüm bulabilecek ya da çözümü cesaretlendirecek bir taraf olmadığını kaydeden Talat, ''Çünkü AB tarafsız bir kuruluş değil. Rumlar AB'nin içinde, Türkler ise dışında. Yapısal olarak da AB böyle bir çaba için uygun değil. AB tarafsız bir arabuluculuk yapacak araçlara da sahip değil'' dedi. 
     Bir Rum gazetecinin, ''Görüşmelerin ne zaman başlayabileceği konusunda bir tahmin yapabilir misiniz '' sorusuna karşılık olarak Cumhurbaşkanı Talat, ''Tahmin yapamam, tahmin sihirbazların işi'' dedi. 
     Annan'ın nasıl bir adım atmasını beklediği ve bu konuda en büyük engel olarak neyi gördüğününün sorulması üzerine ise Talat, ''En büyük engel olarak muhtemel bir başarısızlığı görüyor. Kendisinden daha aktif bir rol üstlenmesini istiyoruz. O da bunun bilincinde. Ancak zemini hazırlamak istiyor ki, herhangi bir başarısızlık tekrarlanmasın'' diye konuştu. 
     Talat, Annan'ın nasıl bir adım atacağı konusunda ise bilgisinin olmadığını ifade ederek, ''Bunu izleyip göreceğiz'' dedi. 
     Genel Sekreter Annan'ın hazırlayarak sunduğu raporun BM Güvenlik Konseyi'nde görüşülmesi konusunda daha fazla bir çaba ortaya koymasını istediklerini ifade eden Talat, ''Belki bundan da önemlisi tekrar bir başarısızlık ihtimalini hariç tutarak görüşmelerin Annan Planı zemininde, yani kendi arzuladığı çerçevede, başlatılmasını istedik'' dedi. 
     KKTC Cumhurbaşkanı Talat'ın, Harvard Üniversitesi'nde Kıbrıs konulu bir konferans vermek üzere Boston'a gitmesi bekleniyor. 
     
</TEXT>
</DOC>
