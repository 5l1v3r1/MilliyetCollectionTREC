<DOC>
<DOCNO> 396084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy16.html </URL>
<DATE> 2005/11/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan 2005'te AR-GE çalışmalarına 110 milyon dolar verilecek 
</HEADLINE>
<TEXT>

     Başbakan Recep Tayyip Erdoğan, sanayi kuruluşlarına verdikleri AR-GE desteklerinin katlanarak arttığını belirterek, ''2005 sonu itibariyle AR-GE çalışmalarına 110 milyon dolarlık destek vermiş olacağız'' dedi. 
     Erdoğan, Gebze Yerleşkesi'nde TÜBİTAK Marmara Araştırma Merkezi MAM Başkan Vekili Önder Yetiş'in kurumun yapısı ve projeleri hakkında verdiği brifingin ardından bir konuşma yaptı. 
     Başbakan Erdoğan, TÜBİTAK'ın Gebze Merkezi'nde yer alan enstitülerin ülke olarak gurur duydukları kuruluşlar olduğunu söyledi. 
     Öncelikle burada çalışan ve bilgiyi değere çeviren bilim insanlarına takdirlerini sunduğunu ifade eden Erdoğan, bugün dünya ülkeleri arasında bilimin, öğrenmenin değerini bilenlerin en önde olduklarını vurguladı. 
     Bilginin işe ve üretime dönüşmesinin özellikle çağımızda çok önemli olduğunu, refah ve zenginliğin büyümek ve bilgiyi kullanmaktan kaynaklandığını dile getiren Erdoğan, şöyle devam etti 
     ''Yani, bilgi, emek ve üretimle el ele yürümektir. Ülkemizde bilgi ve teknoloji üretim merkezlerini ayakta tutan bilim insanlarıdır. Ve onlara saygı duyuyor ve büyük önem veriyoruz. Gelişmiş ülkelerin zenginliği ve refahı 3 ana unsura dayanır. Bunlar, nitelikli insan gücü, yönetme gücü ve üretme gücüdür. Bilgiyi ne kadar insanlığın kullandığı hale getirirsek, o kadar refaha, zenginliğe ve toplumsal güce kavuşuruz. Bilgiyi güç haline getirmek de bir yönetim işidir. Asıl güç, bilgiyi hayata aktarabilmekte, bilgi ile hayatı buluşturabilmektedir. 
     2005 yılında rekor bir kaynak ayırarak başlattığımız AR-GE atılımının en önemli hedeflerinden biri de bilgi sermayesinin, insan sermayemizin güçlendirilmesidir. Bilim ve teknoloji alanı ülkemizde maalesef uzun bir süre pratik hayatın ihtiyaçları dışında, meraklı bir avuç insanın, ne için olduğu bilinmeyen çabalar sarf ettiği muğlak bir alan olarak görüldü. 
     Bilim insanlarımız topluma, iş dünyasına kapalı kaldı, kapalı bırakıldı. Toplumla, sanayiyle, iş dünyasıyla ilişkisi sağlıklı geliştirilemedi. Bilim insanına layık olduğu değer yeterince verilmedi, verilemedi. Bunun en büyük sıkıntısını yine bizzat bilim insanları çekti. Hala da bunun yol açtığı zorlukları yaşadıklarını görüyoruz. Oysa bu alanda gelişen dünyaya ayak uyduracak, rekabet edecek bir değişim gerekli. Hükümet olarak bu değişimin peşindeyiz.'' 
     
     'AR-GE'YE REKOR KAYNAK AYIRDIK' 
     Başbakan Erdoğan, 2005 yılının bilim ve teknolojinin öne çıktığı bir yıl olduğunu dile getirerek, ''Bu yıl AR-GE'ye rekor bir kaynak ayırdık. Bu kaynaklar 2006 ve sonraki yıllarda devam edecektir'' dedi. 
     Aynı zamanda bir ulusal bilim ve teknoloji stratejisini uygulamaya başladıklarını, bu stratejideki hedefin bilim ve teknolojide 2010'a kadar Avrupa ortalamasını yakalamak olduğunu ifade eden Erdoğan, AR-GE'ye kaynak ayırmadan hedeflenen güçlü bir Türkiye'ye ulaşılmasının mümkün olmadığını vurguladı. 
     Bunun için sanayinin yeniliğe, AR-GE'ye, kaliteye ve rekabete değer vermesinin önemine işaret eden Erdoğan, çabalarının bu ortamı yaratarak gerekli desteği vermek olduğunu söyledi. 
     
     'DESTEK, 4 YILDA 4 KAT ARTTI' 
     Başbakan Erdoğan, sanayide AR-GE'ye verdikleri destekleri anlatarak, şunları kaydetti 
     ''Sanayi kuruluşlarına verdiğimiz AR-GE destekleri katlanarak artmıştır. 2002 yılında sanayiye AR-GE desteği 25 milyon dolar iken, bu rakam 2003'te 38 milyon, 2004'te de 46 milyon dolara yükselmiştir. 2005 yılı sonu itibariyle de 110 milyon dolarlık destek vermiş olacağız. 
     Yani sanayi AR-GE'sine desteklerimizi 4 yılda tam 4 kat artırmış bulunuyoruz. Firmalarımızdan daha çok proje ve yenilik bekliyoruz. Bizi AR-GE'de, özgür teknoloji konusunda her zaman yanlarında bulacaklardır. Çünkü geleceğin Türkiyesi güçlü üretim, güçlü eğitim, güçlü araştırmacılar ve güçlü araştırma merkezleri üzerinde yükselecektir. Geleceğin Türkiyesi bunlara değer veren, araştıranlara saygı duyan ve üretenlere destek veren ülke olacaktır.'' 
     
</TEXT>
</DOC>
