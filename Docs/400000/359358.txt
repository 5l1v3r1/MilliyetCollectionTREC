<DOC>
<DOCNO> 359358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy02.html </URL>
<DATE> 2005/07/08/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Danıştay'dan 'yargı siyasallaşır' açıklaması 
</HEADLINE>
<TEXT>

     
     CNNTURK 
     
Dün toplanan Danıştay Başkanlar Kurulu, Hakimler ve Savcılar Kanunu’nda yapılan değişikliklerin Anayasa ve uluslararası normlara uygun olmadığını açıkladı. 
     Toplantının ardından yapılan açıklamada "Hakimler ve Savcılar Kanunu’nda yapılan değişikliklerin, Birleşmiş Milletler, Avrupa Konseyi ve Avrupa Birliği metinleri ile Anayasamızda yer alan yargı bağımsızlığı ve yargıç güvencesi için belirlenen normlara uygun olmadığı görüşündeyiz" denildi. 
     Kurul, yargıç atamalarında objektif ölçütlere sahip olmayan mülakat yönteminin riskleri bünyesinde barındırdığına dikkat çekerek, ''bu riskler arasında, yargıçların seçiminde, hükümet ile emrindeki idareye belirleyici yetki tanınması ve bu yolla, yargının ve yargıcın siyasi otoritenin etkisine açık hale getirilmesi de vardır" dedi. 
     
     Diğer tepkiler 
     Hakimler ve Savcılar Yüksek Kurulu Hakimler ve Savcılar Yüksek Kurulu'nun hazırladığı bildiride, yargıçların atanmasının Adalet Bakanlığı tarafından yapılmasının, yargıda siyasallaşma yaratacağı belirtilmişti. 
     Kurul açıklamasında, yasa değişikliğinde yargının biriken sorunlarının çözülmesi yerine, yargının etki altına alınmasının hedeflendiği savunuluyordu. 
     Yargıya müdahale izlenimlerinin huzursuzluk yarattığına dikkat çekilen açıklamada, 'hukukun üstünlüğü ve yargı bağımsızlığı arasındaki hassas dengeler bozulmamalı' uyarısı yapılmıştı. 
     Barolar Birliği Türkiye Barolar Birliği de son dönemde Meclis'ten geçirilen yasaların yargının siyasallaşmasına neden olacağını öne sürmüştü. 
     Meclis'ten yasaların kolay yetişilemeyecek bir hızla çıkarılmasını kaygı verici bulan Baro Başkanları, hiçbir gerekçenin yargı bağımsızlığından ödün verilmesini haklı kılmayacağını savunmuşlardı. 
     Barolar Birliği bildirisinde, ''son dönemde kolay yetişilemeyecek bir hızla gerçekleştirilen yasa değişiklikleri arasında yargının siyasallaşması sonucunu doğuracak düzenlemeler kaygı verici boyuttadır'' denilmişti. 
     Yargıtay Başkanlar Kurulu Yargıtay Başkanlar Kurulu ise, Hakimler ve Savcılar Kanunu'yla ilgili rahatsızlıklarını 4 temmuzda yayımladığı bir bildiriyle dile getirdi. 
     Bildiride, yargının görüşlerine başvurulmadığı savunuldu ve "böylece yargı sözü dikkate alınmayarak rencide edilmiştir. Hakim ve savcıların geneli, tasarıdan dolayı memnuniyetsizlik içerisindedir. Tasarıyla avukatlara hakim savcı olarak atanma hakkı tanınması ve açılacak 4 bin kadronun 3 bininin bu yöntemle doldurulması kabul edilemez" denildi. 
     
</TEXT>
</DOC>
