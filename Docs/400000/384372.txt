<DOC>
<DOCNO> 384372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/siyaset/siy01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere 20 Ekim'de 
</HEADLINE>
<TEXT>


AB konusunun değerlendirildiği dünkü Bakanlar Kurulu toplantısından sonra açıklama yapan Hükümet Sözcüsü ve Adalet Bakanı Cemil Çiçek, 20 Ekim'de müzakerelerin fiilen başlayacağını söyledi 

ANKARA Milliyet 


Bakanlar Kurulu, 100. toplantısında AB ile müzakereleri değerlendirdi. Toplantıda Dışişleri Bakanı Abdullah Gül ile Başmüzakereci Devlet Bakanı Ali Babacan, 3 Ekim günü yaşananlar ve müzakere sürecine ilişkin bilgiler verdiler. Hükümet Sözcüsü Cemil Çiçek, toplantı sonrasında yaptığı açıklamada, şunları kaydetti 
"Tarama hem tanıtıcı, hem de ayrıntılı olmak üzere iki bölüm şeklinde sürdürülecek. İlkönce 25. başlık olan 'bilim ve araştırma' başlığı. Bu bölümle ilgili 20 Ekim'de, AB müktesebatının tanıtımı yapılacak. 14 Kasım'da da biz onlara, bu başlıkla ilgili bulunduğumuz noktayı, mevzuatımızda uyuşan, uyuşmayan noktalar. Bunun bir fotoğrafı çekilecek. Böylece 20 Ekim tarihi itibarıyla müzakereler fiilen başlamış olacak." 
Çiçek, soru üzerine müzakere heyetinin belirlenmesinde geç kalınmadığını, her kurumda AB birimi bulunduğunu belirterek, "Hangi alanda tarama, müzakere yapılacaksa ilgili kurumlar devreye girecek. Örneğin eğitim-kültür değerlendirilirken, ilgili bakanlık ve kuruluşlar müzakere heyetine dahil edilecek" dedi. 
Başmüzakerecilik görevini yürüten Babacan'ın yerine ekonomi yönetiminin başka bir isme kaydırılıp kaydırılmayacağı sorusu üzerine Çiçek, "Şu anda böyle bir ihtiyaç yok. Arkadaşımız her iki görevi de layıkıyla götürecektir. Bu süreç zaten bir takım oyunudur. Tek kişinin taşıması söz konusu değildir" diye konuştu. Tam üyeliğin ne zaman gerçekleşeceğinin Türkiye ve AB'ye bağlı olduğunu belirten Çiçek, "Biz kendi fotoğrafımızı AB'yle ne kadar çabuk örtüştürebilirsek, süre o kadar kısalır" şeklinde konuştu. 

Tarihi başlangıcın takvimi 

BİLİM VE ARAŞTIRMA 
20 Ekim Tarama tanıtımı 
14 Kasım Ayrıntılı tarama 

EĞİTİM VE KÜLTÜR 
26 Ekim Tarama tanıtımı 
16 Kasım Ayrıntılı tarama 

KAMU İHALELERİ 
7 Kasım Tarama tanıtımı 
28 Kasım Ayrıntılı tarama 


</TEXT>
</DOC>
