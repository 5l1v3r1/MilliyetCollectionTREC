<DOC>
<DOCNO> 365585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/siy01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrat çocuğuna kurs 
</HEADLINE>
<TEXT>


TCDD Genel Müdürlüğü mescidinde, bazı bürokratların ilköğretim düzeyindeki çocuklarına kayıtdışı Kuran kursu verildiği iddia edildi 

ANKARA ANKA 


TCDD Genel Müdürlüğü mescidinde bürokrat çocuklarına Kuran kursu verildiği öne sürüldü. Ancak TCDD, çalışanların cuma namazı için kullandığı mescitte Kuran eğitimi verilmesinin söz konusu olmadığını bildirdi. 
ANKA'nın TCDD çalışanlarından aldığı bilgiye göre, mescitte, kendi aralarında yaptıkları belirlemelere göre seçilen bürokrat çocukları, uzun süredir Kuran eğitimi alıyor. Diyanet İşleri Başkanlığı'nın imam tayini yapmadığı için kayıtdışı olduğu savunulan Kuran kursunun kurum içinde de gizli tutulduğu iddia edildi. Kursa üst düzey bürokratların ilköğretim düzeyindeki çocuklarının katıldığı, gizlilik nedeniyle kurs saatlerinin de sık sık değiştirildiği öne sürüldü. 

Yetkililer yalanladı 
TCDD Basın - Yayın ve Halkla İlişkiler Müşavirliği ise genel müdürlüğün mescidinde Kuran kursu olmadığını, bu konuda bir girişimin de bulunmadığını bildirdi. 
Açıklamada, "Genel müdürlük binasının alt katında yer alan mescit, yasalar çerçevesinde, çalışanların dini ibadetlerine yönelik hizmet vermekte olup, mescit görevlisi Diyanet İşleri Başkanlığı'nca görevlendirilmiştir" denildi. 


</TEXT>
</DOC>
