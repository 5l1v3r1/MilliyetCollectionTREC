<DOC>
<DOCNO> 366781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur08.html </URL>
<DATE> 2005/08/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yine yıkım yine olay 
</HEADLINE>
<TEXT>

     Bahçelievler’de kaçak olarak yapılan bir oto yıkama istasyonunun yıkımı sırasında demir çubuklarla belediye ekiplerini durdurmak isteyen 3 kişi, polislerce engellendi. 
     Çobançeşme Mithatpaşa Caddesi’nde geniş bir alan üzerine kaçak olarak yapılan oto yıkama istasyonunun yıkımını gerçekleştirmek üzere polis eşliğinde bir iş makinesiyle işyerine gelen belediye ekipleri, otomobilini istasyonun önüne çeken Ali Y. ile yanında bulunan 2 genç tarafından engellenmek istendi. 
     Yıkım kararının kendisine gösterilmesini isteyen Ali Y. ve yanındaki 2 kişi, iş makinesinin yıkım kararını uygulamak için işyerine girmesi üzerine demir çubuklarla görevlilere saldırmaya kalkıştı. Çevik kuvvet polislerinin etkisiz hale getirip işyerinden çıkardığı Ali Y. ve yanındaki kişiler, yıkım tamamlanıncaya kadar bir polis otobüsünde bekletildi. 
     Belediye ekiplerince içindeki eşya tahliye edilen oto yıkama istasyonu, daha sonra iş makinesinin yardımıyla kullanılamaz hale getirildi. 
     Yıkımın tamamlanmasından sonra serbest bırakılan Ali Y, basın mensuplarına vergi levhasını göstererek, "İşyeri, askerde olan oğlum Celil’e ait. Yandaki binalar da kaçak. Onlar neden yıkılmıyor Böyle çifte standart olmaz" dedi. 
     Bu arada, belediye ekiplerince tahliye edilen eşya arasında bir adet kuru sıkı tabanca ele geçirildi. 
     
</TEXT>
</DOC>
