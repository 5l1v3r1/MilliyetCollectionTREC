<DOC>
<DOCNO> 373334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun12.html </URL>
<DATE> 2005/08/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çin'deki en eski Kur'an-ı Kerim'in korunması için 50 bin dolar ayrıldı 
</HEADLINE>
<TEXT>

     Çin'de aşınma ve çürüme tehlikesi altında bulunan en eski el yazması Kuran-ı Kerim'in korunması için 440 bin yuan 54 bin 300 ABD Doları ayrıldı. 
     Çinghai Eyaleti Kültürel Eserler Bürosu Müdür Yardımcısı Ma Veymin, Devlet Kültürel Miraslar İdaresi tarafından ayrılan bütçenin, halkın ziyaretine sunulması için kutsal kitabın kopyasının hazırlanmasında ve orijinal nüshasına vakum bakımı yaptırılmasında kullanılacağını kaydetti. 
     Şu anda Çin'in kuzeybatısındaki Çinghay eyaletine bağlı Şünhua Salar özerk ilçesinde bulunan Jiezi camisinde korunan ipek kaplı Kur'an-ı Kerim kopyasının 700 yıllık olduğu bildirildi. China Daily gazetesinin haberinde, kopyanın 30 cilt ve 867 sayfadan oluştuğu kaydedildi. 
     Çin'deki en eski ve tek el yazması Kur'an-ı Kerim'in incelenmesi için geçen yıl ekim ayında Jiezi camisine 6 ilahiyatçı ve eski eser uzmanı yollandı. Bu inceleme sırasında, kopyanın bulunduğu odanın bir gölcüğün yanında bulunması yüzünden sürekli nemli olduğu tespit edildi. 
     Yetkililer, kopyanın bazı sayfalarının sarardığını ve çok hassaslaştığını ve bazı yerlerin zor okunduğunu belirterek, gerekli önlemlerin alınmaması durumunda, eserin 10 yıl içinde çürüyebileceği uyarısını yaptı. 
     Camide Kur'an-ı Kerim'in ve diğer dini materyallerin korunması için özel havalandırmalı bir oda yapıldığı bildirildi. 
     
</TEXT>
</DOC>
