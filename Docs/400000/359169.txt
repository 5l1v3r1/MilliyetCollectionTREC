<DOC>
<DOCNO> 359169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/guncel/gun02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Matt Dillon Bukowski rolünde 
</HEADLINE>
<TEXT>


Orta Avrupa'nın en prestijli film festivali Karlovy Vary, 40. yaşını görkemli bir programla kutluyor. Festivale Bukowski uyarlaması 'Factotum' ile katılan Matt Dillon Milliyet'e konuştu 

Alin Taşçıyan - Karlovy Vary 

Amerikan sinemasının önde gelen aktörlerinden Matt Dillon, "Factotum" adlı Bukowski uyarlamasını 40. Karlovy Vary Film Festivali'nde sundu. Şu sıralar sinemalarımızda gösterimde bulunan "Crash Çarpışma" adlı filmdeki rolüyle Oscar'a aday gösterilebileceği konuşulan Dillon, Norveçli yönetmen Bent Hamer'in yönettiği, yapımcı Jim Stark'ın imza attığı bağımsız Amerikan filmi "Factotum"da edebiyatın kült figürü Charles Bukowski'yi canlandırdı. 
Sırada bir Hollywood süperprodüksiyonu "Herbie" var. 2002'de yaptığı "City of Ghosts" Hayaletler Kenti adlı film de yönetmenliğin tadını damağında bırakmış... 

İskandinav mizahı 
Dillon, yapımcı Jim Stark ve yönetmen Bent Hamer ona "Factotum" için teklif götürünce şaşırmış 
"Bukowski'nin kitaplarını okumuştum. Çok da beğenmiştim. Ama hiç düşünmemiştim onu oynamayı. Aslında tam olarak onu canlandırmamı istemiyorlardı. Bukowski'nin kişiliğine bürünecek olsam bir felaket çıkardı ortaya. Daha çok, genç bir şair ve yazar olarak Bukowski'nin yapıtlarından yola çıkan bir kişilik filmdeki." 
"Factotum" bir Bukowski romanı. Bukowski'nin özgün senaryosunu yazdığı 1987 tarihli Barbet Schroeder filmi "Barfly Bar Sineği" ile aynı karaktere sahip. Ancak "Factotum"da baskın olan, Bent Hamer'in İskandinav mizahı. Dillon da bu filmde bir "Barfly" etkisi olduğunu yadsıyor 

'Aşkı hissediyorsun' 
"1987 yılında izlemiştim 'Barfly'ı. Ama 'Factotum' değişik. Bana bu role ve çevreye hazırlanırken en fazla yararı dokunan Wendy Bukowski ile konuşmak oldu. 'Nefret ederdim o o... çocuğundan ' deyişi var ki... Bu sözde aşkı hissediyorsunuz Bukowski cinsler arasındaki savaştan kaçmamayı öğrenmiş. Her şeyle yüzleşmeye hazır." 
Dünya çapında çok beğenilen "Çarpışma" yılın bu zamanında gösterime girdiği için Oscar vakti gelip çattığında unutulacağı ve bu kadar iyi performans vermesine rağmen aday gösterilemeyeceği yorumunu da önemsemiyor Dillon "Aslolan film yapma süreci. Senaryoyu ne kadar beğenseniz ne çıkacak, nasıl tepki alacak bilemiyorsunuz. 'Çarpışma' beğenildiği için memnunum. 5 kişi için film yapma taraftarı değilim. Filmlerimi herkes beğensin isterim." 
Dillon'ı 28 Ekim'de 1968 1982 yılları arasında 5 filme aktarılan ünlü Volkswagen Herbie, nam-ı diğer Aşk Böceği'nin yeni macerasında izleyeceğiz. "Herbie Fully Loaded"da başrolü Michael Keaton ve Lindsay Lohan ile paylaşacak. Bağımsız sinemanın gözdesi Dillon, bir ticari yapımda rol almasını şöyle açıklıyor 

'Kültür şoku' 
"Karakter ve film komikti. Yaparken çok eğlendim. Düşük bütçeli 'Factotum'un setinden sonra kültür şoku gibi oldu Filmi izlemedim ama yeğenlerim ve babam beğenmiş. Bu tür filmler de yapmasam yeğenlerim beni perdede göremeyecek." 


</TEXT>
</DOC>
