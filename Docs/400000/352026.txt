<DOC>
<DOCNO> 352026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/axgun01.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz 'referans' olmuş 
</HEADLINE>
<TEXT>


Yüce Divan'da yargılanan Mesut Yılmaz, dünkü duruşmada, Kanal 6 televizyonuna genel müdür atanırken, Korkmaz Yiğit'in saptadığı 3 isimden Mehmet Akköprülü'ye referans verdiğini kabul etti 

Gökçer Tahincioğlu - Ankara 

Eski Başbakan Mesut Yılmaz ve eski Devlet Bakanı Güneş Taner'in Türkbank ihalesine fesat karıştırmak, güdümlerinde bir medya oluşturmak suçlamalarıyla Yüce Divan'da yargılandıkları davanın dünkü duruşmasında, işadamı Korkmaz Yiğit'in, mülkiyetindeki Kanal 6 televizyonuna yönetici atamak için belirlediği adayları Yılmaz'a "sorduğu" ortaya çıktı. 
Yılmaz, Kanal 6 Televizyonu'na genel müdür atanırken Yiğit'in saptadığı 3 isimden Mehmet Akköprülü'ye referans verdiğini kabul etti. 
Duruşmada, organize suç örgütü lideri Alaattin Çakıcı'nın, Türkbank ihalesine Yiğit lehinde müdahale etmesi konusunda Emniyet Genel Müdürlüğü'nden gelen yanıt okundu. Yazıda, 13 Mayıs, 8 Haziran ve 3 Ağustos 1998'de, Çakıcı'nın ihaleye müdahalesine ilişkin bilgi notlarının gereği için TMSF'ye, bilgi için Başbakanlık'a gönderildiğini belirten Emniyet Genel Müdürü Gökhan Aydıner, ihaleden önce TMSF dışında hiçbir kurumdan yazılı ve sözlü bilgi talebi bulunmadığını ifade etti. 
Yılmaz'ın avukatı Uğur Alacakaptan da yazıya "Aydıner görevde olmadığı tarihte şifahi bilgi istenmediğini nereden biliyor" diye tepki gösterdi. 

İhbara derin araştırma 
Alacakaptan, Turgut Yılmaz'ın Bank Of Dubai'deki hesabına Yiğit'in 14 milyon dolar havale ettiğine yönelik imzasız ihbar mektubunun sahte olduğunu kanıtladıklarını belirterek, dosyadan çıkarılmasını talep etti. Yüce Divan da belgelerle ilgili araştırmanın sürdüğü yanıtını vererek talebi reddetti. 
Duruşmada tanık olarak dinlenen gazetecilerden Mehmet Akköprülü, "Yılmaz'ı 1984'ten bu yana tanırım. Yiğit, bir gün beni aradı. 'Kanal 6 televizyonuna genel müdürlük için 3 adayımdan biri sensin' dedi. Sonra Yılmaz'a sormuş. O da beni tavsiye etmiş" diye konuştu. 
Yılmaz ise Akköprülü'nün televizyon yayıncılığını en iyi bilen isim olduğunu belirterek, "Ama ben Yiğit'e tavsiyede bulunmuş değilim. Kendisi bana 2 - 3 isim zikretti. Tavsiyeden çok referans denilebilir. Akköprülü'ye de Yiğit hakkında olumsuz bir şey duymadığımı söyledim. 1 ay kadar birlikte çalışıp ayrıldılar" dedi. 
Yüce Divan, önceki duruşmada tanık olarak dinlenmelerine karar verilen, ancak mazeret bildirerek duruşmaya katılmayan işadamları Ahmet Nazif Zorlu ve Erol Aksoy'la, Yiğit, Kamuran Çörtük ve Gazi Erçel'in tanık olarak dinlenmesine karar verdi. 
Ayrıca, cezaevinde bulunan batık banka patronu Ali Balkaner'in duruşmaya getirilmesi için yazı yazılmasını, tebligatlara yanıt vermeyen ve bir süre önce dolandırıcılıktan hüküm giydikten sonra kayıplara karışan Hayyam Garipoğlu'nun da duruşmaya zorla getirilmesini kararlaştırdı. 

MİT polemiği 

Duruşmada, MİT'in konuyla ilgili kendilerinden resmi belge istenmediğini ancak Başbakanlık ve Cumhurbaşkanlığı'na şifahi bilgi verdiklerini belirten yazısı okundu. Tanık gazetecilerden Uğur Dündar, Yiğit'in ihaleden önce Haluk Şahin, Tuncay Özkan ve kendisine transfer teklifinde bulunduğunu belirtti. Bu dönemde, Özkan'ın MİT'teki bir kaynağından Yiğit'in Çakıcı'yla bağlantısı olduğu bilgisi aldığını kaydeden Dündar, konuyu önce Yiğit'e, sonra Yılmaz'a sorduğunu, Yiğit'in ilişkiyi yalanladığını, Yılmaz'ın ise "Yiğit muteber bir işadamıdır" dediğini ifade etti. 
Tanık ifadesini tamamlamış olmasına rağmen söz alan Özkan, "Yiğit Dündar'a 5, bana ve Şahin'e 1'er milyon dolar önermişti. Çakıcı bağlantısını öğrenince Dündar va Şahin'i vazgeçirdim. Ancak kaynağım MİT'ten değil, mafyadandı. MİT, bilgisi olsa zaten açıklardı" dedi. Dündar, bunun üzerine yeniden söz alarak, "Bana ve Şahin'e kaynağının MİT'ten olduğunu söylemişti" iddiasını sürdürdü. 
Özkan, Yılmaz'ın çetelerin üzerine kararlılıkla giden bir başbakan olduğunu söylerken, Dündar aksine, Yılmaz'ın ihaleden önce Çakıcı - Yiğit bağlantısını bildiğine inandığını vurguladı. Dündar, "Bence Emniyet'in istese uçan kuştan haberi olur. Konuyla bu kadar ilgili bir başbakanın olayı bilmemesinin mümkün olmadığını düşünüyorum" dedi. 

SEDAT ERGİN 

Yazdıklarımın arkasındayım 

Yüce Divan'da dün dinlenen ilk tanık olan Milliyet Gazatesi Genel Yayın Yönetmeni Sedat Ergin, Türkbank ihale sürecinde, Yılmaz'ın açıklamalarındaki çelişkilere ilişkin tespitleri konusunda o dönemde yazdıklarının arkasında durduğunu söyledi. Ergin ayrıca, milletvekili dokunulmazlıklarına atıf yaparak şunları söyledi 
"Yüce Mahkeme'nin daveti üzerine gelip sorulara yanıt vermek benim için vatandaşlık görevidir. Ancak bu görevi yerine getirirken kendimi sıkıntılı bir durumda buluyorum. Çünkü, dokunulmazlık uygulaması nedeniyle mevcut iktidarın bakanlarıyla iktidar ve muhalefet milletvekilleri hakkındaki fezlekeler Meclis Başkanlığı'nda bekliyor. Dokunulmazlığı kalkmış eski bir başbakan yargılanıyor. Burada bir çelişki var. Gerçeğin bir bölümü aydınlanıyor, dokunulmazlıklar nedeniyle bir bölümü aydınlanmıyor. Bu, bir tür Güneş tutulmasına benziyor." 

Berkan Tarih böyle yazılıyor 

Tanık gazetecilerden İsmet Berkan ise, toplam değeri 1 milyar doları aşan banka ve medya kurumlarını satın alan Yiğit'e ekonomik destek taahhüdü verildiğine inandığını belirtti. Berkan, "Tarih böyle yazılıyor. Belki biz o gün, bugünkü bilgilerin yüzde 1'ini yazdık. Ama şimdi buraya kadar gelindi. Yüzde yüzü ortaya çıktı" dedi. 


</TEXT>
</DOC>
