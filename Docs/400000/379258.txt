<DOC>
<DOCNO> 379258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo25.html </URL>
<DATE> 2005/09/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Fenerbahçe'den taraftarlarına uyarı... 
</HEADLINE>
<TEXT>

     Fenerbahçe Kulübü, Avrupa Şampiyonlar Ligi'nde deplasmanda yapılan AC Milan ve Turkcell Süper Ligi'nde Kadıköy'deki Ankaraspor maçlarında, taraftarlarının kötü ve çirkin tezahüratları ile sahaya attıkları yabancı maddeler konusunda, müsabaka temsilcilerin tuttukları raporlarının kulübe ulaştığını açıkladı. 
     Kulübün internetteki sitesinde, ''Zarar Veriyorsunuz'' başlığıyla yapılan açıklamada, AC Milan maçının Norveçli UEFA gözlemcisi Svein Johannessen'in kulübe gönderdiği raporda, maçın belli bölümlerinde sahaya ve rakip takım taraftarlarına şişe atıldığı ve Fenerbahçe tribününde iki adet meşale yakılarak sahaya atıldığının tespitinin yer aldığı belirtildi. 
     Ankaraspor maçının temsilcisinin ise 7., 8. ve 33. dakikalarda kötü ve çirkin tezahürat yapıldığı yönünde rapor tuttuğu kaydedilen açıklamada, özetle şu görüşlere yer verildi 
     ''Güvenlik kameraları, saha içinde görevli temsilciler ile diğer yetkililer tarafından yerinde tespit edilen görüntülerde bazı taraftarlarımızın gönderilen raporlardaki gibi davranışlarda bulunması yüzünden kulübümüz zarar görmektedir. Sayıları parmakla sayılacak kadar az olan bu kişilerin Fenerbahçe taraftarı arasından ayrılması gerektiği yönünde gerekli her türlü çalışma yapılacaktır. Fair-play anlayışını her fırsatta ve platformda yaşatmaya kararlı olan Fenerbahçe Kulübü, bu renklere gönül veren milyonlarca taraftarıyla birlikte, Türk sporuna getirdiği bu anlayışı devam ettirecektir.'' 
     
</TEXT>
</DOC>
