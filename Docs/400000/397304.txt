<DOC>
<DOCNO> 397304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko12.html </URL>
<DATE> 2005/11/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yeni yılda artık sadece YTL olacak... 
</HEADLINE>
<TEXT>

     Kumru Erçakar AA 

Türk Lirası TL banknot ve paralar bu yılın sonunda tedavülden kalkacak. 2006'dan itibaren sadece Yeni Türk Lirası YTL ve Yeni Kuruşlar YKr kullanılacak. 
     Edinilen bilgiye göre, şu an dolaşımdaki paranın yaklaşık yüzde 10'unu Türk Lirası oluşturuyor. Bir başka deyişle, dolaşımdaki paranın YTL'ye dönüşüm oranı yüzde 90'ın üzerinde bulunuyor. 
     
     ''TL''LERİN ''YTL'' İLE DEĞİŞİMİ 
     Yeni yıl ile birlikte artık bütün ödemeler sadece Yeni Türk lirası ile yapılacak. 
     Yılbaşından itibaren Türk Lirası banknotlar 10 yıl, madeni paralar ise sadece 1 yıl boyunca Merkez Bankası ve Ziraat Bankası şubelerinde değiştirilebilecek. 
     Ayrıca yine 2006'dan itibaren ödeme emirleri, kıymetli evraklar, sözleşmeler ve diğer tüm belgeler sadece YTL üzerinden düzenlenecek. Türk Lirası üzerinden düzenlenen belgelerin bu yıl sonuna kadar YTL'ye dönüştürülmesi halinde, bu işlemler her türlü vergi, resim harç ve diğer yükümlülüklerden muaf olacak. 
     İşyerleri 1 Ocak 2006'dan itibaren tarife ve etiketlerinde çift fiyat göstermede zorunlu olmayacak, fiyatların sadece YTL üzerinden gösterilmesi yeterli olacak. 
     
     ''YENİ'' İBARESİ KALKACAK 
     Bu arada, 1 Ocak 2006'dan itibaren sadece YTL'nin kullanılmasına başlanması ile birlikte, Bakanlar Kurulu tarafından belirlenecek bir tarihte, YTL'deki ''yeni'' ibaresi kaldırılacak. 
     YTL'deki ''Yeni'' ibaresinin kaldırılması sonucunda Türkiye tekrar ''TL'' ye geçmiş olacak. 
     
</TEXT>
</DOC>
