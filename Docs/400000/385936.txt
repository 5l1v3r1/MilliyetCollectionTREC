<DOC>
<DOCNO> 385936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/gun03.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yıl sonra denetim noktası 
</HEADLINE>
<TEXT>


Güneydoğu'da asker ve köy korucularının katıldığı operasyonlar başladı. Tunceli ve Şırnak'ın sınır kesiminde zaman zaman teröristlerle sıcak temas sağlanıyor 

RAMAZAN YAVUZ Diyarbakır DHA 

PKK'nın geçen hafta "Eylemsizlik kararına" son verdiğini açıklamasından sonra Doğu ve Güneydoğu Anadolu Bölgesi'nde teröristlere karşı operasyonlar ve alınan önlemler artırıldı. 
Güvenlik güçlerinin, başta Tunceli olmak üzere Şırnak'ın Irak sınır kesiminde helikopter desteğiyle başlattığı operasyonlarda zaman zaman teröristlerle sıcak temas sağlanırken, PKK'nın yollara döşediği uzaktan kumandalı mayınların önüne geçebilmek için etkin önlemler alınmaya çalışılıyor. 

Korucular konuşlanıyor 
Terör örgütünün sık eylem yapmaya çalıştığı ve 1999'dan önce köy korucularıyla askerlerin kontrol noktalarının bulunduğu Şırnak ile Siirt arasındaki karayolunda 6 yıl sonra zırhlı araçlarla denetim noktaları oluşturuldu. Zırhlı araçların yanı sıra asker ve köy korucuları da teröristlerin uzaktan kumandalı bomba ve mayınlama yöntemine karşı yollarda kontrol yapıyor. Korucular stratejik bölgelerde tekrar konuşlanarak teröristlerin geçişlerini engellemeye çalışıyor. 


</TEXT>
</DOC>
