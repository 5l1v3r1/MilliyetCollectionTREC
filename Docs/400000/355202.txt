<DOC>
<DOCNO> 355202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur26.html </URL>
<DATE> 2005/06/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
MİT'in telefon dinlemesi yasal bulundu 
</HEADLINE>
<TEXT>

     Ankara Cumhuriyet Başsavcılığı, MİT'in, Diyarbakır 6. Ağır Ceza Mahkemesi'nin kararına dayanarak yaptığı takip ve dinlemenin usul ve mevzuata aykırılık teşkil etmediği gerekçesiyle, suç duyuruları dilekçelerinin işleme konulmamasına karar verdi. 
     Edinilen bilgiye göre, MİT'in, Diyarbakır 6. Ağır Ceza Mahkemesi'nden aldığı karara dayanarak 8 Nisan 2005-30 Mayıs 2005 tarihleri arasında, Türkiye'deki tüm cep telefonları ile internet üzerinden yapılan haberleşmeleri kayda alarak, haberleşme özgürlüğünü ihlal ettiği iddiasıyla yapılan suç duyuruları sonuçlandırıldı. 
     Ankara Cumhuriyet Savcısı Abbas Özden, suç duyurularının, işleme konulmamasına karar verdi. 
     İşleme konulmama kararında, 8 Nisan 2005-30 Mayıs 20005 tarihleri arasında gerçekleştirildiği bildirilen cep telefonlarının dinlenmesi ve internet üzerinden yapılan haberleşmenin kayda alınması işleminin, Diyarbakır 6. Ağır Ceza Mahkemesi'nin kararına dayandığı belirtilerek, mahkeme kararına istinaden yapılan takip ve dinlemenin usul ve mevzuata aykırılık teşkil etmediği bildirildi. 
     Mahkeme kararı uyarınca uygulama yapan MİT görevlilerinin eylem ve işlemlerinin suç teşkil etmediği ifade edilen kararda, ''Kaldı ki dinlenen cep telefonları ile izlemeye alınan internet üzerindeki haberleşmelere ilişkin somut hiçbir kanıt ve delil mevcut olmadığı, bu hali ile suç isnadının genel ve soyut nitelikte olduğu anlaşılmıştır. Bu nedenle, müştekilere ait dilekçelerin işleme konulmamasına karar verilmiştir'' denildi. 
     
</TEXT>
</DOC>
