<DOC>
<DOCNO> 360578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun06.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush'u hapse tıkmak lazım ' 
</HEADLINE>
<TEXT>


Charlie Haden, ABD yönetimini yaptığı albümlerle eleştirdiğini söylüyor 

ASLI ONAT - FOTOĞRAF HÜSEYİN ÖZDEMİR 

Dünyanın yaşayan en önemli caz kontrbasçısı Charlie Haden, önceki akşam konser öncesinde Milliyet'in sorularını yanıtladı. 

Geçen yılki Caz Festivali'nde Liberation Music Orchestra ile verdiğiniz konser sırasında şiddetli yağmur başlamasına rağmen seyirciler koltuklarını terk etmemişti. O zaman neler hissettiniz 
İnsanların kalkıp gideceğini düşündüm. Ekipman için yıldırım tehlikesinden çok korktuk. 
Bazı müzisyenler çalmak istemedi ama İstanbul Kültür ve Sanat Vakfı Genel Müdürü Görgün Taner "Konsere devam etmezseniz insanlar büyük hayal kırıklığına uğrayacak. İnanın bana, çalmayı bırakmazsanız dinleyiciler sizi terk etmez" dedi. Gerçekten de öyle oldu, gözlerime inanamadım. 

ABD'de 2004 yılında yapılan seçimlerde Bush yeniden seçilince tepki olarak "Not In Our Name" Bizim Adımıza Değil adlı albümü kaydettiniz. ABD'nin politik durumunu ve geleceğini nasıl görüyorsunuz 
Ortada trajik bir durum olduğunu düşünüyorum. Birkaç kişi para ve güç kazanacak diye birçok masum insan ölüyor. Bunu bizim adımıza değil, kendi adlarına yapıyorlar. Umarım gelecek seçimlerde başka bir başkanımız olur. Bu bir savaş değil, saldırı. 'Irak'taki savaş' deyip duruyorlar. Ne savaşı Gittiler ve ülkeyi işgal ettiler. 1968'de Liberation Music Orchestra ile Vietnam'ın işgaline karşı da albüm yapmıştık. Belki çok idealistçe ama müzisyen olarak eleştirimi albüm yaparak dile getiriyorum. 

Müzik bir şekilde politika üzerinde etkili olabilir mi Live 8 gibi organizasyonların bu yönde faydası olduğunu düşünüyor musunuz 
Kim bilir. Gazetelerde okuduğuma göre bu konserlerin G8 toplantısında çıkan kararlara bir etkisi olmadı. Öte yandan Bush'un popülaritesi zaten azalıyor. Onu, babasını, Dick Cheney'i ve Donald Rumsfeld'i toplu halde hapse tıkmak lazım bence... Umarım bu demeçten sonra tutuklanmam 

Gonzalo Rubalcaba ile "Nocturne" albümünde çalışmış ve Latin balad geleneğine odaklanmıştınız. Bu kez Meksikalı besteci Jose Sabre Marroquin'in eserleri üzerinde yoğunlaşıyorsunuz. Onun müziğinde sizi cezbeden neydi 
J.S. Marroquin, "Nocturne"de de yorumladığımız bir besteciydi. Teksas'taki bir konserimizden sonra Marroquin'in kızı yanımıza geldi ve bize teşekkür etti. Çok kaliteli eserlere imza atmış bir besteci Marroquin. O nedenle bu kez daha geniş bir yer vermek istedik kendisine. 


</TEXT>
</DOC>
