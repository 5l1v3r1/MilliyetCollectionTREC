<DOC>
<DOCNO> 372332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/agun.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiminin parası kiminin puanı 
</HEADLINE>
<TEXT>


Tıp, hukuk ve mühendislik gibi gözde bölümlerde, devlet ile vakıf üniversiteleri arasında büyük puan farkı var. Parası olanlar, vakıf üniversitelerinde istediği bölümü okuyabiliyor 

SİBEL KAHRAMAN İstanbul 

Her yıl 2 milyona yakın genç üniversiteli olabilmek için yarışırken, parası olanlar için gözde fakültelere girmek hiç de zor değil. Bir puanın bile sıralamayı etkilediği 2005 ÖSS sonuçlarına göre devlet üniversiteleri ile vakıf üniversiteleri puanları arasında büyük farklar bulunuyor. Özellikle de tıp, hukuk, mühendislik gibi en çok tercih edilen bölümlerde bu fark dikkat çekiyor. 

'Herkesi alıyorlar' 
ODTÜ Rektörü Prof. Dr. Ural Akbulut, ailelerin çocuklarının yükseköğrenim görmesini istediklerini belirterek, şunları söyledi "Aileler ellerindekini satarak okutmaya hazırlar. Ancak gelir dağılımı ile bu istek paralel değil. Varlığını da satsa, mütevazı ailelerin okutması mümkün değil. Vakıf üniversiteleri 12 bin dolara çıkmış durumda. Rakamlar çok fırladı. 
Şu anda 60 bin civarında öğrenci vakıf üniversitesinde okuyor. Selçuk Üniversitesi'nin okuttuğu öğrenci kadar vakıf üniversitelerinde toplam öğrenci bulunuyor. Aileler vakıf üniversitelerinin ücretlerini ödeyemeyince, bu üniversiteler de her bulduğu öğrenciyi alıyor. Bazı iyi meslek yüksek- okullarına bile gidemeyecek öğrenciler, vakıflarda okuyor. Burslu öğrencilerle burssuz öğrenciler arasında puan uçurumu olduğunda, bu öğrencilerin aynı sınıf içinde eğitim görmeleri de uyumsuzdur." 

'İmk nlarımız daha iyi' 
Çankaya Üniversitesi Rektörü Prof. Dr. Ziya Aktaş, vakıf üniversitelerinin daha düşük puanla öğrenci aldığı savına katılmadığını belirterek, "Vakıf üniversiteleri sayıca az öğrenci alıyor ama bu öğrenciler devlet üniversitelerinden, laboratuvar, bilgi, görgü açısından çok daha iyi yetişiyorlar. Bütün amacımız öğrencilerimize daha iyi imk n sağlamak. Yurtdışına açılmayı sağlamaya özen gösteriyoruz. Bazı devlet üniversiteleri de bunu sağlıyor, ama imk nları ve öğrenci sayılarının fazlalığı nedeniyle bunda zorlanabilirler" dedi. 

'Yeterlilik sınavı olmalı' 
Yıldız Teknik Üniversitesi eski Rektörü Prof. Dr. Ayhan Alkış, tartışmaların öğrenciyi de, üniversiteleri de değerlendiren objektif kriterlerin olmayışından kaynaklandığını belirtti. Prof. Dr. Alkış, "Mezunların, mesleklerini icra edebilmek yetkisine sahip olabilmeleri için mutlaka bir yetkinlik sınavından geçmeleri gerekir. Düşük puanla giren öğrenci, üniversitenin verdiği performansla başarılı bir noktaya gelebilir" diye konuştu. 

Paralıdan az, bursludan yüksek puan istiyor 

BİR BAŞKA farklılık da vakıf üniversitelerinin burslu ve paralı bölümleri arasında görülüyor. Bazı vakıf üniversitelerinde burslu bölümler, köklü devlet üniversitelerinin önüne geçerken, paralı bölümleri taşra üniversitelerinin de gerisinde kalıyor. 2005 ÖSS sonuçlarına göre, Marmara Hukuk Fakültesi'nin en düşük puanı 336.317, İstanbul Üniversitesi Hukuk Fakültesi'nin 340.320, Dicle Hukuk Fakültesi'nin 327.227 olurken vakıf üniversitelerinden Bahçeşehir Üniversitesi Hukuk Fakültesi'nin burslu en düşük puanı 339.690, Koç Hukuk Fakültesi'nin başarı burslu puanı 362.777, Çankaya Üniversitesi Hukuk Fakültesi'nin burslu puanı 341.191 oldu. 

İşte yıllık eğitim ücretleri 

Başkent Üniversitesi 6 bin dolar KDV hariç . Beykent Üniversitesi Fen- Edebiyat, İktisadi ve İdari Bilimler Fakültesi 10 bin 206 YTL. Mühendislik, Mimarlık, Güzel Sanatlar fakülteleri 11 bin 178 YTL. KDV dahil . Çağ Üniversitesi 10 bin 950 YTL KDV dahil . Bilkent Üniversitesi 13 bin YTL KDV hariç . Çankaya Üniversitesi 5 bin 800 dolar KDV hariç . Bahçeşehir Üniversitesi 12 bin 500 YTL KDV hariç . Doğuş Üniversitesi İngilizce lisans programları 13 bin 800 YTL. Türkçe lisans programları 12 bin 600 YTL KDV dahil . Işık Üniversitesi 14 bin 688 YTL KDV dahil . İstanbul Bilgi Üniversitesi 15 bin 900 YTL KDV dahil . Maltepe Üniversitesi Tıp fakültesi 18 bin YTL, diğer bölümler 13 bin 200 YTL KDV hariç . Sabancı Üniversitesi 19 bin 500 YTL KDV dahil 





</TEXT>
</DOC>
