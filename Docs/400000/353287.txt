<DOC>
<DOCNO> 353287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo11.html </URL>
<DATE> 2005/06/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Vestel Manisaspor, Fabio de Duarte ile sözleşme imzaladı... 
</HEADLINE>
<TEXT>

     Birinci Süper Lig'in yeni ekibi Vestel Manisaspor, Brezilyalı Fabio de Duarte ile 3 yıllık sözleşme imzaladı. 
     Vestel Manisaspor Tarık Almış Tesisleri'nde düzenlenen törende, resmi sözleşmeye imza atan Brezilyalı Fabio de Duarte, siyah-beyazlı kulübün tarihindeki ilk yabancı oyuncusu oldu. 
     Kulüp başkanı Haluk Çubukçu yaptığı açıklamada, Brezilya İkinci Lig ekiplerinden Barbaranse takımından aldıkları sağ kanat oyuncusuyla başarılı bir transfere imza attıklarını kaydetti. 
     Çubukçu, Duarte'nin, Türkiye'ye hemen adapte olabilecek kişilikte bir oyuncu olduğunu belirterek, ''Kendisinden büyük hizmetler bekliyoruz. Gerek takımımıza, gerekse de şehrimize renk getireceğine inanıyorum'' dedi. 
     Fabio de Duarte ise Vestel Manisasporlu yöneticiler tarafından sıcak bir şekilde karşılandığını dile getirdi. Kendisini evinde hissettiğini söyleyen Duarte, hazırlıklarını tamamladığında ailesini de Manisa'ya getireceğini söyledi. 
     Duarte, gelmeden önce Türkiye'de oynayan Brezilyalı oyunculardan bilgi aldığını da ifade etti. 
     Önceki yıllarda Antalya'ya kamp çalışması için geldiğini kaydeden Duarte, Fenerbahçeli Nobre ile Brezilya'nın Pirascoba takımında birlikte oynadıklarını da sözlerine ekledi. 
     Öte yandan, siyah-beyazlı kulübün daveti üzerine Türkiye'ye gelen Macar Zoltan Boor ile yarın bir görüşme yapılacağı bildirildi. 
     
</TEXT>
</DOC>
