<DOC>
<DOCNO> 385198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo01.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç forvetle hücum 
</HEADLINE>
<TEXT>


Beşiktaş, Kayserispor maçında çok adamla gol arayacak. Siyah-beyazlı takımı savunma ağırlıklı oynattığı gerekçesiyle eleştirilen Rıza Çalımbay Ailton ve Youla'nın yanında bir forveti daha 11'de sahaya sürecek 


Kartal gelecek hafta İnönü Stadı'nda Kayserispor'la oynayacağı zorlu maçta bambaşka bir kimlikle mücadele edecek. Teknik Direktör Rıza Çalımbay, ofansif bir kadro sahaya sürme kararı aldı. Siyah - beyazlı takıma savunma futbolu oynattığı gerekçesiyle eleştirilen tecrübeli teknik adam, ilk 11'de üç forvet oyuncusuna forma vermeyi düşünüyor. 
Çalımbay Ailton ve Youla'nın yanında sahaya süreceği üçüncü golcü konusunda ise büyük kararsızlık yaşıyor. Bu bölge için antrenmanlarda Ahmet Dursun'u hazırlayan Beşiktaş'ın hocası, milli takım dönüşü Tümer ve İbrahim Akın'ın form durumlarına bakıp son kararını verecek. 

Mehmet Sedef döndü 
Öte yandan geçen sezon sonuna doğru A takıma alınan ancak daha sonra PAF'a gönderilen Mehmet Sedef geri döndü. Yeniden A takım kadrosuna dahil edilen genç futbolcu artık Rıza Çalımbay'ın yakın takibinde olacak. İki ayağını da iyi kullanan yetenekli oyuncu, çok çalışıp, takımda yer bulmaya çalışacağını söyledi. 

Kartal'dan gol şov 9-2 

Beşiktaş, Kayserispor maçı hazırlıkları kapsamında 2. Lig B Kategorisi takımlarından Kasımpaşa ile oynadığı özel karşılaşmada gol şov yaptı, sahadan 9-2'lik skorla galip ayrıldı. Ümraniye Nevzat Demir Tesisleri'nde oynanan maçta Siyah - Beyazlı takımın gollerini 40 ve 80. dakikalarda Tayfur, 51'de Pancu, 60, 70, 73 ve 77'de Ahmet Dursun ile 83 ve 89'da Koray attı. Konuk lacivert - beyazlı ekibin sayılarını ise 36'da Gökmen ve Erhan kaydetti. Kartal'da 1-1 biten ilk 45 dakikada görev yapan Ailton gol atma başarısı gösteremedi. Bugün izin yapacak olan Kartal, Kayserispor maçı hazırlıklarına yarın devam edecek. 


</TEXT>
</DOC>
