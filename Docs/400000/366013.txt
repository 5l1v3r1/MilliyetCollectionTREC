<DOC>
<DOCNO> 366013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun04.html </URL>
<DATE> 2005/08/01/ </DATE>
<TIME> 06.25 </TIME>
<AUTHOR>  </AUTHOR>
<HEADLINE>
Garang, helikopter kazasında öldü... 
</HEADLINE>
<TEXT>

     Sudan Devlet Başkanlığı, Devlet Başkanı Birinci Yardımcısı John Garang ve beraberindeki 6 kişinin helikopter kazasında öldüğünü açıkladı. 
     Sudan televizyonunda yayımlanan açıklamada, kazada mürettebatta yer alan 7 kişinin de yaşamını yitirdiği bildirildi. 
     Açıklamada, ''Barış yürüyüşü, hedefine doğru ilerleyecek ve Garang'ın ölümü bizi yalnızca, onun ve arkadaşlarının başlattığı bu yürüyüşü tamamlamak için daha güçlü ve daha kararlı kılacak'' denildi. 
     Bu arada, Uganda hükümetinden adını açıklamak istemeyen bir yetkili, John Garang'ın da içinde bulunduğu helikopterin kötü hava şartları yüzünden düştüğünü ve helikopterde bulunan 14 kişiden kurtulan olmadığını açıkladı. 
     Yetkili, ''Helikopter Uganda devlet başkanlığına bağlıydı ve yeterince yakıtı vardı, kaza kötü hava şartları yüzünden meydana geldi'' dedi. 
     John Garang, 21 yıllık iç savaşın geçen ocak ayında imzalanan barış anlaşmasıyla sona ermesinin ardından, ay başında düzenlenen törenle, varılan anlaşma gereği kurulan birlik hükümetinde Sudan Devlet Başkanı Birinci Yardımcılığını üstlenmişti. 
     
     SPLM, BARIŞ ANLAŞMASINA BAĞLI KALACAK 

     Halk Kurtuluş Hareketi SPLM , örgütün lideri, Devlet Başkanı Birinci Yardımcısı John Garang'ın helikopter kazasında ölmesinin ardından, barış anlaşmasına bağlı kalacağını açıkladı. 
     SPLM'nin liderlerinden Salva Kiir Mayardit, Nairobi'de düzenlediği basın toplantısında, örgüt liderliği ve üyelerinin birlik içinde kalacağı ve çok yönlü barış anlaşmasını tam anlamıyla uygulamak için çalışacağını söyledi. 
     Mayardit ayrıca, örgütün yönetim kadrosundaki üyelerine, ülkenin güneyindeki New Site'da acil toplanma emri verdiğini belirterek, SPLM üyeleri ve Sudan halkına sukünet çağrısında bulundu. 
     
     BİNLERCE KİŞİ SOKAKLARA DÖKÜLDÜ 

     Bu arada, Sudan'ın başkenti Hartum'da binlerce kişinin, sokaklara döküldüğü ve dükkanları yağmaladığı bildirildi. 
     Görgü tanıkları, güneyli binlerce Sudanlının kuzeylilere saldırdığını ve silah seslerinin duyulduğunu belirttiler. 
     Öte yandan, Sudan Devlet Başkanı Ömer Hasan El Beşir, Garang'ın ölümünden sonra kuzey ile güney arasında geçen ocak ayında yapılan barış anlaşmasının süreceğinden emin olduğunu kaydetti. 
     El Beşir, televizyonda yaptığı açıklamada, Garang'ın liderliğindeki SPLM'nin, barış anlaşması uyarınca hükümette yer almak üzere bir halef seçeceğinden umutlu, anlaşmanın planlandığı gibi yürütüleceğinden ve Sudan'ın geleceğini belirleyeceğinden emin olduğunu ifade etti. 
     Sudan Devlet Başkanı El Beşir, Garang'ın ölümü üzerine 3 günlük yas ilan ederek, SPLM üyelerinin ülkenin güneyinde New Site'da Garang'a halef seçeceğini de sözlerine ekledi. 
     Sudan'ın güneyinde 20 yıl boyunca savaşan animist doğa güçlerine ibadet ve Hıristiyan hareketin lideri John Garang ve beraberindeki 6 kişinin helikopter kazasında öldüğü açıklanmıştı. 
     John Garang, 21 yıllık iç savaşın geçen ocak ayında imzalanan barış anlaşmasıyla sona ermesinin ardından, ay başında düzenlenen törenle, varılan anlaşma gereği kurulan birlik hükümetinde Sudan Devlet Başkanı Birinci Yardımcılığını üstlenmişti. 
     
</TEXT>
</DOC>
