<DOC>
<DOCNO> 381288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/siyaset/siy04.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Politik hayatım fabrikada başladı' 
</HEADLINE>
<TEXT>


Milletvekili seçilip Alman federal meclisine giren Hüseyin Kenan Aydın, Mölln ve Solingen'de Türklerin evlerinin yakılmasının kendisini çok etkilediğini söyledi 

MEHMET AKTAN Berlin 


Almanya'da Sol Parti'den milletvekili seçilerek Federal Meclis'e giren Hüseyin Kenan Aydın, demir çelik fabrikası Thyssen'de yıllarca çalıştığını belirterek, "80'li yıllarda işçi çıkarma olaylarını protesto için otoyol işgallerine de katıldım. Politik hayatım fabrikada başladı" dedi. 
Tunceli Pülümür'ün dağ köylerinden Dağbek'te doğan ve 14 yaşında Almanya'ya gelen Aydın, yıllar önce üye olduğu Sosyal Demokrat Parti'den SPD ayrıldıktan sonra yeni kurulan Emek ve Toplumsal Adalet Partisi'ne WASG katıldı. Aydın, WASG ile PDS'nin Sosyalizm Demokrat Parti oluşturduğu Sol Parti'nin Kuzey Ren Vestfalya listesinin 6. sırasından seçimleri kazanarak Federal Parlamento'ya girdi. 

"Çok horlandım" 
İlkokulda arkadaşlarının kendisini "köylü çocuğu" diye hor görmesinden üzüntü duyduğunu anlatan Aydın, "Sonra iyi arkadaş olduk. 1971'de Pülümür'den Erzincan'a taşındık. 5 yıl sonra Almanya'ya geldik. 1984'te demir çelik işletmesinde iş kazası geçiren babam emekli oldu" dedi. 1980'de Thyssen'e girdiğini kaydeden Aydın, politikaya ilgisini şöyle anlattı "En ağır işlerin en az ücret karşılığı yabancılara yaptırıldığını gördüm. IG-Metal sendikasında çalışmaya başladım. Önce işyeri işçi temsilcisi oldum. Politik hayatım fabrikada başladı diyebilirim." 
Mölln ve Solingen'de Türklerin evlerinin yakılmasının kendisini çok etkilediğini anlatan Aydın, "Aşırı sağcılar sürekli eylem yapıyordu. SPD ve sendikaların yabancı düşmanlığına karşı kampanyalarını aktif olarak destekledim" diye konuştu. 
Federal Meclis'te yabancıların durumunu gündeme getirip haksızlıkların giderilmesi için çalışacağını söyleyen Aydın, Sol Parti'den 3 Türk kökenli milletvekilinin seçilmesinin Türk gençlerinin politikaya ilgisini artırabileceğini söyledi. 

15 gün çalışma cezası almış 

1980'de evlenen Aydın'ın eşi Aynur Hanım, sosyal pedagog, 22 yaşındaki oğlu da eğitimini sürdürüyor. Duisburg yakınlarında oturan Aydın, "Sık sık Duisburg-Berlin arasında gidip gelmek zorunda kalacağım. Ailemi ihmal etmek istemiyorum" diyor. Almanya'da küçük yaşta motosikletle bir kadına çarpıp ayağının morarmasına neden olduğu için 15 gün kamuya yararlı işlerde çalışma cezası alan Aydın, bu kazayı hiç unutamadığını söylüyor. 


</TEXT>
</DOC>
