<DOC>
<DOCNO> 363339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun21.html </URL>
<DATE> 2005/07/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Japon kadınlarının yaşam süresi son 20 yılda ilk sırada... 
</HEADLINE>
<TEXT>

     Japon kadınlarının ortalama yaşam süresinin son 20 yılda dünyada ilk sırada olduğu bildirildi. 
     Japonya Sağlık Bakanlığı sözcüsü, yaptığı açıklamada, ülkesinde geçen yıl kadınların ortalama ömrünün 85.59, erkeklerin ise 78.64 yıl olarak belirlendiğini söyledi. 
     Bu rakamlara göre Japon kadınları ortalama ömür bakımından dünyada ilk sırayı alırken, Japon erkekleri, ortalama ömrü 78.80 olan İzlandalı erkeklerden sonra ikinci sırayı aldı. 
     Japon hükümetinin rakamlarına göre, ortalama ömür bakımından Japon kadınlarından sonra Hong Kong'lu kadınlar geliyor, onları da İsviçreli kadınlar izliyor. 
     Japonya hükümeti, ortalama ömrün uzunluğunu, diğer faktörlerin yanı sıra sağlıklı beslenme ve sağlık hizmetlerinin iyileşmesine bağlıyor. 
     Bununla birlikte, ortalama ömrün uzunluğu, Japonya'da nüfusun yaşlanması sorununu da birlikte getiriyor. Japonya'da bugünkü rakamlara göre her 5 kişiden biri 65 yaşın üzerinde. Gelecek on yıl içinde her 4 kişiden birinin 65 yaşın üzerinde olması bekleniyor. 
     
</TEXT>
</DOC>
