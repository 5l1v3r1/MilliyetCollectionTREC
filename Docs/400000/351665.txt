<DOC>
<DOCNO> 351665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlara 'baba' desteği 
</HEADLINE>
<TEXT>


Erkek giyim firması BİSSE, babalar günü öncesi bugünden itibaren bir hafta, gelirinin yüzde 10'unu 'Baba Beni Okula Gönder' kampanyasına bağışlıyor 

BURCUM DEVREZ İstanbul 

Milliyet'in başlatmış olduğu 'Baba Beni Okula Gönder' kampanyasına bir destek de BİSSE'den geldi. BİSSE'nin Türkiye'de bulunan 33 mağazasından, bugünden itibaren bir hafta boyunca yapılacak satışların yüzde 10'undan elde edilecek gelir, kampanyaya aktarılacak. BİSSE Yönetim Kurulu Başkanı İbrahim Kefeli, "Baba Beni Okula Gönder" kampanyasının bir parçası olmaktan çok mutlu olduklarını söyledi. 
Kampanyaya haziran ayı içinde destek vermek istediklerini anlatan Kefeli, "Haziran hem yaz dönemi hem de bu hafta babalar günü haftası. Biz bu dönemde satışlarımızın yüksek olacağını düşündüğümüz için hızlı bir şekilde kampanyayı bu ay yürütmeye karar verdik" dedi. 

Satışların yüzde 10'u 
Tüm Türkiye'de 33 mağazalarının olduğunu ifade eden Kefeli şöyle devam etti 
"Bizim 27 mağazamız var. Diğer 6 mağazada da bayiliklerimiz yer alıyor. Tüm mağazalarımız kampanyaya destek verecek. Bir hafta boyunca tüm mağazalarımızda 'Baba Beni Okula Gönder' kampanyasının afişleri yer alacak. Satışlarımızın yüzde 10'u bu kampanyaya aktarılacak. Halkımızın duyarlılık göstermesini bekliyorum." 

'Milliyet öncülük yaptı' 
Devletin herşeye kaynak ayıramadığına dikkat çeken Kefeli, "Her bireyin eğitim hakkı vardır. Türkiye'nin her köşesinde bütün kızların okutulması gerektiğine inanıyorum. Devletimiz bazı noktalarda yetersiz kalabiliyor. 
İşte bu durumlarda toplumsal sorumluluklar devreye giriyor. Milliyet de bu proje ile toplumsal sorumluluğa öncülük yaptı. Halkımızın bu duyarlılığa cevap vereceğine inanıyorum" diye konuştu. 

Eşref Apak'ın antrenörü bir maaşını bağışladı 

Olimpiyat 3.sü olan Apak'ın antrenörü Artuy Talay, 'Baba Beni Okula Gönder' kampanyasına 701 YTL katkıda bulundu 

SPOR SERVİSİ 
Dünya Fair Play Şeref Diploması sahibi Atmalar Milli Takım Antrenörü Artuy Talay, "Baba Beni Okula Gönder" kampanyasına anlamlı bir bağış yaptı. Talay, kampanyaya bir aylık maaşıyla destek verdi. Talay, 701 YTL olan maaşını, kızların okula gidebilmesi için bağışladı. 
"Bana Beni Okula Gönder" kampanyasının, maddi olanaksızlıklar içindeki yüzlerce kız çocuğunun eğitimi için büyük bir fırsat olduğunu belirten Talay, "Benim de çorbada tuzum olsun, kızlarımız okusun diye düşündüm. Bu ülkede yaşayan herkese, Milliyet'in önderliğindeki bu kutsal girişime destek vermesini öneriyorum" dedi. Talay maaşının yarısını burs, yarısını ise kız yurdu yapımına bağışladı. 
Talay, Apak'ın Atina Olimpiyatları'nda 3. olmasının ardından, "Eşref Apak'a yetmiyorum. O beni aştı. Onu çalıştıracak daha profesyonel bir antrenör bulmalısınız" sözleriyle büyük takdir toplamıştı. Talay, bu sözleriyle Fair Play Şeref Diploması'na layık görülmüştü. 

Gönüllülerin listesi 29 

KIZ YURDU HESABI Funda Şen, Tuana Sude Şen, Gülşah Karaman, Fatma Ayık, Ülkü Gülser, Tuğçe Gülser, Güler Yazıcıoğlu, Deniz Turan, Yakup Danışmaz, Funda Yazıcı, Fikriye Gökkaya, Şeniz Ünal, Gülsen Yıldız, Şahide Yücetin, Zafer Yücetin, Semin Harmacı, Büşra Öztürk, Şafak Şener, Azra Cevitci, Dilvin Cullu, Merve Cullu, Necati Yağızbüyükkurt, Zeynep Ünver, Birsen Bahtiyar, Çağlar Çağlayan, Nilüfer Otara, Müberra Eşme, Fadime Işıktopuz, Helin Işıktopuz, Doğa Mızrak 


</TEXT>
</DOC>
