<DOC>
<DOCNO> 371432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun14.html </URL>
<DATE> 2005/08/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rum basını Rum ve Yunanlar AB toplantılarına hukuki silahlarla katılacak 
</HEADLINE>
<TEXT>

     Kıbrıs Rum basını, Rum ve Yunan hükümetlerinin AB daimi temsilciler COREPER ve dışişleri bakanları toplantılarına ''hukuki silahlarla'' katılacağını yazdı. 
     Alithia gazetesi, Rum yönetiminin toplantılara, Türkiye'nin ''Kıbrıs Cumhuriyeti''ni tanımadığını ortaya koyduğu deklarasyonu ''çürütme'' amacıyla yabancı uzmanlara hazırlattığı bir bilirkişi raporuyla gideceğini bildirdi. 
     Gazeteye göre, raporda, ''Türkiye'nin deklarasyonunun Gümrük Birliği Ek Protokolü'ndeki pek çok maddeyi geçersiz kıldığı'' görüşüne yer veriliyor. 
     Atina ve Rum yönetiminin, AB toplantılarında sunmak üzere, AB Hukuk Dairesi'nden bir bilirkişi raporu daha beklediğini belirten gazete, ''COREPER toplantısında müzakere çerçeve belgesi için büyük bir savaş verileceğini, Rum siyasi çevrelerinin, AB ülkelerini bölen bu zor meseleyi ele alması için AB Konseyi'nin toplanması olasılığını da göz ardı etmediklerini'' yazdı. 
     Fileleftheros gazetesi de, konuyla ilgili haberinde, Rum yönetiminin hazırlattığı raporda, Türkiye'nin Gümrük Birliği Ek Protokolü ile birlikte sunduğu deklarasyonun bir paket halinde TBMM tarafından onaylanması durumunda hukuki sonuçlar doğuracağına işaret edildiğini kaydetti. 
     
</TEXT>
</DOC>
