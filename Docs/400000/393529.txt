<DOC>
<DOCNO> 393529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur26.html </URL>
<DATE> 2005/11/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gökhan Demirkol'un ailesinden Gamze Özçelik'e dava .. 
</HEADLINE>
<TEXT>

     Oyuncu Gamze Özçelik’in, kendisini ilaçla uyutup tecavüz ettiğini ileri sürdüğü eski basketbolcu Gökhan Demirkol’un anne ve babası, özel hayatlarına ait görüntülerin basında yer almasından dolayı Özçelik aleyhine 40 bin YTL tazminat istemiyle dava açtı. 
     Avukat Cihan Aydın tarafından müvekkilleri Tülay ve Ali Rıza Demirkol adına Kadıköy Asliye Hukuk Mahkemesi’ne verilen dava dilekçesinde, davalı Özçelik’in, tecavüz olayının internet sitelerinde yayınlanmasından sonra Gökhan Demirkol hakkında şikayette bulunduğu ve söz konusu fiilin gerçekleştiği görüntülerdeki mekanın Tülay ve Ali Rıza Demirkol’un evi ve yatak odası olduğunu söylediği belirtildi. 
     Bu iddianın ardından medya mensuplarının Gökhan Demirkol ile görüşmek ve söz konusu tecavüz olayının gerçekleştiği öne sürülen yatak odasının görüntülenmesi için Demirkol ailesinin evine gelip yatak odasını görüntüledikleri anlatılan dilekçede, bu görüntülerin de medyada yayınlandığı kaydedildi. 
     Gamze Özçelik’in, görüntülerin yayınlanmasından sonra olayın Kemer’de bir otelde geçtiğini beyan ettiği ifade edilen dilekçede, şöyle denildi 
     "Müvekkillerin özel hayatının en mahrem köşesi olan yatak odalarına kadar girilmiş, yatak odasının görüntüleri bütün halk tarafından görülmüştür. Müvekkiller, özel hayatlarının gizliliğine yapılan bu saldırı karşısında rencide olmuşlar, neredeyse insan içine çıkamayacak derecede içlerine kapanmışlardır. Görüntülerin davalının asılsız iddiaları sonucunda meydana gelmiş olması, bugüne kadar çevrelerinde saygın bir çift olarak yer edinmiş olan müvekkilleri daha da yıkmıştır." Dilekçede, bu nedenle Gamze Özçelik’ten 40 bin YTL manevi tazminat alınarak müvekkillere verilmesi istendi. 
     
</TEXT>
</DOC>
