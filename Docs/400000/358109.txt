<DOC>
<DOCNO> 358109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo22.html </URL>
<DATE> 2005/07/04/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Sakaryaspor sezonu açtı... 
</HEADLINE>
<TEXT>

     İkinci Futbol Ligi A Kategorisi takımlarından Sakaryaspor sezonu açtı. 
     Rüstemler Tesisleri’nde birinci etap hazırlıkları için kampa giren Sakaryaspor’da, 3’er yıllık sözleşme imzalayan yeni transferler Ferdi, Kadir ve Taner de kampta yer aldı. 
     Sağanak altında yapılan antrenmanda futbolcuların oldukça hırslı oldukları gözlendi. 
     Antrenmandan sonra gazetecilerin sorularını yanıtlayan Sakaryaspor Teknik Direktörü Hikmet Sevim, sezonu şampiyonluk parolasıyla açtıklarını ve transfer çalışmalarının devam ettiğini belirterek, şunları kaydetti 
     "Oyuncu arayışımız devam ediyor. Takımda uzun yıllar mücadele edecek oyuncuları kadromuza katmak istiyoruz. Önümüzdeki hafta sonuna kadar da bu çalışmaları neticelendirmeyi hedefliyoruz. Oyuncuların genç ya da yaşlı olması bizi ilgilendirmiyor. Takıma yararlı olacak her oyuncuya kapımız açık. İkinci etap hazırlıklarımıza da tüm transferlerimizi tamamlayarak başlayacağız." 
     
</TEXT>
</DOC>
