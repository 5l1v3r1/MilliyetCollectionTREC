<DOC>
<DOCNO> 358685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy23.html </URL>
<DATE> 2005/07/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yargıtay 6.Daire Başkanlığına Aydın,10.Daire Başkanlığı’na Güngör seçildi 
</HEADLINE>
<TEXT>

     Yargıtay 6. Daire Başkanlığı’na Mustafa Aydın. 10. Daire Başkanlığı’na Şener Güngör yeniden seçildi. 
     Yargıtay Başkanı Osman Arslan, yaptığı yazılı açıklamada, 4 yıllık görev süreleri dolduğu için Yargıtay Büyük Genel Kurulu’nca yapılan seçimde, 6. Daire Başkanlığı’na Mustafa Aydın ve 10. Daire Başkanlığı’na Şener Güngör’ün yeniden seçildiğini bildirdi. 
     
     AYDIN VE GÜNGÖR’ÜN ÖZGEÇMİŞLERİ 
     Mustafa Aydın, 1945 yılında Ağın’da doğdu. Kırıkkale Lisesi’ni bitirdikten ve İstanbul Üniversitesi Hukuk Fakültesi’nden mezun olduktan sonra İstanbul hakim adayı olarak mesleğe başladı. 
     Aydın sırasıyla, Cide Hakim Yardımcılığı, Cide Hakimliği, Susurluk Ceza Hakimliği, İnebolu Ağır Ceza Mahkemesi Başkanlığı, Adalet Müfettişliği ve Başmüfettişliği görevlerinde bulundu. 
     Evli ve iki çocuk babası olan Aydın, 1992 yılında Yargıtay üyeliğine seçildi. 
     Şener Güngör, 1941 yılında Antalya’da doğdu. Niğde Lisesi’ni bitiren ve Ankara Üniversitesi Hukuk Fakültesi’nden mezun olan Güngör, Mersin hakim adayı olarak mesleğe başladı. 
     Güngör, sırasıyla, Çorum-Ortaköy, Sandıklı Hakimliği, Sandıklı Adli Yargı Adalet Komisyonu Başkanlığı ve Yargıtay Tetkik Hakimliği görevlerinde bulundu. 
     Fransızca bilen Göngör’ün, "Toplantı ve Gösteri Yürüyüşleri", "Uyuşturucu ve Psikotrop Maddelerle İlgili Suçlar", "Çek Suçları" isimli ortak eserleri ile aynı konularda yayınlanmış makaleleri bulunuyor. 
     Evli ve iki çocuk babası olan Şener Göngür, 1987 yılında Yargıtay üyeliğine seçildi. 
     
</TEXT>
</DOC>
