<DOC>
<DOCNO> 395484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy12.html </URL>
<DATE> 2005/11/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Milletvekili Şirin Başbakan dua etsin, Vural Savaş Başsavcı değil 
</HEADLINE>
<TEXT>

     Anavatan Partisi İstanbul Milletvekili Emin Şirin, türban sorununun, "korku yaratmayacak bir bağlama şekliyle, kişisel hak ve hürriyetler çerçevesinde halledilmesinden yana olduklarını" söyledi. 
     Şirin, ANAVATAN Diyarbakır Milletvekili Muhsin Koçyiğit ile TBMM’de ortak basın toplantısı yaptı. 
     Koçyiğit, Kamu Mali Yönetimi ve Kontrol Kanunu’ndaki değişiklikle TOKİ, TRT ve TMSF’nin özel bütçeli kuruluşlar dışında çıkarıldığı, böylece bu kuruluşların bütçelerinin Sayıştay’ın denetim ve kontrolünden kaçırıldığını savundu. 
     AK Parti’nin, TOKİ aracılığıyla yandaşlarına kaynak aktardığını öne süren Koçyiğit, TRT’nin de "iktidarın borazanı haline geldiğini" iddia etti. 
     Emin Şirin ise TMSF’ye yönelik eleştirilerde bulunarak, "Sayıştay’ın, Hazine’den TMSF’ye gönderilen 35 milyar doların hesabını bulamadığını" ileri sürdü. Şirin, paraların, "dağ-inek" tekerlemesindeki, "Balta nerede, suya düştü. Su nerede, inek içti. 
     İnek nerede, dağa kaçtı. Dağ nerede, yandı, bitti, kül oldu gitti" anlatımında olduğu gibi "yok olacağını" savundu. 
     Şirin, daha sonra gazetecilerin sorularını yanıtladı. 
     Bir gazetecinin, "türban sorununun çözümü için öneriler olduğu ve Başbakan Recep Tayyip Erdoğan’ın da ulema sınıfından görüş alınmasını tavsiye ettiğini" anımsatarak, bu konudaki değerlendirmesini sorması üzerine Şirin, türban meselesinin, bir gerginliğe fazla mahal bırakılmadan, bireysel hak ve özgürlükler çerçevesinde ele alınması gerektiği kanaatinde olduklarını söyledi. 
     AİHM’in, türbanın siyasi bir simge haline geldiğini ortaya koyduğunu belirten Şirin, "Korku yaratmayacak bir bağlama şekliyle, kişisel hak ve hürriyetler çerçevesinde bunun halledilmesinin yanındayız" dedi. 
     
     "CAHİL CESARETİNİ KENDİNDE BULURSAN..." 
     ANAVATAN’LI Şirin, sorunun çözümü için anayasa değişliğine destek vereceklerini daha önce açıkladıklarını anımsatarak, şöyle devam etti 
     "Bu destek, Erdoğan’ın rüya tabirleri ve ulema tavsiyeleri ile Türkiye’yi idare etmesinin ortaya çıkmasından önceydi. Bu kafadaki insanların, derhal Türkiye’nin idaresinden, demokratik yollardan tasfiye edilmesi gerekir. Sen, Mehmet Zahid Kotku’dan kendi evine gelen rüyayı, Başbakanlık’ta kayda alıp, YÖK’e yollayacak cahil cesaretini kendinde bulursan, ulema sınıfının tavsiyeleri ile Türkiye’nin idare edilmesi gerektiğini söylersen, senin yapacağın ilk iş orta mektebe veya üniversiteye girip hukuk dersi almaktır." Erdoğan’ın başbakanlığı döneminde türban sorununun çözümüne ilişkin yaklaşımlara "tereddütlü" baktıklarını ifade eden Şirin, "Yarın öbür gün başka bir teklifi de getirir. Başörtüsü için ulemaya sorarsa, yarın iç çamaşırını da sormaya kalkar" dedi. 
     
     "DUA ETSİN, VURAL SAVAŞ BAŞSAVCI DEĞİL" 
     Şirin, ulema sınıfından görüş almanın şeriat hukuku isteme anlamına gelip gelmediğine ilişkin bir başka soru üzerine, Türkiye’de dini uygulamalara ilişkin bağlayıcı olmayan görüşlerin, Diyanet İşleri Başkanlığı’ndan alındığını, halkın büyük çoğunluğunun da bu yolu tercih ettiğini anlattı. 
     Emin Şirin, "Başbakan çıkıp da Diyanet İşleri Başkanlığı da demeden, ulema lafını kullanarak görüş alıp, Türkiye’yi bununla idare etmeye kalkınca, anayasal suç işliyor. Dua etsin, Vural Savaş Yargıtay Cumhuriyet Başsavcısı değil. Yoksa kapatma davasını açardı" dedi. 
     
</TEXT>
</DOC>
