<DOC>
<DOCNO> 363211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas20.html </URL>
<DATE> 2005/07/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kayıp posta güvercini bulana para ödülü... 
</HEADLINE>
<TEXT>

     KKTC'de gazeteci Mustafa Gürsel, kaybolan Hollanda orijinli posta güvercinini bulana 500 YTL ödül ve 500 YTL değerinde iki çift de pedigrili posta güvercini armağan edeceğini açıkladı. 
     KKTC'nin ilk posta güvercini meraklısı olan, 20 yıllık gazeteci Mustafa Gürsel, amacının sadece güvercinini bulmak olmadığını belirterek, şunları söyledi 
     ''Günümüz insan ilişkilerinde özellikle sevgi, bağlılık ve dürüstlük değerlerinde erozyon söz konusudur, ki posta güvercinleri, bu değerlerin sembolüdür. Onlar gökyüzünün gerçek kanatlı şövalyeleridir ve insanlara örnek olabilecek üstün özellikleri vardır ihanet etmemek, bağlılık, unutmamak, yılmamak, fedakarlık, kararlılık, dürüstlük, cesaret ve tabii ki sevgi.'' Bu davranışıyla ''insanlara, her şeyin para olmadığını, sevginin insanlığın en temel değeri olduğu mesajını da vermeyi amaçladığını'' kaydeden Gürsel, ''Paramızı sevgi için de harcarsak, yaşamı çok daha güzel ve anlamlı kılabiliriz. Güvercinimi bulursam çok sevineceğim. Böyle bir sevinci yaşamak 500 YTL'den çok daha değerlidir. Ayrıca beslediğimiz hayvanlara karşı sorumluluklarımız vardır'' dedi. 
     
     AYAĞINDA NUMARALI BİLEZİK VAR 
     Güvercinine ''Hollandalı'' ismini taktığını ifade eden Mustafa Gürsel, güvercininin sağ ayağında yeşil renk ve üzerinde 2001-NL 2187688 yazılı kimlik bileziği olduğunu belirtti. 
     Kendisine 03 862 80 55 numaralı telefondan ulaşılabileceğini söyleyen Gürsel, yakalamak amacıyla güvercine zarar verilmemesini, ayrıca kimsenin bunun için riske girmemesini de istedi. 
     
</TEXT>
</DOC>
