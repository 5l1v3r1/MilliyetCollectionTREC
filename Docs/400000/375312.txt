<DOC>
<DOCNO> 375312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun03.html </URL>
<DATE> 2005/09/03/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de siyahlar, Katrina'dan sonra Bush'a ateş püskürüyor... 
</HEADLINE>
<TEXT>

     ABD’yi vuran Katrina felaketinde özellikle New Orleans’ta kurbanların ezici coğunluğunun siyah olduğunu hatırlatan önde gelen siyah politikacı ve sanatçılar, geciken yardım çabalarından dolayı suçladıkları Başkan George Bush’u, "siyahlara karşı duyarsız kalmakla" eleştirdi. 
     Ünlü siyah rahip, politikacı ve insan hakları savunucusu Jesse Jackson, Bush’u "duyarsızlık, şefkatsizlik ve ehliyetsizlikle" suçladı. 
     Kasırga kurbanı Louisiana eyaletinin başkenti Baton Rouge’da konuşan Jackson, New Orleans’ta yardım ve tahliye çabalarının yetersiz kalmasında, kurbanların "siyah ve fakir" olmasının rol oynadığını savunarak, "Bu ülkede, fakir insanların ve siyahların acılarına karşı tarihi bir kayıtsızlık var" dedi. 
     NBC televizyonunca canlı yayımlanan Katrina kurbanlarına yardım konserine katılan ünlü rap şarkıcısı Kanye West de, "Siyahlar, George Bush’un umurunda değil. Bu ülke, fakirlere, siyahlara mümkün olduğunca yavaş yardım etmek üzere kurulmuş bir yer" diye konuştu. 
     Siyah hakları savunucusu Randall Robinson da, New Orleans’taki kasırga kurbanı siyahların, yaşamlarını sürdürebilmek için "cesetleri yemeye başladığı" yönünde haberler geldiğini söyledi. 
     Robinson, The Huffington Post adlı yerel gazetede çıkan yazısında, "Kasırgadan günler sonra New Orleans’taki binlerce siyah, köpekler gibi ölüyor. Kimse onlara yardıma gelmedi" ifadesini kullandı. 
     ABD’nin siyah Dışişleri Bakanı Condoleezza Rice ise, yardımların gecikmesinde ırkçılık iddialarını reddederek, "Amerikalıların, kime yardım edip etmeyeceklerine deri rengine göre karar verdiğine inanmıyorum" dedi. 

     
</TEXT>
</DOC>
