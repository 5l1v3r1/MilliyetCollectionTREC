<DOC>
<DOCNO> 358644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko29.html </URL>
<DATE> 2005/07/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Moody's'ten TSKB'ye not... 
</HEADLINE>
<TEXT>

     Uluslararası kredi derecelendirme kuruluşu Moody's, ilk defa derecelendirdiği Türkiye Sınai Kalkınma Bankası'nın TSKB döviz cinsinden kredi notunu uzun vadede ''B2'', bankanın mali güç notunu da ''D '' olarak açıkladı. 
     TSKB'den yapılan açıklamada, Moody's'in uzun vadeli döviz cinsinden kredi notunu ''pozitif'', mali güç notunun ise ''durağan'' bir görünüm içermekte olduğunu belirttiği aktarıldı. 
     Açıklamada, şunlar kaydedildi 
     ''Ayrıca Moody's döviz cinsinden ''B2 NP'' notlarının ülke tavanı nedeniyle sınırlandığını ve D notunun güçlü yatırım ve kalkınma bankacılığı faaliyetleriyle desteklendiğini, hazine tahvil ve bono portföyünün önemli ağırlığının yanında yatırım bankacılığı aktivitelerinin Banka'nın gelir yaratma gücüne katkıda bulunduğunu belirtmiştir. TSKB'nin notunu, sağlıklı likidite pozisyonu, güvenilir aktif kalitesi ile yüksek serbest sermaye miktarı desteklemiştir.'' Açıklamada, derecelendirme kuruluşunun, TSKB'nin çok uluslu kuruluşlar ve bankalarla istikrarlı bir şekilde yapılan uzun vadeli anlaşmalarının Hazine Müsteşarlığı tarafından teminat altına alındığını, aktif pasif vade, döviz cinsi, faiz ve likidite uyumsuzluğu taşımadığını ve pozisyonlarının doğru ve yerinde yönetildiğini belirttiği ifade edildi. 
     
</TEXT>
</DOC>
