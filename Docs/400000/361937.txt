<DOC>
<DOCNO> 361937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/dunya/adun.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör cehennemi 
</HEADLINE>
<TEXT>


Bağdat'ın güneyindeki Musayyib'te bir Şii camisi yakınında petrol tankeriyle düzenlenen intihar saldırısında 150 kişi de yaralandı. Anne ve babalar yanmasınlar diye çocuklarını pencerelerden attı 

DIŞ HABERLER SERVİSİ 


Irak'ın başkenti Bağdat'ta geçen hafta, dağıtılan çikolatadan almak için bir Amerikan aracının etrafında toplanmış Iraklı çocuklardan 27'sinin ölümüne neden olan intihar saldırısının ardından önceki akşam da başkentin güneyindeki Musayyib'te bir petrol tankeriyle düzenlenen intihar saldırısında ölü sayısı 98'e yükseldi. Saldırıda 150 kişi de yaralandı. 
Uluslararası ajansların bildirdiğine göre, saldırı sonucu alevler içinde kalan evlerdeki anne ve babalar, çocuklarını diri diri yanmasınlar diye camlardan dışarı attı. Saldırı son bir yılda düzenlenen en kanlı intihar saldırısı olarak kayıtlara geçti. 

Hedef, Şiiler 
Bağdat'ın 70 km güneyindeki Musayyib önceki akşam sıradan günlerinden birini yaşıyordu. İnsanların bir bölümü akşam namazı için camiye giderken, kadınlı, erkekli, çocuklu bir bölümü de biraz sonra kenti cehenneme çevirecek saldırıdan habersiz, akşam serinliğinden faydalanmak için kendilerini sokaklara atmıştı. 
Kent merkezi bir anda cehenneme döndü. Bir tankerden yayılan petrol, merkezdeki Şii camisinin çevresinde yanmaktaydı. Yerel yetkililer, bölgeye sanki atom bombası düşmüşe çeviren saldırının camiyi ve Şii lider Mukteda El Sadr'ın bölgedeki ofislerini hedeflediğini söylediler. 

Tankeri uçuramadı 
Yerel polis yetkilisi Hasan Ali, tankeri kullananan kişinin, caminin de bulunduğu meydana gelerek, tankerden indiğini, aracın vanalarını açtıktan sonra kendisini havaya uçurduğunu söyledi. Bu patlama, tankerin havaya uçmasına neden olmasa bile çevreye hızla yayılan petrolün alev almasına yetti. 
Patlamanın hemen ardından bölgeye düşen 4 havan mermisi, saldırının koordineli bir eylem olduğunu gösterdi. 
AP, Reuters, AFP gibi uluslararası ajanslar haberlerinde, patlamanın ardından kentte saldırı sonrasında yaşanan dramı anlattılar. Sadr'ın ofislerinden birinde çalışan 24 yaşındaki Hodr Abbas şunları söyledi "Ateş topunu gördüğümde 100 metre uzaktaydım. Muazzamdı. İnsanlar araçlarında yanıyordu. Onları kancalarla çıkarabildik. Yanan evlerde yardım için ağlayan kadınlar gördüm ama bir şey yapamadık." Yaralılardan 40 yaşındaki Ammar El Karaguli ise yanan evlerinin pencerelerinden, balkonlarından çocuklarını umutsuzca dışarı fırlatan anne ve babalar gördüğünü söyledi. 

Dört intihar saldırısı daha 

Irak'ta dün 4 intihar saldırısı daha düzenlendi. Bu saldırılarda da çoğu polis 17 kişi öldü, onlarca kişi de yaralandı. Irak polisi, Bağdat'ın güneyindeki Bay'a yerleşiminde bir araca yerleştirilen bombanın patlamasıyla 3'ü polis, 4'ü sivil 7 kişinin öldüğünü, 3 sivilin yaralandığını açıkladı. Bu intihar eyleminden 1 saat kadar önce de Bağdat'ın doğusunda bombalı araçla düzenlenen intihar saldırısında 2 polis memuruyla bir sivil öldü, 13 kişi yaralandı. Mahmudiye'de Amerikan konvoyunu hedef alan bomba yüklü araçla düzenlenen intihar saldırısında ise 2 minibüs hedef oldu. Saldırıda 6 sivil öldü, 9 kişi yaralandı. Kentin batısında düzenlenen bir intihar salırısında da 1 asker öldü, 13 sivil yaralandı. 


</TEXT>
</DOC>
