<DOC>
<DOCNO> 371344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/ekonomi/eko04.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TeliaSonera'dan yeni tahkim girişimi 
</HEADLINE>
<TEXT>


Sonera, Çukurova'nın Turkcell'de kendisiyle yaptığı hisse satış anlaşmasını ihlal ettiği iddiasıyla Uluslararası Tahkim'e başvurdu 


İskandinav telekomünikasyon şirketi TeliaSonera, Turkcell'in yüzde 27.2'sinin kendilerine satışı için Çukurova Grubu'nun nihai anlaşmayı imzalamaması ve Rus Alfa Grubu ile yeni bir finansman anlaşması yapması üzerine Uluslararası Ticaret Odası'nın Uluslararası Tahkim Mahkemesi'nde tahkim süreci başlattı. Tahkim işlemleri Viyana'da yapılacak. 
Teliasonera CEO'su Anders Igel yaptığı açıklamada, "Son gelişmeler açık bir şekilde gösteriyor ki buradaki niyet, Turkcell'deki dolaylı hisseleri TeliaSonera'nın Çukurova ile iki grubun Turkcell'deki hissedarlıklarını belirleyen sözleşmede belirtilen haklarına saygı göstermeksizin derhal satmaktır" dedi. 
Çukurova, Alfa Telecom ile Turkcell'in yüzde 13.22 hissesi karşılığında anlaştığı 3.3 milyar dolarlık finansman paketi nedeniyle Turkcell'in yüzde 27.2'lik hissesinin 3.1 milyar dolara TeliaSonera'ya satışından vazgeçmişti. 
TeliaSonera daha önce de bu nedenle Cenevre'de bir mahkemede tahkim süreci başlatmış, Türkiye'de de mahkemeye başvurmuştu. Şirket bu yöntemle Çukurova'nın Turkcell ile ilgili işlemler yapmasını engellemeye çalışıyor. 


</TEXT>
</DOC>
