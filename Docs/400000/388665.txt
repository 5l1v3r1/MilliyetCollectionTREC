<DOC>
<DOCNO> 388665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas09.html </URL>
<DATE> 2005/10/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kutuplardaki buzulların erimesi ile yaklaşan felaket .. 
</HEADLINE>
<TEXT>

     Amerikalı bilimadamları, Grönland ve Antarktika’daki Güney Kutbu buzulların peşi sıra parçalanmasından endişe ettiklerini ve bunun okyanuslardaki su seviyesinin bugün öngörülenden daha çabuk yükselmesine neden olabileceğini açıkladılar. 
     Science dergisindeki habere göre, ABD’nin Oregon Üniversitesi’nden buzulbilimci Peter Clark’ın da aralarında bulunduğu bilimadamları, Grönland ve Antarktika kıyılarındaki buzul tabakalarının son yıllarda inceldiğinin gözlemlendiğini belirtti. 
     Bu bölgelerdeki buzulların incelmesinin büyük buz kütlelerini etkileyebileceğini ve birçok buzulun zincirleme reaksiyonla eriyebileceğini belirten Clark’a göre, büyük buz tabakalarındaki incelme, okyanusların su seviyesinin bugün öngörülenden çok daha fazla ve çabuk yükselmesine neden olabilir. 
     Bilimadamları, gelecek 200 yılda küresel ısınma nedeniyle özellikle Grönland’daki buzulların erimesinin, okyanusların su seviyesinin yükselmesine yol açacağını, aynı senaryoya göre Antartika’daki buzulların genişlemesinin dengeleyici unsur olacağını düşünüyor. 
     Bu durumda okyanuslarda su seviyesinin gelecek 200 yılda yaklaşık 50 cm yükseleceği tahmin ediliyor. 
     Buzulbilimci Peter Clark, işaretlerin gösterdiği gibi hem Grönland’da hem Antarktika’daki buzulların erimesinin, okyanusların su seviyesinin gelecek 200 yılda 1 metre yükselmesine yol açabileceğini, 1000 yıl içinde Grönland’daki buzulların tamamen eriyebileceğini ve 
     okyanusların su seviyesinin 6 metre yükselebileceğini belirtiyor. 
     
</TEXT>
</DOC>
