<DOC>
<DOCNO> 389928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur31.html </URL>
<DATE> 2005/10/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İzmir'deki hasarlı ev sahiplerine kira yardımı cuma günü dağıtılıyor 
</HEADLINE>
<TEXT>

     İzmir Valisi Oğuz Kağan Köksal, depremler nedeniyle Urla İlçesi'nde 31'i ağır 57'si orta hasarlı bina tespit edildiğini bildirdi. Köksal, 88 hasarlı bina sahibine, Cuma gününden itibaren aylık 250 milyon lira kira yardımında bulunabileceklerini söyledi. 
     Vali Köksal, Urla İlçesi'nde Kaymakam Şahin Bayhan, Belediye Başkanı Selçuk Karaosmanoğlu, Bayındırlık İl Müdürü Ata Erpolat, köy, mahalle muhtarları ve vatandaşlarla toplantı yaptı. 
     Muhtar ve vatandaşların sorularını cevaplandıran Vali Köksal, Bayındırlık ve İskan Bakanlığı'nın, Urla ve Seferihisar ile ilgili ''Genel Hayata Etki Kararı'' aldığını ve bu karardan sonra depremde hasar gören bina sahiplerine kira yardımının yolunun açıldığını söyledi. 
     İlçede hasar tespit çalışmalarının devam ettiğini ve bugüne kadar 31'i ağır, 88 hasarlı bina tespiti yaptıklarını belirten Köksal, bu sayının biraz daha artabileceğini bildirdi. Hasarlı bina sahiplerine kira yardımı yapılması için, Bayındırlık ve İskan Bakanlığı elemanlarının ''ağır ve orta hasar tespiti yapmış olması ve o evde oturanların komşu, akraba veya yeni bir konuta taşınması'' şartının aranacağını belirten Köksal, ''muhtarların beyanlarının kira yardımı için yeterli olabileceğini, kira kontratının aranmayacağını'' bildirdi. 
     Vali Köksal, ilk etapta ev sahiplerine 1 yıl, kiracılara 6 ay boyunca kira yardımı yapılmasının planlandığını, ancak bunun gerektiği durumlarda artırılabileceğini kaydetti. Orta hasarlı binalara güçlendirme kredisi verileceğini belirten Köksal, geçen yıl güçlendirme kredisinin 7 milyar lira olduğunu bildirdi. 
     
     ÇADIRDA KALANLARIN DURUMU 
     Çadırda kalanlara kira yardımı yapılmasının söz konusu olmadığını kaydeden İzmir Valisi Oğuz Kaan Köksal, ''bir eve yerleşemeyenlerin tek sorumlusunun artık kendileri olduğunu'' belirtti. Hasar tespit çalışmaları tamamlandıktan sonra listelerin muhtarlıklara asılacağını belirten Vali Köksal, bu listelerin itiraz süresinden sonra kesinleşeceğini, daha sonra itiraz etmenin söz konusu olmadığını bildirdi. 
     Devletin ağır hasarlı ve yıkılmasına karar verilen 31 konutun yerine konut yapabileceğini veya konut sahiplerine maddi katkı sağlayacağını belirten Köksal, bu konunun henüz kesinleşmediğini ifade etti. 
     Urla Kaymakamlığına 100 koli gıda paketi gönderildiğini bildiren Köksal, bu kolilerin muhtarlar tarafından ihtiyaç sahiplerine dağıtılacağını, gerektiği durumlarda koli sayısının artırılacağını sözlerine ekledi. 
     Vatandaşlardan bazılarının konutlarının SİT bölgesinde yapılı olduğunu belirterek, bunların onarımı ve yeniden yapılması konusunda bilgi istemeleri üzerine, Oğuz Kağan Köksal, bu konuda henüz bir çalışma yapılmadığını bildirdi. 
     Köksal, Urla'daki okullardaki çalışmaların da devam ettiğini söyledi. 
     
</TEXT>
</DOC>
