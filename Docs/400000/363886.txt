<DOC>
<DOCNO> 363886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonspo08.html </URL>
<DATE> 2005/07/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bild am Sontag Schalke 04, borcundan dolayı Ailton'u bırakmak istemiyor 
</HEADLINE>
<TEXT>

     Almanya Birinci Ligi Bundesliga takımlarından FC Schalke 04'ün, kulübe olan borcundan dolayı Beşiktaş'a transfer olan Ailton'u henüz serbest bırakmadığı bildirildi. 
     Alman ''Bild am Sonntag'' gazetesi, Ailton'un, FC Schalke 04'e olan borcunu ödemediği sürece kulüp menajeri Rudi Assauer'in, serbest bırakılması için gerekli olan kağıdı imzalamak istemediğini ve Ailton'un bu durumda şimdilik Beşiktaş'ta oynayamayacağını yazdı. 
     Ailton'un her sezon için FC Schalke 04 takımından 500 bin avro aldığı, yeni sezonun parasını da kulüpten önceden aldığı, ancak Beşiktaş'a transfer olduğu için FC Schalke 04 Kulübü'nün şimdi bu parayı kendisinden geri istediği belirtildi. 
     Ailton, kendisine böyle bir ödeme yapıldığını hatırlamadığını söylerken, kulübün yönetim kurulu üyesi Josef Schnusenberg, ''Herşey yazılı sözleşmede var. Biz paramızı geri alacağız'' şeklinde konuştuğu kaydedildi. 
     Ailton ayrıca, ''Maddi açıdan bu transfere ihtiyacım yoktu. Ancak Beşiktaş Schalke'ye bunun için 3 milyon Avro ödüyor ve Schalke'nin de bu paraya ihtiyacı var'' dedi. 

     
</TEXT>
</DOC>
