<DOC>
<DOCNO> 357877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur19.html </URL>
<DATE> 2005/07/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yağışlı hava kapıda... DİKKAT 
</HEADLINE>
<TEXT>

     Meteoroloji Genel Müdürlüğü, yurdun kuzeybatı kesimlerinde başlayan yağışlı havanın, yarın etki alanını genişleterek Marmara, Ege, Batı Akdeniz, İç Anadolu'nun batısı, Batı Karadeniz ile Orta Karadeniz'in iç kesimlerinde etkili olacağını bildirdi. 
     Meteoroloji Genel Müdürlüğü'nden yapılan "Meteorolojik Uyarı"ya göre, yurdun kuzeybatısında Marmara'nın batısı ile Kuzey Ege kıyılarında başlayan yağışların, akşam saatlerinden itibaren Marmara ile kuzey ve kıyı Ege'yi etkisi altına alacağı tahmin ediliyor. 
     Kuzeybatı kesimlerde bugün görülecek sağanak ve gök gürültülü sağanak yağışların özellikle Edirne, Kırklareli, Tekirdağ, Çanakkale, Balıkesir ve akşam saatlerinden itibaren de İstanbul çevrelerinde etkili olması bekleniyor. 
     Yağışlı hava, yarın etki alanını genişleterek Marmara, Ege, Batı Akdeniz, İç Anadolu'nun batısı, Batı Karadeniz ile Orta Karadeniz'in iç kesimlerinde sağanak ve gök gürültülü sağanak yağışlar şeklinde etkisini gösterecek. Yağışların kuvvetli kuzey rüzgarla birlikte Marmara, kuzey Ege'nin iç kesimleri, İç Anadolu'nun kuzeybatısı ile Batı Karadeniz'in batısında etkili olacağı tahmin ediliyor. 
     Salı günü ise Marmara'nın doğusu, Karadeniz, İç Anadolu'nun kuzey ve batısı, İç Ege ve Göller Yöresi ile Doğu Anadolu'nun kuzeyinde görülecek yağışların, Karadeniz ile İç Anadolu'nun kuzeydoğusunda etkili olması bekleniyor. 
     Yağışlı havanın çarşamba günü yurdun kuzeydoğu kesimlerinde etkisini sürdüreceği tahmin ediliyor. 
     Hava sıcaklığı da yarın batı, salı günü kuzey ve doğu kesimlerde hissedilir derecede 7 ila 9 derece azalacak. Ancak, çarşamba günü batı kesimlerden başlayarak artacak. 
     Sağanak ve gök gürültülü sağanak yağışların bugün Marmara'nın batısı ile kuzey Ege kıyılarında, yarın İstanbul başta olmak üzere Marmara, Batı Karadeniz'in batısı, kuzey Ege'nin iç kesimleri ile öğle saatlerinden sonra İç Anadolu'nun kuzeybatısında kuvvetli rüzgarla birlikte etkili olacağı, yağışların oluşturacağı olumsuz şartlara karşı ilgililerin ve vatandaşların tedbirli olmaları gerektiği bildirildi. 
     
     İSTANBUL 

     İstanbul Meteoroloji Bölge Müdürü Mustafa Yıldırım, Trakya'da bugün başlayan ve akşam saatlerinden itibaren İstanbul'da da etkili olacak yağışlar nedeniyle su baskınlarına karşı önlem alınmasını istedi. 
     Yıldırım, Trakya'nın bazı kesimlerinde etkili ve yoğun yağışların başladığını kaydederek, akşam saatlerinde yağışın İstanbul'da etkisini göstereceğini söyledi. 
     İstanbul'da yarın gök gürültülü ve sağanak yağışın devam edeceğini vurgulayan Yıldırım, ''Hafta sonu olması nedeniyle yetkililer yeterli önlem almamış olabilirler. Özellikle daha önce su baskını yaşanan yerlerde dikkatli olunmalı ve gerekli önlemler alınmalı'' dedi. 
     Yıldırım, yarın Marmara'nın tamamında görülecek yağışların salı günü etkisini azaltacağını, ancak Marmara'nın doğusunda devam edeceğini söyledi. 

     
</TEXT>
</DOC>
