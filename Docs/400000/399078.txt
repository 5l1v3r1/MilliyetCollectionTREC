<DOC>
<DOCNO> 399078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur35.html </URL>
<DATE> 2005/11/29/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Malatya Belediye Başkanı Suyumuz temizdir 
</HEADLINE>
<TEXT>

     Malatya Belediye Başkanı H. Cemal Akın, kentteki iki çeşme dışında sularda problem olmadığını, kentteki suyun temiz olduğunu söyledi. 
     Akın, makamında düzenlediği basın toplantısında, Bakanlık açıklamalarına göre, kentten gönderilen 160 numuneden sadece 2'sinde kirlilik tespit edildiğini belirtti. 
     Hıfzısıhha Enstitüsü Kurumu Başkanlığı ve Temel Sağlık Hizmetleri Genel Müdürlüğü'nün açıklamalarını izlediklerini ifade eden Akın, ''160 numuneden yalnızca 2'sinde kirlilik tespit edildiği açıklandı. Söz konusu numunelerden biri İskender Camii Çeşmesi'nden, diğeri ise Münevver Çeşmesi'nden alınan numuneler. Bu açıklamalar, Malatya'nın ana şebeke suyunun temiz olduğunu, su kaynağının, su depolarının temiz olduğunu, sadece lokal olarak iki yerde kirlilik tespit edildiğini ortaya koydu'' dedi. 
     
     ''İÇME SUYU MODERN YÖNTEMLERLE KLORLANIYOR''... 
     Akın, kentteki içme suyunun modern yöntemlerle klorlandığını, şebeke suyunun kaynağından itibaren beton muhafazalarla merkeze getirildiğini belirterek, şunları kaydetti 
     ''Şebeke suyuna duyduğum güven nedeniyle evimde suyu kaynatmadan içiyorum. İshal vakalarıyla ilgili sayıların yüksek olması vatandaşların birden fazla sağlık kuruluşuna başvurmasından kaynaklanıyor. Vatandaşlar önce sağlık ocaklarına başvuruyor, oradan devlet hastanelerine sevk ediliyor. Aynı kişiler bazen özel hastanelere müracaat ediyor. Bundan dolayı rakam artmış gibi görünüyor.'' 
     
     REKTÖRE TEPKİ 
     İnönü Üniversitesi Rektörü Prof. Dr. Fatih Hilmioğlu başta olmak üzere kentteki bazı kişilerin ishal vakalarından hareketle su üzerinden siyaset yaptıklarını ileri süren Akın, şöyle devam etti 
     ''Türkiye'nin en modern ve bu konularda yetkin kurumu suda rota virüsü tespit etmemiştir. Ama bu kadar geniş imkanlara sahip olmayan bir kısım laboratuvarlarda rota virüsü bulunduğu iddia edilmiştir. Bunun takdirini uzman kişilere bırakıyorum. 
     Prof. Dr. Hilmioğlu, geçtiğimiz günlerde üniversitesinden bazı öğretim görevlilerinin istifa ettirildiği yönündeki soruya Malatya'nın suyu kirli onunla ilgili konuşalım diye yanıt verdi. Kendisine sorulan soru ne, verdiği cevap ne. Bu kişi siyaset yapmış mıdır, yapmamış mıdır Sağlık üzerinden siyaset yapıldı. Bu bizi üzmüştür. Tüm bunların takdirini halkımıza bırakıyorum.'' 
     
     ''BENİM MESULİYETİM VARDIR'' 
     Bir gazetecinin ''Geçen hafta suda problem olmadığını söylediniz. Bu tarihten itibaren olumsuzluğun tespit edildiği iki çeşmeden insanlar su içti. Bunun sorumluluğunu kabul ediyor musunuz '' sorusu üzerine Akın, ''Eğer o bölgeden hastaneye intikal eden arkadaşlarımız varsa, elbette ki benim mesuliyetim vardır'' yanıtını verdi. 
     Bu arada Akın'ın basın toplantısı sırasında önüne konulan şebeke suyundan sık sık içtiği gözlendi. 
     
</TEXT>
</DOC>
