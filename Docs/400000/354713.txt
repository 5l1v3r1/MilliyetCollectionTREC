<DOC>
<DOCNO> 354713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun44.html </URL>
<DATE> 2005/06/23/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
G8 ülkeleri Dışişleri Bakanları Londra'da toplandı... 
</HEADLINE>
<TEXT>

     İngiltere’nin başkenti Londra’da toplanan G8 ülkeleri Dışişleri Bakanları, İsrail’i Gazze Şeridi’nden düzenli bir şekilde çekilmeye davet etti. 
     Sanayileşmiş 8 ülkenin liderlerinin Temmuz’da İskoçya’da yapacağı zirve öncesinde Londra’da hazırlık toplantısı yapan G8 Dışişleri Bakanları, İsrail’in planlandığı gibi Ağustos ayından başlayarak Gazze’den düzenli ve zararsız bir şekilde çekilmesinin barış sürecini canlandırmanın en önemli yollarından biri olduğunu vurguladı. 
     İsrail ve Filistin yöneticilerini koordinasyonlu şekilde çalışmaları konusunda da uyaran G8 Dışişleri Bakanları, sürecin başarıyla tamamlanmasının şart olduğunu vurguladı. 
     Sabah saatlerinde Ortadoğu Dörtlüsü’nün kahvaltısına da ev sahipliği yapılan İngiltere’deki toplantıda, İsrail’den, gerekli adımların bir an önce atılması, yeniden yapılanma ve yaraların sarılması için gereken altyapının hazırlanması talebinde de bulunuldu. 
     Bu çerçevede Gazze’den ve Batı Şeria’dan insanların ve malların serbestçe girip çıkmasına olanak sağlanması istendi. 
     İsrail ve Filistin otoritelerinden daha sık bir araya gelmelerini de isteyen G8 dışişleri bakanları ve Ortadoğu Dörtlüsü özel temsilcisi Dünya Bankası eski Başkanı James Wolfensohn, İsrail ile Filistin’in pratik sorunların çözümü konusunda yaptığı işbirliğinin cesaret verici olduğunu vurguladı. 
     
     RICE’IN AÇIKLAMASI 
     Bu arada katıldığı toplantıların ardından açıklamada bulunan ABD Dışişleri Bakanı Condoleezza Rice da, bölgedeki bütün ülkelerin terörizme geçit verilmemesi konusundaki ortak sorumluluğu paylaşmasından mutluluk duyduklarını bildirdi. Rice açıklaması sırasında Suriye ve İran’ı ise bu ortak sorumluluğa sahip çıkmamakla ve terörizme destek vermekle suçladı. Rice, bu duruma göz yumulamayacağı uyarısında da bulundu. 
     Rice, İsrail’den de Filistin’deki terör gruplarının içinde bulunan ılımlı kesimleri kazanmak adına çaba sarf edilmesini istedi. Dışişleri Bakanı Rice, İsrail’in Gazze’den çekilmesi sırasında bölgeden çıkacak olan İsraillli sivillerin süreçten hiçbir zarar görmemesi ve hiçbir şiddete maruz kalmaması için gerekli bütün önlemlerin alınması gerektiğini de vurguladı. 
     
     AFGANİSTAN-İRAN 
     Bu arada toplantılar sırasında İngiltere Dışişleri Bakanı Jack Straw, Afganistan Dışişleri Bakanı Abdullah Abdullah ile görüştü. Bu görüşmede ise öncelikle Afganistan’dan bütün dünyaya yapılan uyuşturucu kaçakçılığının önlenmesi üzerinde durulduğu açıklandı. 
     G8 Dışişleri Bakanları’nın toplantısında da, Afganistan konusunun geniş biçimde ele alındığı, bu ülkenin güvenli bir ülke olması ve demokrasisini geliştirebilmesi için yapılabilecek yardımlar konusunun görüşüldüğü ifade edildi. 
     İngiltere Dışişleri Bakanı Jack Straw, G8 ülkeleri olarak Afganistan halkı ve hükümetiyle işbirliği ve dayanışma içinde olacakları taahhüdünü yineledi. Afganistan’da daha yapılacak çok şey bulunduğunu belirten Straw, özellikle Afganistan’daki güvenlik ve istikrar sorunlarının büyümesine yol açan yasadışı uyuşturucu üretimi konusunda ellerinden geleni yapacaklarını ifade etti. 
     İran’ın nükleer silah geliştirme programının durdurulması için Fransa, İngiltere ve Almanya tarafından gösterilen çabaların da sürdürüleceği bildirildi. 
     
</TEXT>
</DOC>
