<DOC>
<DOCNO> 389548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy27.html </URL>
<DATE> 2005/10/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ermeni Konferansı'na dava açan avukattan Pamuk için suç duyurusu 
</HEADLINE>
<TEXT>

     Ermeni Konferansı ile ilgili durdurma kararının başvurusunu yapan Hukukçular Birliği Yönetim kurulu üyesi Avukat Kemal Kerinçsiz, yazar Orhan Pamuk hakkında suç duyurusunda bulundu. 
     Kerinçsiz, Fatih Cumhuriyet Başsavcılığı’na yaptığı başvuruda, Pamuk’un Almanya’da yayınlanan Die Welt gazetesine, "AKP’yi Türk demokrasisi için tehdit olarak görmüyorum. Maalesef tehdit daha çok bazen demokratik gelişmeyi engelleyen ordu" şeklinde demeç verdiğini belirtti. Kerinçsiz, böylece Pamuk’un Türk ordusunun demokrasiyi tehdit ettiğini ve demokratik gelişmeyi engellediğini beyan ederek Türk Ceza Yasası’nın 301’inci maddesinde yer alan "orduyu alenen aşağılama" suçunu gerçekleştirdiğini ifade etti. 
     Kerinçsiz, suçun Almanya’da işlenmesi nedeniyle verilecek cezanın TCK’nın 301’inci maddesi 3’üncü fıkrası uyarınca 1 3 oranında arttırılmasını talep etti. 
     Kerinçsiz, Pamuk hakkında aynı suçtan dolayı Şişli 2’nci Asliye Ceza Mahkemesi’nde dava açıldığını ve davanın 
     derdest durumda olduğunu belirterek, "Ancak açılmış bulunan dava, şüphelinin benzer suçları işlemeyi alışkanlık haline getirdiği, edebiyatçı olmasına rağmen uzmanlık kazanmadığı siyaset ve tarih konularına girerek, özellikle son dönemlerde moda haline gelmiş, Türk Milletine değerlerine ordusuna hakaret ederek kısa yoldan meşhur olup Nobel ve benzeri ödülleri almak gayretine girdiği anlaşılmaktadır" dedi. Kerinçsiz, Batı’nın kurumlarından ödül almak için bir Türk sanatçısının kendi değerlerine düşman olup saldırması şartının arandığını savunarak, bunun idrakında olan aydın gruplarının Türk’ün milli ve manevi değerlerini yıpratma gayretine girdiğini kaydetti. 
     
</TEXT>
</DOC>
