<DOC>
<DOCNO> 387030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/gun10.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği'nde kuş gribi zirvesi 
</HEADLINE>
<TEXT>


Brüksel'de 7-8 Kasım'da gerçekleştirilecek 'Kuş gribi' zirvesinde, salgın hastalıkların haritası çıkarılacak 

ÖNDER YILMAZ Ankara 

Balıkesir'in Manyas ilçesi Kızıksa beldesinde ortaya çıkan kuş gribinin ardından alarma geçen ve Türkiye'ye sağlık ekibi gönderme kararı alan Avrupa Birliği AB , 7 - 8 Kasım'da Brüksel'de "kuş gribi - salgın hastalıklar" zirvesi gerçekleştirecek. Türkiye'nin de çağrıldığı ikinci zirvede kuş gribi vakaları incelenecek ve AB ülkelerindeki salgın hastalıkların haritası çıkarılacak. 
18 Ekim'de Lüksemburg'daki dışişleri bakanları toplantısında kuş gribi salgınını tartışacak olan AB, kapsamlı çalışma için geniş katılımlı ikinci bir zirve yapılmasını kararlaştırdı. AB ülkelerinin tarım bakanları, uluslararası sağlık kuruluşları, AB ülkelerinin salgın hastalıklarla ilgili uzmanlarının katılacağı zirveye, Tarım ve Köyişleri Bakanı Mehdi Eker'in geniş bir heyetle gitmesi bekleniyor. 
TBMM Tarım ve Köyişleri Komisyonu Başkanı Vahit Kirişçi, "Rusya, Kazakistan ve Romanya'da kuş gribinin görülmesi nedeniyle Türkiye için risk oluştu. Göçmen kuşların Türkiye'den geçecek olması nedeniyle ekim ayı riskli. Önümüzdeki 15 günü teyakkuzda geçirmek durumundayız" dedi. 



</TEXT>
</DOC>
