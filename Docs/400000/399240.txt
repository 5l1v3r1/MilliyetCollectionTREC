<DOC>
<DOCNO> 399240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun41.html </URL>
<DATE> 2005/11/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Danimarka Dışişleri Bakanı Rasmussen karikatürünü ciddeye almıyoruz 
</HEADLINE>
<TEXT>

     Ali H.Yurtsever bildiriyor 

Viyana’ya resmi ziyarette bulunan Danimarka Dışişleri Bakanı Per Stig Moller, "Başbakan Anders Fogh Rasmussen’in Türk basınında çıkan karikatürünü ciddiye almadık. Bizim gazetelerde daha beterleri çiziliyor" yanıtını verdi. 
     Avusturya Dışişleri Bakanı Ursula Plassnik ile yaptığı ortak basın toplantısında, Türkiye ile Danimarka basını arasındaki "karikatür krizine" ilişkin soruyu yanıtlayan Moller, "Başbakan Rasmussen’in Türk basınında yayımlanan karikatürünü fazla ciddiye almıyoruz. Bizim basında daha beterleri çiziliyor" ifadesini kullandı. 
     Ancak, Hz. Muhammed’in karikatürünün çizilmesinin Danimarka yasalarında suç teşkil ettiğini ve ceza yasasındaki ilgili hükme göre, "başka bir dine veya milliyete sahip insanları aşağılamak, rencide etmek ve onların kutsal değerlerini alaya almanın suç olduğunu" söyleyen Möller, "Bu olay mahkemeye intikal etti. Mahkemenin vereceği kararı beklememiz gerekiyor. Biz hükümet olarak basına ’Şunu yayımlayın, bunu yayımlamayın’ diyemeyiz" diye konuştu. 
     Ülkesinin Türkiye ile ilişkilerinin son zamanlardaki karikatürler yüzünden bozulamayacak kadar "sağlam ve iyi" olduğunu belirten Bakan Moller, "İki ülke basınında karşılıklı yayımlanan karikatürleri bir kriz olarak nitelemek doğru değil. Bunu fazla abartmamak gerekir" dedi. 
     
     CIA UÇAKLARI 
     Per Stig Moller, ülkesinin hava sahasının, Amerikan Merkezi Haber Alma Teşkilatı’nın CİA "işkence uçakları" tarafından kullanıldığı yolundaki iddialara ilişkin bir soruya da, "Bazı basın yayın organlarında çıkan iddialara ilişkin elimizde somut kanıt yok. Biz iddialara göre değil, somut kanıtlara ve belgelere göre dış politikamızı belirliyoruz. Amerikan resmi makamlarından da somut bilgi ve belge almak için girişimlerimiz devam ediyor" yanıtını verdi. 
     Avusturya’ya yaptığı resmi ziyaret sırasında Avusturyalı meslektaşı Ursula Plassnik ile AB’nin genişleme süreci ve gelecek yılın bütçesi konularında görüş alışverişinde bulunduklarını belirten Bakan Moller, "Avusturya’nın gelecek yıl üstleneceği AB dönem başkanlığı sırasında Balkan ülkelerinin AB’ye entegrasyonunun öncelik kazandığını, AB sınırlarının Yunanistan’a kadar olan bölgesinde kara bir delik görmek istemediklerini" söyledi. 
     
     VİYANA’DA İMAMLAR KONFERANSI 
     Ortak basın toplantısında geçen hafta Viyana’da yapılan "Çoğulcu dünyada İslam konferansı" hakkında bilgi veren Avusturya Dışişleri Bakanı Ursula Plassnik de, "Çeşitli dinlerin temsilcilerini Viyana’da bir araya getirmekten çok memnun olduğunu" belirterek, "bundan sonra konferanstan çıkan olumlu mesajları Avrupa kamuoyuna iletmek için çaba harcayacağını" söyledi. 
     Ülkesinin gelecek yılın ilk altı ayında üstleneceği AB dönem başkanlığı sırasında Viyana’da "imamlar konferansı" düzenlenmesine destek vereceğini belirten Plassnik, bu konferansa AB merkezinden de bazı önemli kişilerin katılacağını, Avrupa Komisyonu Başkanı Jose Manuel Barosso’nun konferansa katılacağını teyit ettiğini" bildirdi. 
     
</TEXT>
</DOC>
