<DOC>
<DOCNO> 361605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yazar/sazak.html </URL>
<DATE> 2005/07/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Myers'in uyarısı 
</HEADLINE>
<TEXT>


Başbakan Erdoğan'ın PKK'ya karşı Kuzey Irak'ta operasyon düzenlenebileceğine ilişkin sözlerini değerlendiren ABD Genelkurmay Başkanı Myers, 'Egemen ülke Irak'ın bu konuda dile getirecek birçok şeyi olacağını' söylemiş. 
Myers'in uyarısı açık 
Irak istemezse, sınır ötesine geçemezsiniz. 
İşgal altındaki bir ülke nasıl egemen olabiliyorsa Myers, Türkiye'nin Kuzey Irak'taki durumu ancak Bağdat yönetimiyle görüşebileceğini belirtiyor. Irak yönetiminin arkasında ABD bulunduğuna göre, Myers aslında 'Bize rağmen Kuzey Irak'a giremezsiniz' mesajı veriyor. 
Başbakan Erdoğan, hazirandaki Washington ziyaretinde Bush yönetimini PKK'ya karşı harekete geçme konusunda iknaya çalıştı. Aynı günlerde Genelkurmay İkinci Başkanı Orgeneral İlker Başbuğ da oradaydı. Pentagon'daki meslektaşlarına, PKK operasyonun kaçınılmazlığını anlatmaya çalıştı. Amerikalılar ise, Irak'ın bütününde güvenliği sağlayamamışken, kuzeyde sorun istemediklerini, ayrıca Talabani ve Barzani liderliğindeki Kürtleri tedirgin edecek bir gelişmeye de yol açmak istemediklerini siyasi ve askeri yetkililere ilettiler. 
Myers'in sözlerini dün bölgedeki gelişmeleri yakından izleyen Demokratik Toplum Hareketi üyesi Orhan Doğan'la değerlendirdik. 
Doğan'ın yorumu şöyle 
"General Myers'in çıkışı ABD politikalarının değiştiğini gösteriyor. ABD, sınır ötesi operasyon istemiyor. Askeri değil, insan haklarına dayalı sivil çözüm seçeneklerinin bulunmasından yana. PKK'ya da Türk vatandaşlarını öldürmeyin uyarısında bulunuyor. 
Başbakan Erdoğan bu mesajı iyi okumalı ve sertleşme yerine demokratik çıkış yolunu aramalıdır. Kuzey Irak'a askeri operasyon önü alınamaz gelişmelere yol açabilir. 'Irak'a girmek, eşittir, Türkiye Kürdistan'ı yaratmak ' 
Hükümetin orduyu sınır ötesi harek ta yönlendirmek yerine, birlikte yaşama iradesinin gereği olarak Kürt politikasında demokratik açılımlara devam etmesi daha akılcı bir yaklaşım olur. Yeniden çatışma ortamının kimseye yararı yok. Ne Kürtlere, ne Irak'a, ne Türkiye'ye. Sayın Erdoğan'ı sağduyulu politikalar üretmeye çağırıyoruz." 
AKP ne yapmalı 
Orhan Doğan, 1991 seçimleri ardından Demirel ve İnönü'nün Diyarbakır mitingindeki 'Kürt realitesini tanıyoruz' sözlerini anımsatıyor. 
Başbakan Erdoğan'ın, Diyarbakır'dan vereceği 'barış mesajı' çok şeyi değiştirebilir. Orhan Doğan bunu öneriyor. İmralı'da avukatlarıyla görüşmesi halinde Öcalan'ın da 'Kan dökülmesine hayır' diyeceğini belirtiyor. 



</TEXT>
</DOC>
