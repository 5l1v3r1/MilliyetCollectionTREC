<DOC>
<DOCNO> 374976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yazar/gunes.html </URL>
<DATE> 2005/09/02/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Resesyon kapıda mı 
</HEADLINE>
<TEXT>


Resesyon, ekonomik durgunluk demek. Son üç yıldır Türkiye ekonomisi dört nala büyürken resesyon aklımıza bile gelmiyordu. Ancak son dış ticaret verileri bu fikrimizi değiştirmeli. Çünkü ekonomide soğumanın işaretleri var. 
Şimdilik dış ticaret açığı büyüyor. Çünkü ithalatta bir daralma yok. 2004 yılında, hatta bu yılın başında, dış ticaret açığı ithalattaki patlamadan kaynaklanıyordu Ancak son birkaç aydır bu oran giderek düşüyor. Üstelik petrol fiyatlarında olağanüstü artışlar oluşmasına rağmen. 
Bunun yanı sıra, bir başka sorunla daha karşı karşıyayız. İhracatta tıkanma gözleniyor dün açıklanan DİE verilerine göre temmuz ayında ihracat geçen yıla göre yüzde 4 düşmüş Bu da çok vahim bir durum. Çünkü bu program ihracata dayalı bir büyüme modeli öngörüyor. Kaldı ki, marttan bu yana ihracattaki artış oranı sürekli düşüyor, ama bir türlü ciddiye alınmıyordu. Şimdi artık başımızı öne koyup düşünme zamanı. 
Dün TİM, ağustos ayının ihracatının geçen yıla göre yüzde 16,7 arttığını açıklasa da genel olarak bir ihracat daralması yaşandığı ortada. 
İlginçtir, dış ticaret açığı büyüse de, son iki aydır ithalattaki artış da düşüyor. Üstelik petrol fiyatları sürekli yükselirken. Yılın ilk yedi ayında tüketim malları ithalatı sadece yüzde 2,8, yatırım malları ithalatı ise yüzde 11,5 artmış. Yüksek dozdaki artış ise sadece ara mallarından kaynaklanıyor yüzde 24,5. Ancak petrol fiyatlarının doğrudan ve dolaylı etkilerinden arındırıldığında burada da ciddi bir artış olmadığı anlaşılıyor. Kısacası, ithalatta da bir durgunluk gözleniyor. 
İthalatın gevşemesi iç talebin düştüğünü gösteriyor. Aynı zamanda da dış ticaret hacmindeki hızlı gelişmenin yerini yatay bir seyre terk ettiğini. Bu da kapıda bir resesyonun beklemesi demek. Kaldı ki, dışa açık büyümenin önemli en önemli motoru ihracat da tökezliyor. 
Petrol fiyatlarındaki artışa gelince. Bu sadece dış ticaret açığının büyümesine doğrudan ve dolaylı olarak 10 milyar dolara yakın yol açmayacak, aynı zamanda da ekonomideki durgunluğa neden olacaktır. Çünkü artan fiyatlar arzın geri çekilmesine neden olacaktır. 
İlk yedi aylık veriler yılın sonunda 45 milyar dolara yakın bir dış ticaret açığının oluşacağını gösteriyor. Bu da az buz bir rakam değil. Çünkü cari işlemlerin diğer gelir kalemlerinin kapatabileceği bir boyutu aşıyor. 
Piyasalar 3 Ekim'i şimdiden kutlarken, verileri gözden kaçırmamak gerekiyor. 

bin İhracat artış İthalat artış Mart 2004 5 217 226 8 451 888 2005 6.591.324 26,3 10.195.733 20,6 Nisan 2004 5 070 998 7 932 034 2005 6.124.052 20,8 9.594.081 21,0 Mayıs 2004 5 167 160 7 990 553 2005 5.885.175 13,9 9.809.041 22,8 Haziran 2004 5 280 932 8 467 765 2005 5.911.570 11,9 9.856.614 16,4 Temmuz 2004 5 629 034 8 728 466 2005 5 405 469 -4,0 9 491 292 8,7 



</TEXT>
</DOC>
