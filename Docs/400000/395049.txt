<DOC>
<DOCNO> 395049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun16.html </URL>
<DATE> 2005/11/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD ordusuna göre Türkiye artık savaş bölgesinde değil 
</HEADLINE>
<TEXT>

     Türkiye'deki Amerikan askerleri, 2003 yılı Ocak ayından bu yana uygulanan ve askerlerin federal vergilerden muaf olmasını sağlayan savaş bölgesi vergi muafiyeti kapsamından çıkarılacak ancak tehlike tazminatı almaya devam edecek. 
     Amerika Birleşik Devletleri Ordusu Avrupa Komutanlığı'nın, Türkiye'nin Irak harekatına doğrudan destek bölgesi sertifikasının iptali kararı Pentagon tarafından da onaylandı. Böylece Türkiye, Amerikan ordusuna göre Irak harekatına doğrudan katılan bir üs olarak görülmekten de çıkarılmış oldu ve Türkiye'deki Amerikan askerlerinin federal vergilerden muafiyeti de sonlandırıldı. 
     
     TÜRKİYE SAVAŞ BÖLGESİ KRİTERLERİNE UYMUYOR 
     Amerikan ordusundan yapılan açıklamada, Türkiye'deki Amerikan birlikleri, 31 Aralık'tan itibaren "savaş bölgesi vergi muafiyeti" olarak bilinen ve askerlerin federal vergileri ödemekten muaf tutulmasını sağlayan uygulama kapsamından çıkarılacağı duyuruldu. 
     Görev sahası içinde bölgeleri düzenli olarak tarayarak "savaş bölgesi" kriterlerine uygun olup olmadığını denetleyen ABD ordusu Avrupa Komutanlığı Türkiye'nin bu kriterlere artık uymadığına karar verdi. 
     Türkiye'deki Amerikan askerleri 2003 yılından bu yana söz konusu vergilerden muaf tutuluyordu. 
     
     TEHLİKE TAZMİNATI ALMAYA DEVAM EDECEKLER 
     Öte yandan Türkiye'deki Amerikan askerleri, tehlike tazminatını almaya devam edecek. Buna göre Türkiye'deki askerler, tehlikeli bölgede görev yaptıkları gerekçesiyle her ay 225 dolar daha fazla alacak. 
     
</TEXT>
</DOC>
