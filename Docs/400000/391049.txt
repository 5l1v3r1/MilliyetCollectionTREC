<DOC>
<DOCNO> 391049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun39.html </URL>
<DATE> 2005/10/31/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Şaron "Güvenlik duvarı inşatı devam edecek" 
</HEADLINE>
<TEXT>

     İsrail Başbakanı Ariel Şaron, Batı Şeria'da güvenlik duvarları inşa etmeyi sürdüreceklerini söyledi. 
     Parlamentoda konuşan Şaron, ''son birkaç gündür İsrail'e karşı hala nefret duygularının beslendiğinin kendilerine hatırlatıldığını'' belirtti. 
     İran ve Suriye'ye de suçlamalarda bulunan şaron, ''İran ve Şam'dan, Gazze ve Cenin'den, terör planlayıcılarının sadece fırsat kolladıkları'' görüşünü savundu. 
     ''İsrail'in kendisini savunmayı ve teröristlerin canını yakmayı sürdüreceğini'' söyleyen Şaron, ''Başka seçeneğimiz yok'' diye konuştu. Şaron, siyasi sorunlara ve bütçe sorunlarına bakmaksızın, Batı Şeria'da güvenlik duvarları inşa etmeyi sürdüreceklerini belirtti. 
     Şaron, konuşmasında ''yol haritası''na değinirken de, bu planın İsrail ve Filistin halkları için barış ve umudun gerçekleştirilmesini sağlayacak tek siyasi plan olduğunu ifade etti. 
     
     ANA MUHALEFETTEN SERT ELEŞTİRİ 
     Bu arada, Şaron'un eski koalisyon ortağı, ana muhalefet partisi Şinui'nin lideri Yosef Tommy Lapid, parlamentoda yaptığı konuşmada iktidarı sert bir dille eleştirdi. Lapid, ''Şaron ve İşçi Partisi lideri Şimon Peres'e saygımız bir tarafa'' derken, iktidar partilerinin ülkeyi yönetmeye layık olmadığını öne sürdü. 
     ''Yol haritası''nın batağa saplandığını, İntifada'nın yeniden başladığını ve barış fırsatının zayıfladığını söyleyen Lapid, ekonomik büyümenin de engellendiğini, ülkede yoksulluğun giderek derinleştiğini belirtti. 
     Şaron hükümetindeki yeni bakan atamalarının parlamentoda bugün yapılması planlanan oylaması, Likud'un meclis grubundaki değerlendirmelerin ardından gelecek haftaya bırakılmıştı. 
     Ariel Şaron, Likud milletvekilleri Roni Bar-On'u Sanayi ve Ticaret, Ze'ev Boim'i de Göçmen Bakanı olarak atamış, Başbakan Yardımcısı Ehud Olmert de Maliye Bakanı Binyamin Netanyahu'nun 3 ay kadar önce istifasından bu yana vekaleten yürüttüğü maliye bakanlığı'na atanmıştı. 
     
</TEXT>
</DOC>
