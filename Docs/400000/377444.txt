<DOC>
<DOCNO> 377444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/spo05.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Saatli bomba 
</HEADLINE>
<TEXT>


Federasyonun, kulüplerden gizli aldığı ve Digitürk ile 2004'te yapılan ilk anlaşmaya dönülmesi yolundaki kararının yürürlüğü girmesi halinde, gelirleri azalacak Anadolu kulüpleri, olağanüstü genel kurul isteyecek 

ÖZEL HABER CEMAL ERSEN 


Naklen yayın krizini çözebilmek için Digitürk ile devam eden sözleşmeyi 2 yıl daha uzatan ve bu anlaşma karşılığı elde edilen parayı kulüplere dağıtarak gelirlerinde artış sağlayacağını açıklayan Futbol Federasyonu'nun Rekabet Kurulu'ndan "ret yanıtı" çıkması halinde eski sözleşme hükümlerine dönülmesi yolunda yönetim kurulu kararı bulunduğu ortaya çıktı. 
Federasyonun 22 Temmuz 2005'te aldığı ancak Süper Lig kulüplerinden "sır gibi" gizlenen kararına göre, Rekabet Kurulu sözleşmenin 2 yıl daha uzatılmasını eşitlik ilkesine karşı bulur ve başvuruyu kabul etmezse, Digitürk ile 2004'te imzalanan ilk anlaşmaya geri dönüleceği belirlendi. 
Temmuzda yapılan genel kurulda, yayın kriterlerinin yeniden belirlenmesi ve adil dağıtım yapılması için önerge veren 14 Anadolu kulübünün eski sisteme dönülmesi durumunda Futbol Federasyonu Genel Kurulu'nu olağanüstü toplantıya davet edeceği, Kulüpler Birliği Vakfı'nın da bu girişime öncülük edeceği kaydedildi. 

Puan paraları büyüklere 
Federasyon Başkanı Dr.Levent Bıçakcı tarafından "devrim" sloganıyla açıklanan yeni yayın kriterleri içindeki "dengeleme fonunun", dört büyük kulübün gelirlerinin garanti edilmesi için kullanılacağı saptandı. Bu arada gelirlerin belirlenen garanti tavanından yüksek olması halinde haklarından feragat edecek Fenerbahçe, Beşiktaş ve Galatasaray'a ekstradan 1'er trilyon, Trabzonspor'a ise 750 milyar lira para verildiği belirlendi.Bu fona ayrıca havuz toplam büyüklüğünün 3'ü ve gerekirse federasyonun 2'lik organizasyon payının da aktarılacağı öğrenildi. 
Performansa göre dağıtımı esas alınacak 918 puandan beraberlik dolayısıyla kulüplere gitmeyecek para da, 4 büyük kulübün gelirlerinin garanti edildiği dengeleme havuzuna aktarılacak. Geçmiş yıllara oranla hiçbir gelir kaybı olmayan, aksine Galatasaray, Fenerbahçe ve Beşiktaş'ın 19.5'ar trilyon, Trabzonspor'un ise 15.5 trilyon lirasını garanti eden sistem açık verdiği takdirde, beraberlik puan paraları da bu kulüpler için kullanılacak. 

4 kulübe 15.8 trilyon 
Yayın sözleşmesinin iki yıl daha uzatılacağını hesaplayan ve kulüplere üç aylık dağılımı yeni bütçe üzerinden yapan federasyonun 35.209 trilyonluk pastadan dört büyük kulübe 15.8 trilyon verdiği, diğer 13 kulübünün ise 465.738'er milyar lira aldığı, Samsunspor'un 611.470 milyarlık payının temlikler ve borçlar nedeniyle bekletildiği belirlendi. 
Rekabet Kurulu'nun yayın sözleşmesinin iki yıl uzatılması başvurusunun kabul etmesi için Futbol Federasyonu Başkanvekili Hasan Doğan'ın hükümetle yakın ilişkilerini devreye soktuğu iddia edildi. Kurulun önümüzdeki hafta içinde görüşeceği uzatma talebini geri çevirmesi durumunda Kulüpler Birliği Vakfı'nın olağanüstü genel kurul çağrısı yapmaya hazırlandığı vurgulandı. 
Federasyonun 22 Temmuz 2005 tarihli yönetim toplantısında alınan kararlardan Süper Lig kulüplerinin haberdar edilmemesine tepki gösteren Vakfın, eski dağıtım kriterlerini kabul etmeyeceği ifade edilirken, federasyonun halen uygulanan sistemin devamı için yeni kaynaklar bulmaya yöneleceği, ancak 20 milyon dolarlık bu mali tablonun büyük sıkıntı yaratacağı bildirildi. 


</TEXT>
</DOC>
