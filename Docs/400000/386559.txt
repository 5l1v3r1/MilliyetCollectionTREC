<DOC>
<DOCNO> 386559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo09.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tebrikler Ersun Yanal 
</HEADLINE>
<TEXT>


VOLKAN KARSAN 


Ne o şaşırdınız mı Ne demişti, Fatih Terim işe başlarken "Başarının sevabı eski teknik yönetime, günahı bana"... Ya da mealen bunun gibi sözler... Madem Almanya biletinin ucundan tuttuk, o zaman sevabı Ersun Yanal'ın olsun Üstelik helal de olsun... Çünkü o olmasaydı nasıl Fatih Terim'li günlere kavuşurduk... 
Ergun Gürsoy'un fırtına koparan sözleri ve tepkiler uzun süre gündemde kalacak herhalde... Ancak, bu Karadeniz esintili çıkışın faydası da olmadı değil hani... Önce herkes öğrendi ki Gürsoy'un başkanlık gibi bir beklentisi yok .. Bir de epeydir hafızalarda tozlanan gerçekler ortaya çıktı. Türk futbolunda Galatasaray'dan daha büyük olmak için üç kriter var Avrupa'da bir değil iki kupa kazanacaksın. Üst üste beş kez lig şampiyonu olacaksın... 15 kez de Türkiye Kupası'nı alacaksın. Basketbol ve voleybolu katarsak, başarıdan söz etmek için birilerinin daha 50 yıl çaba göstermesi gerekir. Yoksa statla, formayla olsan olsan ya inşaat ya da tekstil kralı olursun. Müteahhitlikten ileri gidemezsin... 
Dönelim milli takıma... Arnavutluk'tan Almanya umudunu pekiştiren milliler için az daha içlerinde hiç Galatasaraylı yoktu diyecektik. İki dakikalık Necati buna izin vermedi. Peki, Ay-Yıldıza layık hiç mi aslan yok Var ama herkes sakat... Hele hele, Hasan Şaş milli idmanda sakatlandı. Tam talihsizlik... Hem de yükseliş döneminin ortasında... Kimi Hasan Şaş'ın son dönemdeki hırsını, yıldızın transfer burcuna girmesine, kimi taze babalığına bağlıyor... Ne olursa olsun Galatasaray kazanıyor, bir de hakemlere kötü kötü bakmasa... 



</TEXT>
</DOC>
