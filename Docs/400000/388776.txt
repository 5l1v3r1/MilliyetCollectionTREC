<DOC>
<DOCNO> 388776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun14.html </URL>
<DATE> 2005/10/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Afganistan'da çatışma 8 polis ve 4 Taliban militanı öldü... 
</HEADLINE>
<TEXT>

     Afganistan'da Afgan polisiyle Taliban militanları arasında çıkan çatışmada, 8 polis ve 4 Taliban militanı öldü. 
     Güneydeki Helmand eyaleti yetkilisi Gulam Muhiddin, yaptığı açıklamada, dün akşam geç saatlerde eyaletin dağlık bölgesinde kayalar arkasına gizlenen Taliban militanlarının polisleri pusuya düşürdüğünü söyledi. 
     Muhiddin, iki saat süren çatışmada 8 polis ve 4 militanın öldüğünü belirtti. 
     Öte yandan ülkenin doğusundaki Host bölgesinde bir bombanın infilak etmesi sonucu bir Afgan gazeteci öldü, 3 kişi yaralandı. 
     Bir Afgan yetkili, adının Mayvand olduğu belirlenen gazetecinin ''Da Solah Pigham'' Barış Mesajı radyosunda görev yaptığını belirtti. 
     Bombanın askeri bir araç yakınında infilak ettiği, bu sırada gazetecinin yoldan geçmekte olduğu ifade edildi. 
     Yaralananlar arasında, Taliban karşıtı bir komutanın oğlu da bulunuyor. 
     
</TEXT>
</DOC>
