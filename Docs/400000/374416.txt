<DOC>
<DOCNO> 374416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy18.html </URL>
<DATE> 2005/08/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Beki "Başbakan bireysel silahlanma ve sonuçlarını kaygı verici buluyor 
</HEADLINE>
<TEXT>

     Başbakanlık Sözcüsü Akif Beki, Başbakan Recep Tayyip Erdoğan’ın, "bireysel silahlanma ve sorumsuzluk örneklerinin ancak hukuki düzenlemeler ve asayiş önlemleri ile sosyo-kültürel ve eğitim düzeyi gibi çok yönlü bir yaklaşımla önlenebileceği inancında olduğunu" bildirdi. 
     Beki, yaptığı yazılı açıklamada, Başbakan Erdoğan’ın, bireysel silahlanmanın ulaştığı boyutlar ve sorumsuzluk örneklerinin yol açtığı trajik sonuçları kaygı verici bulduğunu ifade etti. 
     Başbakan’ın, özellikle son günlerde meydana gelen olayların çözümünün, ertelenemeyecek bir toplumsal meseleye dönüştüğünü üzüntüyle gördüğünü belirten Beki, açıklamada şunları kaydetti 
     "Buna karşılık kamuoyunda yükselen toplumsal duyarlılık ve sağduyuyu, bu sorunun aşılmasında önemli bir aşama olarak değerlendirmektedir. Başbakan, bireysel silahlanma ve sorumsuzluk örneklerinin ancak hukuki düzenlemeler ve asayiş önlemleri ile sosyo-kültürel ve eğitim düzeyi gibi çok yönlü bir yaklaşımla önlenebileceği inancındadır. Sorunun tek bir boyuta indirgenemeyeceği gerçeğinden hareketle Başbakan, ilgili birimlere öncelikle durumun tespiti ve çözüm önerilerinin geliştirilmesi için gerekli talimatları vermiştir. Bu çalışma olgunlaştığında kamuoyuyla paylaşılacaktır." 
     
</TEXT>
</DOC>
