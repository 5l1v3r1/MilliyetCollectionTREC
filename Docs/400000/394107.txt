<DOC>
<DOCNO> 394107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy02.html </URL>
<DATE> 2005/11/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Şemdinli için Erdoğan da devrede 
</HEADLINE>
<TEXT>

     ABDULLAH KARAKUŞ Ankara 

Başbakan Recep Tayyip Erdoğan, Şemdinli'de yaşanan olaylarla ilgili olarak AKP Hakkari milletvekillerinden bilgi aldı. AKP'lilerin "Sorumluların resmi görevliler olduğu söyleniyor" sözleri üzerine Erdoğan "Sağduyulu olun, olayı takip ediyoruz. Sorumluları bulacağız" dedi. 
     Hakkari milletvekilleri Mustafa Zeydan ve Fehmi Öztunç'la AKP Genel Merkezi'nde görüşen Erdoğan, iki milletvekilinin bölgeye gitmesini istedi. Milletvekillerinin, olayların sorumlularının resmi görevliler olduğuna yönelik duyumlar geldiğini söylemesi üzerine Erdoğan "Araştırmak için müfettiş görevlendirdim. Olayı başından beri yakından takip ediyorum. Siz de böyle konuşmayın. Olaylara tek taraflı bakılmamalı. İncelemeler tamamlansın,gerekeni yaparız" ifadesini kullandı. 
     Olayın provokasyon olabileceği, ancak net bir bilgi alınamadığını dile getiren milletvekilleri, vatandaşı sakinleştirmek gerektiği uyarısında bulundu. Erdoğan da bu bilgileri, daha sonra Çankaya Köşkü'ndeki görüşmede Cumhurbaşkanı Ahmet Necdet Sezer'e aktardı. Erdoğan ayrıca Adalet Bakanı Cemil Çiçek ve İçişleri Bakanı Abdülkadir Aksu'ya talimat verdi. 
     Zeydan ve Öztunç ise, olayla ilgili bilgi verdikleri Milli Savunma Bakanı Vecdi Gönül ve Çiçek'e "yargının baskı altında kalmadan işlemesini bekliyoruz" dedi. 
     Başbakanlık Sözcüsü Akif Beki de, Erdoğan'ın Çiçek ve Aksu'ya gerekli talimatları verdiğini açıkladı. 
     Milliyet'in sorularını yanıtlayan Öztunç, olayların ardında resmi görevlilerin olduğu söylentilerini dile getirdi. Öztunç "Gerekli incelemeler yapılıyor, her şey daha netleşmedi. Başbakanımızla tekrar görüşeceğiz. Bölgeye gitmeyi planlıyoruz" diye konuştu. 
     CHP de, Genel Başkan Yardımcısı Cevdet Selvi başkanlığındaki bir heyeti bugün Şemdinli'ye göndermeyi kararlaştırdı. 
     
</TEXT>
</DOC>
