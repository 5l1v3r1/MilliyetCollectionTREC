<DOC>
<DOCNO> 375658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/yasam/ayas.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu, New Orleans'ı geri alma savaşında 
</HEADLINE>
<TEXT>


Katrina'nın yerle bir ettiği şehirde mahsur kalan felaketzedeler güvenli bölgelere nakledildi. On binlerce askerin şimdiki hedefi ise kenti yağmacı çetelerden 'geri almak' Bu da başarılırsa bir zamanların 'festivaller şehri' 9 ayda kendine gelebilecek 

DIŞ HABERLER SERVİSİ 

Katrina Kasırgası'nın yerle bir edip sular altında bıraktığı ABD'nin New Orleans kentinde mahsur kalan felaketzedeler, ülke topraklarındaki en büyük kurtarma operasyonuyla güvenli bölgelere nakledildi. Günlerdir binlerce New Orleanslıya ev sahipliği yapan stadyum Superdome ve Konferans Merkezi tamamen boşaltıldı. 

Afetzedelere ateş açıldı 
Stadyumdan tahliye sırasında silahlı bir kişi, otobüslere binen afetzedelerin üzerine ateş açtı. İnsanlar kendilerini korumak için yerlere attı ölen ya da yaralanan olmadı. 
Yetkililer, stadyum ve Kongre Merkezi'ndekiler hariç şu ana kadar 42 bin kişinin New Orleans'tan tahliye edildiğini açıkladı. 

En az 2 yıl evsizler 
İngiliz The Independent gazetesi de, ABD'li yetkililerin, New Orleans'ın en az 9 ay 'hayalet kent' görünümünde olacağı, halkın en az 2 yıl evlerine yerleşemeyeceği yani 'evsiz' statüsünde olacağı görüşünü nakletti. 

General Somali gibi 
Louisiana Ulusal Muhafızlar Görev Gücü Komutanı Tuğgeneral Gary Jones, New Orleans'ı kanunsuzluğun hüküm sürdüğü görüntüsüyle Somali'ye benzetti. Jones, "Dışarı çıkıp bu kenti geri alacağız. Bu, kenti kontrol altına almak için yürütülen muharebe tarzı bir operasyon olacak" dedi. 
82. Hava İndirme Tümeni'nin de gelişiyle kentteki asker sayısı 50 bini aştı. Dün kent sokaklarının h kimi askerlerdi. Kesin ölü sayısı henüz açıklanmamışken sokaklarda çürümeye başlayan ceset de dikkat çekiyordu. 

Bush'un en büyük sınavı 
Kasırga, ABD Başkanı George W. Bush' un kriz yönetimi yeteneğini ölçmede de bir kıstas oldu. Mağdurlara yardımda yavaş kaldığı yönünde eleştirilen Bush, geç de olsa bölgeye gitmekle kalmayıp halkı her şeyin hükümetin kontrolünde olduğuna inandırmak için sık sık açıklama yaptı. 
Bush, dün de bölgeye 7 binden fazla ek asker gönderildiğini söyledi. 
Bush, dün de ABD'lileri kan ve para bağışı yapmaya çağırdı. Bush, facianın ardından yaraların sarılmasına yardım etmek isteyenlerin, Kızılhaç'a nakit para bağışında bulunmalarını istedi. ABD'de başlatılan yardım kampanyasında toplanan bağışların miktarının 350 milyon dolara yaklaştığı bildirildi. 

Kuveyt'ten petrol 
ABD'ye 500 milyon dolarlık petrol ürünü yardımı göndereceklerini açıklayan Kuveyt Enerji Bakanı Şeyh Ahmed Fahd El Ahmed El Sabah, "Böylece kötü zamanda yanımızda olan dostlarımıza ve müttefiklerimize minnettar olduğumuzu gösterme fırsatı bulacağız" dedi. 

Afganistan'dan yardım 
ABD'ye yardım etmek isteyen ülkelerin sayısı her geçen gün artıyor. Katar 100 milyon dolar, Çin de 5 milyon dolar yardım yapma kararı aldı. Afganistan hükümeti de ABD'ye 100 bin dolar yardım teklifinde bulundu. 

Zerkavi memnun oldu 
İslamcı internet siteleri, kasırgayı "Allah'ın askeri" diye tanımladı. Irak'taki terörist El Kaide oluşumunun lideri Ebu Musab Zerkavi de, "İnançsızlık köprüsünün başı ABD' nin tahribinden dolayı tebrikler. Bu ABD'nin çöküşünün başlangıcı" açıklamasını yaptı. 

Yeni kasırga korkusu 
ABD'nin Meksika Körfezi kıyılarının, bu yıl bitmeden başka kasırgalara da hedef olabileceği bildirildi. 

Esad'dan geçmiş olsun 
Suriye Devlet Başkanı Baar Esad, Katrina kasırgası nedeniyle dün Başkan Bush'a geçmiş olsun mesajı gönderdi. Esad, mesajında ABD'nin felaket nedeniyle yaşadığı acıyı paylaştığını belirtti. 

Moore'dan açık mektup 
Irak Savaşı'nın keskin muhalifi ve 'Fahrenheit 9 11' belgeselinin yapımcısı Michael Moore da, Bush'a bir açık mektup göndererek, "Sayın Bay Bush, tüm helikopterlerimizin nerede olduğuna dair bir fikriniz var mı " dedi. 
Moore, ulusal muhafızların, askeri araç ve helikopterlerin Irak'ta olmasından dolayı afetzedelere yardım ulaştırılamadığını belirtti. 

Festivaller şehri hayalet kent oldu 

Caz müziği ve Mardi Gras gibi festivallerin merkezi New Orleans, eski siluetinden çok şey yitirdi. Kentten 42 bini aşkın kişinin tahliye edildiği, 70 bin kişinin de tahliye edilebileceği açıklandı. Kongre Merkezi'nden çıkanlar ise tahliyeye rağmen çok da mutlu görünmüyordu. 


</TEXT>
</DOC>
