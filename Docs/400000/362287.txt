<DOC>
<DOCNO> 362287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kanatlandı 2-1 
</HEADLINE>
<TEXT>


Beşiktaş, Almanya kampındaki ilk galibiyetine Sırbistan Karadağ Şampiyonu Partizan karşısında ulaştı. Ahmet Dursun ve Ali Tandoğan'ın sayılarıyla gülen Siyah Beyazlı ekip başarılı futbolu ile geçer not aldı 


Beşiktaş, Almanya'daki üçüncü hazırlık maçında Partizan'ı 2-1 yendi, ilk galibiyetini elde etti. 13. dakikada Murat'ın uzun pasında Veysel yükselip topu Ahmet Dursun'a indirdi, bu oyuncunun vuruşu ağlara gitti 1-0 
17'de Ahmet Dursun sağdan ceza sahasına girdi, topu Ali Tandoğan'ın koşu yoluna gönderdi. Ali'nin yerden düzgün vuruşu filelerle buluştu 2-0. 
34. dakikada kaleyi tam karşıdan gören Radoviç, düzgün ve sert bir vuruşla topu ağlara gönderdi 2-1 
36. dakikada Vukçeviç'in yaklaşık 25 metreden attığı sert şutu kaleci Murat çıkardı. 
60. dakikada Pancu, Miloviç'in darbesiyle kendini yerde buldu, ancak hakem penaltıyı es geçti. 
Bundan sonraki dakikalarda başka gol olmayınca, Kartal 2-1 ile sahadan başı dik ayrıldı. 

Maçın karnesi 
HAKEMLER Günther Perl, Robert Hartman, Stefan Schlott 
BEŞİKTAŞ Murat 7 - Gökhan 6 , Koray 7 , İbrahim Toraman 6 - Ali Tandoğan 7 Güven Dk. Dk.62 6 , Ali Güneş 6 Mustafa Dk.70 6 , Tayfur 7 , Adem 7 , Ahmed Hassan 6 Okan Dk.62 6 - Ahmet Dursun 7 Pancu Dk.46 6 , Veysel 6 Youla Dk.72 6 
PARTİZAN Kralj 4 Pantiç Dk.69 5 - Miloviç 4 Ermoviç Dk.70 4 , Mirkoviç 4 Dijordjeviç Dk. 70 4 , Lomiç 4 Granbisjeck Dk. 70 4 - Radoviç 7 , Brnoviç 6 , Vukçeviç 6 Baboviç Dk 70 4 , Rniç 5 Boya Dk. 70 4 - Radonjiç 4 Bajiç Dk. 79 4 - Odita 5 Tomiç Dk.69 4 , Nadj 4 
GOLLER Ahmet Dursun Dk.13 , Ali Tandoğan Dk.17 , Radoviç Dk. 34 
SARI KART Tayfur, Koray, Bajiç 

Fulya'da mutlu final 

Beşiktaş Yönetimi, dün tarihi bir toplantı yaptı, Fulya projesinin yapımını Aşçıoğlu İnşaat'a verdi. İnşaat bitiminde projenin yüzde 26'sı firmanın, kalan kısmı Siyah-Beyazlılar'ın olacak 

Beşiktaş Yönetimi, Fulya projesini Aşçıoğlu İnşaat ile birlikte yapma kararı aldı. Siyah - Beyazlılar dün tam kadro biraraya gelerek öneride bulunan beş firmanın tekliflerini değerlendirdi. 
Asbaşkan ve Futbol Şube Sorumlusu Kıvanç Oktay dışındaki diğer yöneticilerin katılımıyla yapılan toplantıdaki karara göre, Aşçıoğlu, inşaatın yüzde 26'sını alacak, Beşiktaş'a ise yüzde 74'lük kısım kalacak. "Süleyman Seba" olarak adlandırılacak projeyi inşaa edecek firmanın ayrıca kulübe 7 milyon dolar nakit vereceği ifade edildi. 
Yapılacak anlaşmaya göre ikamet edilecek kısım firmanın, market, hastane ve ofis olarak kullanılacak bölümlerin ise kulübün olacak. 
Fulya projesi için toplam 17 firmanın teklif getirdiği, en ciddi öneride bulunan üçünün ise finale kaldığı ifade edildi. Bunlar arasında da bir değerlendirme yapan Siyah - Beyazlı yönetim, işin Aşçıoğlu İnşaat'a verilmesi kararını aldı. 

Camdan adam 

İstanbulspor'dan Beşiktaş'a gelen Güven Kocabal'ın kırılmadık kemiği kalmamış. Başarılı futbolcu, "3-4 kez ayağım, 4-5 kez kolum, elmacık kemiğim, burnum, hatta omirilik kemiğim bile kırıldı" diye konuştu 

ÖZEL RÖPORTAJ ORHAN YILDIRIM 


9yaşında İstanbulspor'a geldi, hep Sarı - Siyahlı forma altında mücadele etti. Son beş sezonda hep büyük takımların transfer listesine girdi, ama sakatlıkları hep başına dert oldu. 
"Futbol da benim kadar sakatlık geçiren biri yoktur" iddiasında bulunan Güven'e çevresi "Cam Adam" lakabını takmış. Çünkü kendi ifadesiyle, 3-4 kez ayağı, 4-5 kez kolu, elmacık kemiği, burnu, hatta omirilik kemiği bile kırılmış. Başarılı futbolcu, "Allah'a şükür şimdi hiçbir sorun yok. Sakatlıklar yüzünden futboldan ayrı kaldığım süreyi varın siz hesaplayın. Kırıklarda en az 5-6 ay sahalardan ayrı kalınıyor. Bir de aksilik bu sakatlıkların hep ligin son haftalarına denk gelmesi oldu. Bu nedenle transferlerim genelde yarım kaldı" diye konuştu. 

Dört dörtlük futbolcu 
Trabzon Sürmeneli olduğu için sezon başında Bordo - Mavililer ile görüştüğünü de söyleyen Güven, "Tek kuruş para konuşmadan evet dedim. Daha sonra Şenol Güneş'in açıklamaları yüzünden sorun çıktı. Ancak Şenol hocayla görüştüm ve yanlış anlaşılma olduğunu söyledi. Tam bu arada Beşiktaş devreye girdi. Gençlere daha çok değer verildiği için Kartal'ı tercih ettim. Ama İstanbulspor'dan ayrılmak, evimden ayrılıyor gibi zor oldu" dedi. 
Bir orta saha oyuncusu olarak farklı yapıya sahip olduğunu belirten Güven Kocabal, şu yorumu yaptı "Kendimi kimseye benzetemiyorum. Her şeyden biraz var bende. Her iki ayağımla topa vurarım, çok koşarım, defansif ve ofansif oynarım. Ne de olsa Trabzonluyum yani inatçı ve hırslı. Asla kaybetmeye tahammülüm yok. Futbol içinde ne kadar özellik varsa hepsinden bende bir kısım var." 

Güven duygusu 
Güven kendine de oldukça güveniyor ve adeta arkadaşlarına forma için meydan okuyor "Şimdi belki Güven de kim diye kafalarda soru işaretleri olmuş olabilir. Ama benim öyle bir sıkıntım yok. Yeter ki sakatlık olmasın bu takımda banko oynarım. Kapasite olarak kendimi ilk onbirde forma giyecek düzeyde buluyorum." 
Beşiktaş'ta futbol oynamasının kendisinde büyük heyecan yarattığını da vurgulayan Güven Kocabal, "İstanbulspor da köklü bir camiaydı. Ancak boş tribünlere oynuyorduk. Şimdi Beşiktaş'a geldim, en organize seyirci önünde oynayacağım. İmza atarken heyecandan ayaklarım titredi. Buraya gelmeden öne sabahlara kadar uykusuz kaldım. Ancak gelince boş yere heyecan yaptığımı anladım. Çok güzel ve rahat bir ortam var. Yabancılık çekmedim." 
Siyah - Beyazlı futbolcu, en büyük hobisinin, hatta hastalığının güvercin beslemek olduğunu ifade ederken, boş zamanlarını ailesiyle geçirdiğini belirtti. 

Sabah çalıştılar 

Kartal, Partizan ile akşam yaptığı karşılaşma öncesinde dün sabah hafif bir ter atma idmanı yaptı. Çalışmanın ardından teknik heyet kendi arasında maç yaptı. 
Takımdaki tek sorunun Tümer, İbrahim Akın ve Kürşat'ın sakatlıkları olarak gösterilirken, İbrahim Akın otelde özel egzersiz yaptı. Diğer iki sakat oyuncu ise takımdan ayrı olarak koştu. 

Youla'dan özeleştiri 

Teknik Direktör Rıza Çalımbay'ın forvette en fazla güvendiği isimler arasında yer alan Youla, özeleştiri yaptı, henüz hazır olmadığını söyledi. Kampa geç katıldığı için kapasitesinin altında bulunduğunu ifade eden Siyah - Beyazlı oyuncu, "Daha çok fizik gücü ve dayanıklılığa bağımlı futbol oynuyorum. Şu an yüzde 50 kapasiteye yeni ulaştım. Bu açığı maçların başlamasına üç hafta kala kapatıp, sezona sorunsuz ve hazır başlamak istiyorum" dedi. 
Hollandalı ünlü yıldız Ruud Gullit'e benzetilen Youla'ya arkadaşları "Ruud" lakabı taktı. İlk kez Kaptan Tayfur tarafından "Ruud" olarak çağırılan Gineli oyuncu, bundan hoşnut olduğunu belirtirken, "Ama benim stilim çok farklı. Taraftar da bu ismi benimserse mutluluğum daha da artar" diye konuştu. 


</TEXT>
</DOC>
