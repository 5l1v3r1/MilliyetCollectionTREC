<DOC>
<DOCNO> 372810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy04.html </URL>
<DATE> 2005/08/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan 'beşik ölümü' uyarısı 
</HEADLINE>
<TEXT>

     Sağlık Bakanlığı, halk arasında beşik ölümü olarak da bilinen "Ani Bebek Ölümü Sendromu" ABÖS konusunda aileleri uyardı. 
     Sağlık Bakanlığı’ndan yapılan açıklamada, ABÖS’nin sağlık sorunu olmayan bir bebeğin nedeni açıklanamayan ölümü olarak tanımlandı ve bebeklere yapılan otopsiyi de içeren tüm incelemelerde ölüm nedeninin saptanamadığı belirtildi. 
     ABÖS’nin, gelişmiş ülkelerde 1-12 aylık bebeklerde en sık görülen ölüm sendromu olduğu kaydedilen açıklamada, ABÖS’nin yüzde 95’inin bebeklerin ilk 6 ayında ve çoğunlukla 2-4 ay arasındaki bebeklerde görüldüğüne dikkat çekildi. 
     Annenin hamilelik döneminide sigara içmesinin ABÖS riskini 4 kat artırdığı vurgulanan açıklamada, hastalığın erkek 
     bebeklerde daha sık görüldüğü kaydedildi. 
     
     BEBEKLERİ YÜZ ÜSTÜ YATIRMAYIN 
     1-12 aylık ve özellikle 1-6 aylık bebeklerin kesinlikle 
     yüzüstü yatırılmaması gerektiği vurgulanan açıklamada, bebeklerin yan yatış pozisyonunun da dönme ihtimali nedeniyle uygun olmadığı belirtildi. Açıklamada, bebeklerin yumuşak yatak, yastık, yorgan veya hayvan postu gibi yüzeylere yatırılmaması gerektiği belirtilerek, bebeklerin ağzında emzik ya da biberonla uyumaması gerektiği vurgulandı. Bebeklerin çok kalın giydirilmesinin ve kundaklanmasının ABÖS risk faktörleri arasında yer aldığı belirtilen açıklamada, bebeklerin ilk 6 ay mutlaka anne sütü ile beslenmesi gerektiği de hatırlatıldı. Annenin ilk gebelik yaşının 20 yaşının altında gerçekleşmesinin ABÖS açısından önemli bir risk olduğu kaydedilen açıklamada, annenin gebelik dönemleri arasında kısa aralıkların olmasının da risk oluşturduğuna dikkat çekildi. 
     
</TEXT>
</DOC>
