<DOC>
<DOCNO> 353566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo05.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çekirgeye izin yok' 
</HEADLINE>
<TEXT>


Genç millliler Dünya Şampiyonası'nda çarşamba günü karşılaşacakları İspanya'yı gözlerine kestirdiler. Ay - Yıldızlılar, Avrupa'da iki kez uzatma dakikalarında yenildikleri Boğa'yı üçüncü buluşmada devirmeyi planlıyor 

MEHMET DEMİRKOL 


Dünya 20 Yaşaltı Gençler Futbol Şampiyonası'nda İspanya ile eşleşen Milli Takımımız, Hollanda'daki 5. kamp merkezi Emmen'e yerleşti. Ukrayna maçı sonrası cumartesi gününü izinli geçiren ve Hollanda'nın çeşitli kentlerine dağılan milli futbolcular, otellerdeki konaklama sıkıntısı nedeniyle, Emmen'de iki ayrı otelde kalacaklar. 

Yakından tanıyorlar 
Genç milli oyuncular, 19 Yaşaltı Avrupa Şampiyonası'nda iki kez karşılaşıp, iki kez uzatmada yedikleri gollerle yenildikleri İspanya'dan rövanşı almayı planlıyorlar. Hollanda'daki turnuvanın en iyi takımı olarak gösterilen Boğa gibi tehlikeli bir rakibe rağmen futbolcular, "Bu kez yeneceğiz" mesajını yolluyorlar. Arsenal'li Fabregas, Espanyol'lu Jona, Lorente ve Juanfran'ın forma giydiği İspanya'yı yakından tanıyan genç oyuncular, iyi futbolu hedeflediklerini söylüyorlar. 

'Biz de iyiyiz' 
Teknik Direktör Şenol Ustaömer ise öncelikle bu maçı düşündüklerini belirtti, "Mutlaka kazanıp, yolumuza devam etmek istiyoruz. Rakibimiz çok iyi. Ama biz de iyi olduğumuzu kanıtlamak zorundayız" dedi. 

Yıldızlara yakın takip 

İspanyol basını Sezer Öztürk'le yakından ilgilenmeye başladı. Marca'nın röportaj yaptığı genç oyuncumuzu, Beşiktaş ve Fenerbahçe de yakın takibe aldı. Ay - Yıldızlı ekipte yer alan Olcan Adın da dikkat çekerken, sadece ilk maçta şans bulan Trabzonsporlu 18 yaşındaki Ergin Keleş Hollanda'nın PSV Eindhoven takımı tarafından listeye alındı. 

Üniversite heyecanı 

Genç milli futbolcular, turnuva heyecanının yanı sıra dün de üniversite sınavında ter döktüler. Ay - Yıldızlı kadroda yer alan 7 futbolcu, Türkiye'den gelen iki öğretmenin eşliğinde ÖSS'ye girdiler. Oyuncularımız sınav sonunda zorlandıklarını belirtirlerken, birçoğunun spor akademisinde okumayı düşündüğü de ortaya çıktı. 


</TEXT>
</DOC>
