<DOC>
<DOCNO> 392274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/agun.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat edinmede talep kız çocuklara 
</HEADLINE>
<TEXT>


Türkiye'de yılda 450 - 500 çocuk evlat ediniliyor. Ancak ailelerin yüzde 90'ı yaşını doldurmamış kız çocuklarını tercih ediyor. İstanbul'daki yurtlarda personel ve kapasite yetersizliği var 

Bu çocuklar sizi bekliyor - 2 ÜMRAN AVCI 

Kimsesiz veya bakıma muhtaç 15 bin çocuk Sosyal Hizmetler ve Çocuk Esirgeme Kurumu'na bağlı yuvalarda geleceğe hazırlanıyor. Yılda ortalama 450 - 500 arası çocuk evlat ediniliyor. Ancak ailelerin yüzde 90'ının tercihi yaşını doldurmamış kız çocukları oluyor. 
SHÇEK verilerine göre, son 5 yılda 2204 çocuk terk edildi. Yine aynı yıllarda 2328 çocuk evlat edinildi. 2005 itibariyle halen SHÇEK'e bağlı çocuk yuvalarında 0-12 yaş arasındaki 9935 çocuk koruma altında. 
Araştırmalara göre, çocukların en çok İstanbul, İzmir, Ankara ve Adana'da terk ediliyor. Ancak sosyo ekonomik düzeyi düşük olduğu halde son 5 yılda Tunceli, Bitlis, Karaman gibi 11 ilde hiç çocuk terk edilmedi. Aydın ve Amasya'da da yalnızca birer çocuk sokağa bırakıldı. 

500 aile sırada 
Evlat edinmede kız çocuk ve 0-1 yaş talebi, İstanbul için de geçerli. 2005'in ilk 10 ayında 100 kişi evlat edinmek için müracaat etti ve 67 bebek evlatlık verildi. Sırada bekleyen 500 aile olduğunu söyleyen SHÇEK İstanbul İl Müdürü Tahsin Kırtman, "Bize hergün evlat edinmeye uygun bir bebek gelmiyor ki biz onu verelim de sıra azalsın" dedi. 
Bakacak durumu olmayan ailelerin çocuklarını "bir süre için" getirdiğini söyleyen Kırtman, 
"Bakımdaki kaliteyi, hizmeti gördüklerinde, kendilerine dışarıda rahat bir yaşam sürmeyi tercih ettiklerinden çocuğu daha sonra almıyorlar. Ancak çocuklarını bırakırken evlatlık vermeye uygun olarak teslim etmiyorlar. Öyle aileleler var ki 7 çocuğuna da biz bakıyoruz" diye konuştu. 
Yuvadaki 1 çocuğun aylık maliyetinin 900 ile 1000 YTL arasında değiştiğini anlatan Kırtman, son 7-8 yılda İstanbul'da çocuk terklerinde yüzde 50 artış olduğunu söyledi. Kırtman, "Bunun nüfusun büyümesiyle de, insanların ekonomik durumlarının kötüleşmesiyle de, moral değerlerin ekonomik istikrarsızlığa paralel olarak zayıflamasıyla da ilgisi var" diye konuştu. 

Yurtlar yetersiz 
İstanbul'daki yurt ve yuvalarda en büyük sorunu personel yetersizliği ve fiziksel mekan yoksunluğu oluşturuyor. 
İstanbul'daki yetiştirme yurtlarında kapasitenin 1.5 kat fazlası çocuk kalıyor. Kırtman bir kız, bir erkek yurduna ihtiyaçlar duyduklarını belirtiyor. 
Proje ürettiklerini ancak bürokrasi nedeniyle yol alamadıklarını ifade eden Kırtman, şunları kaydetti 
"Örneğin Kasımpaşa Çocuk Yuvası. Projesini Bayındırlık İl Müdürlüğü'nden 6-7 aydan beri çıkaramadık. Devlet devlete ciddi anlamda bürokrasi uyguluyor." 

Yuvalarda yer kalmadı 

0-6 yaş 
Bahçelievler 350 kapasiteli. Çocuk sayısı 467. Personel sayısı 167 
3-6 yaş 
Göztepe 96 kapasiteli. Çocuk sayısı 51, bu sayı Malatya'dan geçen çocuklarla 84'e ulaştı. Personel sayısı 42 
7-12 yaş 
Fatih Geleceğimizin Çocukları Vakfı 30 kapasiteli. Çocuk sayısı 32. 12 personel 
Eyüpı 60 kapasiteli. Çocuk sayısı 62. Personel sayısı 25 
Emrullah Turanlı Kartal 80 kapasitelili. Çocuk sayısı 126. Personel sayısı 33 
Küçükyalı 200 kapasiteli. Çocuk sayısı 160. Personel sayısı 56 
Üsküdar 48 kapasiteli. Çocuk sayısı 62 
Yakacık 80 kapasiteli. Çocuk sayısı 114. Personel sayısı 37 
Şeyh Zayed 175 kapasiteli. Bakılan çocuk 200 sayısı. Personel sayısı 59 
Okmeydanı'ndaki Kasımpaşa Çocuk Yuvası 50 kapasiteli. Bakılan çocuk sayısı 62. Personel sayısı 23 
Bolluca Çocuk Köyü 119 kapasiteli. 125 çocuk kalıyor. 

BİTTİ 



</TEXT>
</DOC>
