<DOC>
<DOCNO> 354068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo17.html </URL>
<DATE> 2005/06/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Anadolu kulüpleri "Havuz" için boykotta kararlı... 
</HEADLINE>
<TEXT>

     Kulüpler Birliği Genel Sekreteri Yunus Egemenoğlu, Futbol Federasyonu Genel Kurulu'nda havuz gelirlerinin dağılımıyla ilgili alınan kararın bağlayıcı olduğuna ilişkin İstanbul Üniversitesi Hukuk Fakültesi'nden hukuki mütalaa alındığını söyledi. 
     Egemenoğlu, AA muhabirine yaptığı açıklamada, Futbol Federasyonu Yönetim Kurulu'nun, genel kurulca alınan kararı hukukun gereği olarak uygulaması gerektiğini, havuz gelirlerinin adil dağıtımı konusundaki taleplerin dikkate alınmaması durumunda, Kulüpler Birliği'ndeki 14 kulübün aldığı ''boykot'' kararının uygulanacağını, tüm kulüplerin bunda kararlı olduğunu kaydetti. 
     Havuz gelirlerinin adil dağıtılmasının, Türk futbolunu ileriye taşıyacağını, Türk takımlarının Avrupa kupalarında başarısını da artıracağını anlatan Egemenoğlu, şunları söyledi 
     ''Türkiye'de 47 yıllık lig tarihinde sadece 4 takım şampiyon olmuş. Avrupa'da ise İngiltere'de 23, İtalya'da 16, İspanya'da 10 ve Almanya'da 31 takım şampiyonluk sevinci yaşamış. Bu ülkelerin takımlarının Avrupa kupalarında yakaladığı başarılar da ortada. Bunun nedenlerinin araştırılması ve Türkiye'de havuz gelirlerinin dağıtılmasındaki adaletsizliğin giderilmesi lazım. 
     Futbol Federasyonu Genel Kurulu'nda havuz gelirlerinin dağılımıyla ilgili alınan kararın bağlayıcı olduğuna ilişkin İstanbul Üniversitesi Hukuk Fakültesi'nden hukuki mütalaa alındı. Bu hukuki mütalaa ile Futbol Federasyonu Yönetim Kurulu'nun bu kararı uygulamasının ne derece yasal olduğu ortaya çıkmıştır.'' 
     
</TEXT>
</DOC>
