<DOC>
<DOCNO> 359503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko03.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Süzer'e 15 yıl hapis isteniyor 
</HEADLINE>
<TEXT>


Kentbank'ın eski Yönetim Kurulu Başkanı Mustafa Süzer ve 14 eski Kentbank yöneticisi hakkında 'zimmet' ve 'zimmet suçuna iştirak' gerekçesiyle 7.5 ile 15 yıl arasında değişen hapis cezası istendi 

ESRA ALUS İstanbul 

TMSF tarafından el konulduktan sonra Bayındırbank bünyesinde birleştirilen Kentbank'ın zararından sorumlu tutulan bankanın eski Yönetim Kurulu Başkanı Mustafa Süzer'in de aralarında bulunduğu 14'ü Kentbank yöneticisi 35 kişi hakkında, "zimmet' ve "zimmet suçuna iştirak" gerekçesiyle 7.5 ile 15 yıl arasında değişen hapis istemiyle dava açıldı. İstanbul Cumhuriyet Başsavcılığı'nca hazırlanan iddianamede, "bankaların normal bir ticari şirketten farklı olduğu, parasının yok olması halinde banka sahibinin sermayesinden çok vatandaşın parasının yok olduğu" kaydedildi. Usulsüzlükler yapılarak yaklaşık 355 milyon 626 bin YTL ana paranın zimmete geçirildiği anlatıldı. Şüphelilerin eylemlerini gizlemek için bir çok hileli yola başvurduğu, işlemleri ticari işlem gibi gösterip hukuki kılıf altında parayı zimmetlerine geçirerek "nitelikli zimmet suçu" işlediği vurgulandı. 
Ayrıca Süzer Grubu'na zimmet maksadıyla aktarılan 251 milyon doların 179 milyon dolar tutarındaki kısmının Atlas Yatırım Bankası A.Ş'ye önce depo edilip, sonra Süzer Grubu'na aktarılarak bu banka aracılığıyla zimmete geçirildiğinin altı çiziliyor. Sanıklar, İstanbul 8. Ağır Ceza Mahkemesi'nde hakim karşısına çıkacak. 


</TEXT>
</DOC>
