<DOC>
<DOCNO> 352608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy26.html </URL>
<DATE> 2005/06/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
CHP'lilerden AKP'li Çakır'a "Veli Göçer" benzetmesi... 
</HEADLINE>
<TEXT>

     TBMM Genel Kurulu’nda, AK Parti Düzce Milletvekili Fahri Çakır hakkındaki karma komisyon raporunun öne alınmasına ilişkin CHP önerisi, kabul edilmedi. 
     CHP önerisinin lehinde söz alan CHP Konya Milletvekili Atilla Kart, AK Parti’li Fahri Çakır’ın yaptığı binanın 12 Kasım 1999 tarihinde Düzce’de yıkıldığını ve 22 kişinin öldüğünü söyledi. 
     Aynı suçtan yargılanan Veli Göçer’in 25 yıl hapis cezasına çarptırıldığını ifade eden Kart, dokunulmazlığın amacı dışında kullanıldığını iddia etti. 
     Dokunulmazlıkla birilerine imtiyaz sağlandığını söyleyen Kart, son yıllarda milletvekilleri ve bakanların çevresinde ticari dehalar oluştuğunu ileri sürdü. 23-25 yaşlarında hiçbir deneyimi olmayan insanların mısır ithalatı ve gemi kiralama işine girdiğini kaydeden Kart, daha sonra millet için "fakir fukara, garip gureba" söyleminin dile getirildiğini belirtti. 
     Maliye Bakanı Kemal Unakıtan hakkındaki iddiaları de yineleyen Kart, "Albayraklar hakkında niye hala dava açılmıyor Bunu, bana birisi açıklasın" dedi. 
     CHP Ankara Milletvekili Yakup Kepenek de dokunulmazlıkların sadece kürsü ile sınırlı olması gerektiğini ifade ederek, "Son günlerde sayın Başbakan ve sayın TBMM Başkanı, bazı konularda halka gideceklerini söylüyorlar. Dokunulmazlık konusunu da halka götürmeye var mısınız " diye konuştu. 
     Önerinin aleyhinde söz alan AK Parti Adıyaman Milletvekili Hüsrev Kutlu, Atilla Kart ile dokunulmazlıklar konusunda rekabet içinde olduklarını söyledi. 
     Fahri Çakır’ın ortaklarının söz konusu binanın yıkılmasından sonra yargılandıklarını ve 1 yıl hapis cezasına çarptırıldıklarını cezalarının ertelendiğini ifade eden Kutlu, "Eğer yargılansaydı sayın Çakır da aynı cezayı alacaktı" dedi. 
     Çakır’ın, Veli Göçer’e benzetilmesinin haksızlık olduğunu ifade eden Kutlu, "Eğer Veli Göçer gibi anılsaydı bu arkadaşımız, Düzce gibi küçük bir yerden milletvekili seçilemezdi" diye konuştu. 
     Kutlu, milletvekillerinin trafikte durdurulması ile ilgili eleştireli yanıtlarken de "Bu ülkede askerlere, polislere ve doktorlara ceza yazılmaz, onların arabaları durdurulmaz. Bize ne oluyor da milletvekiline ceza yasılmasını istiyoruz" dedi. 
     Kutlu, milletvekillerinin trafikte durdurulmaması gerektiğini söyledi. 
     Aleyhte konuşan AK Parti Tokat Milletvekili Zeyid Aslan, dokunulmazlık konusunda CHP milletvekillerinin kendilerini "avukatlık yapmakla" suçladığını belirterek, "Ancak CHP’li arkadaşlar, kendilerinin de savcı gibi davrandıklarından söz etmiyorlar" dedi. 
     Çetin Altan’ın dokunulmazlığının kaldırılmasının Anayasa Mahkemesi tarafından iptal edildiğini hatırlatan Aslan, parlamenter sistemde dokunulmazlığın, muhalefeti koruyan en önemli araçlardan olduğunu söyledi. 
     
</TEXT>
</DOC>
