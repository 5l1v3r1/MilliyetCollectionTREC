<DOC>
<DOCNO> 356867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo03.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam çark ettirdi 
</HEADLINE>
<TEXT>


Galatasaray, 10 numara adayı Insua'nın transferini bitirmek için dün yapmayı planladığı seferi zorunlu olarak iptal etti. Independiente kulübü, bonservis rakamını 6.5 milyon dolara yükseltince geri adım atıldı 

ERHAN TELLİ 


Sarı - Kırmızılı yönetimin, geçtiğimiz hafta içinde prensipte anlaştığı Arjantinli yıldız Federico Insua'nın transferini resmiyete dökebilmek için düşündüğü Arjantin seferini ertelemek zorunda kaldı. Insua'nın kulübü Independiente ile bugün yapılacak pazarlıklar Arjantin ekibinin son dakika zammı yüzünden askıya alındı. 
İstanbul'dan Bounes Aires'e hareket etmek için dün hazırlık yapan Galatasaraylı yöneticilerin, Arjantin'den gelen son dakika telefonuyla planları suya düştü. Daha önce Insua'nın bonservisi için 3.5 milyon Euro isteyen Independiente, fiyatı 6.5 milyon dolara çıkardıklarını bildirdi. Büyük bir şaşkınlık yaşayan yöneticiler Güney Amerika seferinden vazgeçti. 
Galatasaray, daha önce Independiente kulübüne bonservisin yarısı için vadeli ödeme planı, kalanı için ise satıştan gelecek paranın paylaşımı teklifinde bulunmuştu. 

Boca Juniors devrede 
Sarı - Kırmızılılar'ın bu önerisine önce olumlu yaklaşan Arjantin ekibi, devreye Boca Juniors'un da girmesiyle fiyatı artırıp, istediği rakamı satıştan pay almadan kasasına katmayı hedefliyor. Yönetimin bonservis bedelini aşağıya çekmek için telefon trafiğine başladığı, 10 numaralı yıldızın transferini vadeli bir ödeme planıyla çözmeyi düşündüğü bildirildi. Hafta sonuna kadar bonservisin düşünülen rakama çekilerek Arjantin'e çıkarma yapılması planlanıyor. 

Keyifler yerinde 

Galatasaray'ın dün sabah Florya Atatürk Ormanı'nda yaptığı kros çalışması renkli görüntülere sahne oldu. 
Yaklaşık 1.5 saat süren koşu çalışması sırasında çevrede piknik yapanlar şaşkın bakışlar altında çalışmayı seyretti. Minik Galatasaraylılar, futbolcularla bol bol hatıra fotoğrafı çektirdi. 
Çalışmanın sonunda Sefaköyspor'un minik ve yıldız takımları, bir süre futbolcularla sohbet etti. Kros antrenmanına İstanbul'a henüz dönmeyen Mondragon, Conceiçao, Song ve ağrısı olan yeni transfer Ertan katılmadı. Sarı-Kırmızılılar hazırlıklarını bugün de sürdürecek. 

Yabancılara ultimatom 

Sarı-Kırmızılılar, Mondragon ve Rigobert Song'un zamanında geri dönmemesi durumunda hukuksal girişimlere başlama kararı aldı 

Sarı - Kırmızılı yönetim, sezon hazırlıkları için henüz İstanbul'a dönmeyen Mondragon ve Song'dan en geç Hollanda kampına kadar takıma katılmalarını istedi. Yabancılara bütün biriken alacaklarını ödeyen yönetimin, bu oyuncuların dönmemesi durumunda gerekli tedbirleri alarak, hukuki işlemlere başlayacağı ifade edildi. 
Sözleşmeleri devam eden iki oyuncunun da çalışmalara katılmadıklarını noter aracılığıyla tespit ettirmeye hazırlanan yöneticiler, 1 Temmuz'dan sonra gecikecekleri her gün için yabancılara ağır para cezası kesmeye hazırlanıyor. 

Palermo kancası 
Ribery'nin kaçışının ardından gözler aynı menajerle anlaşmalı olan Song'a ve ayrılacağını söyleyen Mondragon'a çevrilmişti. Yönetim fazla ücret ödemek istemediği Conceiçao'yu Gerets'in isteği üzerine geri çağırdı. Öte yandan Mondragon'un menajeri yönetim ile pazarlık masasına oturdu. Kolombiyalı'ya İtalyan Palermo'nun talip olduğunu belirten menajeri, Mondragon'un yıllık ücretinde zam yapılması konusunda yönetime baskı yapıyor. 

Gerets'in tek hayali 

Teknik Direktör Eric Gerets, Işık Sigorta 11 Altın Adam Yarışması'nın onur konuğu oldu. Belçikalı teknik adam, Florya Tesisleri'nin girişine Fatih Terim gibi kupayla bir fotoğraf da kendisinin bırakmak istediğini söyledi. Gerets, "Taktir edersiniz ki, iki fotoğraf, bir fotoğraftan daha iyidir. Umarım bunu başarırız" dedi. Gerets, transferle ilgili olarak da, "Ben oyuncumu buldum. Şimdi sportif direktörüm gerekli adımları atacaktır" yorumunu yaptı. 
Jüri toplantısı sonunda Yılın Altın 11'i şu isimlerden oluştu Mondragon G.Saray , Kratochvil Denizli , Tomas G.Saray , Tolga Trabzon , Servet F.Bahçe , Aurelio F.Bahçe , Alex F.Bahçe , Szymkowiak Trabzon , Yattara Trabzon , Fatih Trabzon ve Hakan Şükür G.Saray . Trabzonspor ve A Milli Futbol Takımı'nın golcü ismi Fatih Tekke, Yılın Altın 11'inde yer almayı başarırken, Yılın Teknik Direktörü kategorisinde Şenol Güneş ile Rıza Çalımbay zirveyi paylaştı. Yılın Yöneticisi Trabzonspor Başkanı Atay Aktuğ, Yılın Hakemi olarak ise Serdar Tatlı seçildi. 

Kriz sona erdi 

Yeni sezon öncesinde Galatasaray'da yaşanan otobüs krizi eski yönetici Abdurrahim Albayrak'ın katkısıyla aşıldı. Magic Life'ın otobüsünü geri alması nedeniyle sıkıntı yaşayan Sarı - Kırmızılılar'ın imdadına yine Albayrak yetişti. Daha önceki dönemde de Galatasaray'a hizmet veren Altur'a ait eski otobüs yeniden Galatasaray futbol takımına tahsis edildi. Albayrak'ın bir ay içinde de kulüp için özel bir otobüs hazırlatacağı açıklandı. 

Dönüş zamanı 

Milli Takım'da görev yaptığı için diğer futbolculardan daha az izin yapan Necati Ateş bugünden itibaren takımla birlikte çalışmalara başlayacak. Gerets'in verdiği ekstra dört günlük izni tamamlayan yıldız futbolcunun bugün takımdaki yerini alması bekleniyor. Bu arada geçtiğimiz sezonun son maçında sakatlanan Ayhan'ın da antrenmanlara başlayacağı öğrenildi. 


</TEXT>
</DOC>
