<DOC>
<DOCNO> 387138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonspo06.html </URL>
<DATE> 2005/10/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş'ın rakibi Bolton darmadağın 5-1 
</HEADLINE>
<TEXT>

     Chelsea, Beşiktaş’ın UEFA Kupası’ndaki rakibi Bolton'ı, Stamford Bridge’de 5-1 yenerek bozguna uğrattı. 
     
     Giannakopoulos şoku 
     İngiltere Premier Ligi’nde esen Chelsea kasırgasından Beşiktaş’ın UEFA Kupası’ndaki rakibi Bolton Wanderes da nasibini aldı... Londra ekibi evinde Bolton’ı 5-1’le hezimete uğrattı. Oyuna iyi başlayan Siyah-Beyazlılar, Giannakopoulos ile henüz dakikalar dördü gösterirken bulduğu şok golle öne geçti. Devre bu sonuçla geçilirken, Bolton ortaya koyduğu futbolla Chelsea’ye sezonun ilk puan kaybını yaşatacağı görüntüsü veriyordu. Mourinho ikinci yarıya defanstan Del Horno’yu çıkartıp, yerine Gudjohnsen’i alarak erken gol bulma düşüncesiyle başladı. 
     
     Rakip 10 kişi kalınca 
     Portekizli çalıştırıcının bu değişikliği oyunun çehresini bir anda değiştirdi. Önce 52. dakikada Drogba, Chelsea’ye eşitliği getirdi. 55’de Lampard ev sahibini öne geçirdi. 58’de Bolton, Gardner’ın kırmızı kart görmesiyle 10 kişi kalınca maçın ibresi tamamen Chelsea’ye döndü. İyice rahatlayan Mavi-Beyazlılar, yine Lampard ve Drogba’nın golleriyle farkı üçe çıkarırken, son sözü 74’de Gudjohnsen söyledi. Henüz puan kaybı yaşamayan Chelsea bu sonuçla liderliğini sürdürken, 9 maçta 14 puanla yedinci sırada kaldı. 
     
     Salı günü geliyorlar 
     UEFA Kupası gruplarındaki ilk maçında perşembe günü Beşiktaş ile karşılaşacak Bolton Wanderers’ın salı günü İstanbul’a geleceği bildirildi. İngiliz ekibinin teknik direktörü Sam Allardyce’ın çarşamba günü karşılaşma ile ilgili olarak, basın toplantısı düzenleyeceği belirtildi. Bolton aynı gün içinde maçın oynanacağı İnönü Stadı’nda son çalışmasını gerçekleştirip, hazırlıklarını tamamlayacak. Bu arada yaklaşak 500 kadar İngiliz taraftarın da maç için İstanbul’a gelecekleri açıklandı. 
     
</TEXT>
</DOC>
