<DOC>
<DOCNO> 354006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko25.html </URL>
<DATE> 2005/06/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bakan açıkladı Turizmde KDV 2006'da düşüyor 
</HEADLINE>
<TEXT>

     Kültür ve Turizm Bakanı Atilla Koç, turizmde KDV'nin gelecek yıl düşürüleceğini, konaklama vergisinin ise kesinlikle alınacağını söyledi. 
     Bakan Koç, Alanya'da Turizm Koordinasyon Kurulu tarafından düzenlenen ve sektörün sorunlarının tartışıldığı toplantıya katıldı. 
     Toplantıda, Alanya Belediye Başkanı Hasan Sipahioğlu, Alanya Ticaret ve Sanayi Odası Başkanı Kerim Taç, Alanya Turistik İşletmeciler Derneği Başkanı Müfit Kaptanoğlu ve AK Parti İlçe Başkanı Kemal Kaçmaz, Bakan Koç'a sektörün ve Alanya'nın sorunlarıyla bakanlıktan taleplerini ilettiler. 
     Yerel yöneticiler, arıtma tesisi ve katı atık imha tesisi yapılması, Gazipaşa Havaalanı'nın uluslararası ulaşıma açılması, turizmde KDV ve ÖTV'nin indirilmesi, konaklama vergisinden vazgeçilmesi, Telif Hakları Yasası'nın yeniden gözden geçirilmesi isteğinde bulundular. 
     Alanya'nın, Türkiye'nin ikinci büyük yatak kapasitesine sahip turizm merkezi olduğunu ifade eden yerel yöneticiler, hak edilen devlet hizmetlerinin ilçeye gelmediğini öne sürdüler. 
     
     ''ALANYA GERÇEKTEN GÜZEL'' 
     Yerel yöneticileri dinleyen Kültür ve Turizm Bakanı Atilla Koç, Alanya'nın üvey evlat gibi görüldüğü yolundaki yaklaşımın doğru olmadığını belirterek, ''130 bin yatak olan bir yerde ihmalden nasıl söz edilir Böyle ihmale can kurban'' dedi. 
     Bakan Koç, Alanya'nın sorunlarının çözümü için çalışılacağını ifade ederek, ''Alanya gerçekten güzel. Şimdi buraya güzel değil demek mümkün değil. Biz Alanya'ya, Alanya'daki belediyelere yardım yapmaya devam ediyoruz. Tarihi yerlerini restore ediyoruz. Alanya'yı ihmal etmemiz ve unutmamız söz konusu olmaz'' diye konuştu. 
     Turizmde KDV'nin gelecek yılın başında düşürüleceğini bildiren Bakan Koç, şunları kaydetti 
     ''Biliyorsunuz, KDV'yi düşürmek bir bütçe ayarlama işidir. Bütçe de 2006 yılının Ocak ayında yapılır. Başbakan ve Maliye Bakanı da zaten bu konuya sıcak bakıyor. Turizmde KDV, 2006 yılında düşecek. Ancak konaklama vergisi kesinlikle alınacak. Konaklama vergisinin iptali gibi bir şey söz konusu olmaz. Bu vergi, otelciyi acıtacak ama almak mecburiyetindeyiz. Ama yüzde 3 olmaz, yüzde 2 olur, 1 olur. Bu tartışılabilir.'' 
     
     GAZİPAŞA HAVAALANI 
     Alanya'nın havalimanı sorununu çözmek için de çalışacaklarını ifade eden Koç, Gazipaşa Havaalanı'nın ulaşıma açılıp açılamayacağının belirlenmesi konusunda yeni bir çalışma yapmayı planladıklarını bildirdi. Koç, Gazipaşa Havaalanı'nın kesin olarak kullanılıp kullanılamayacağının tespiti için uluslararası bir heyete inceletilmesi gerektiğini, bunu yapabileceklerini kaydetti. 
     Uçak inebilecek yerlere ''inilmez'' denilebildiğini ifade eden Bakan Koç, Siirt Havaalanı'nda benzer olayın yaşandığını söyledi. Koç, Gazipaşa Havaalanı'nın kesin olarak kullanılamayacağının anlaşılması halinde, Alanya-Manavgat arasında yeni bir havaalanı yeri bulmak için çalışma yapacaklarını ifade etti. 
     Bazı turizmcilerin Telif Hakları Yasası'ndan yakındığını belirten Kültür ve Turizm Bakanı, ''Telif hakları dünyanın her yerinde vardır. Bizde de olacaktır. Türkiye'de düşük kar marjıyla turizm yaptığımız için bu paraları ödemek bize zor geliyor olabilir ama telif hakları olacaktır. Sanat meslek birlikleri bu konuda fikir birliğine vardılar. İstedikleri rakamlar makul ancak, yine de fazla geliyorsa bunlar da konuşulabilir. Ama bana derseniz ki Telif Hakları Yasası'nı kaldırın , kaldırmam'' diye konuştu. 
     Türkiye Otelciler Birliği'nin kurulmasına da değinen Koç, bu konuda bazı pürüzler bulunduğunu belirterek, ''Otelciler başka arayışlara girsin. Bu yasa bir süre daha çıkarılamayacak'' dedi. 
     Turizmin çeşitlendirilmesi için çalışmalar yapıldığını da vurgulayan Bakan Koç, geçen hafta Vietnam'dan bir heyetin kendisini ziyaret ettiğini belirterek, şunları söyledi 
     ''Vietnam'ın nüfusu 80 milyonmuş. Düşünün bu nüfusun yüzde 10'unu Türkiye'ye çeksek ne olur. Yüzde 10'unu çekemiyorsak, yüzde 1'ini çeksek bile önemli bir rakam. Önümüzdeki hafta İran'a gideceğim. Orada da görüşmelerim olacak. Turizmde, yakında inanılmaz bir açılım yapacağız. Göreceksiniz '' 
     
     MÜZE VE KÜTÜPHANELER AÇILACAK 
     Turizm kadar kültürel çalışmalara da önem verdiklerini ifade eden Bakan Koç, Türkiye'deki 120 müzeden 40'ının yıllardır kapalı olduğunu, ancak bu yılın sonuna kadar hizmete açılmamış müze ve kütüphane kalmayacağını belirtti. 
     Sadece, Aydın ve Eskişehir müzelerini, bu yıl yetiştirme imkanı bulunmadığını bildiren Koç, diğer müzelerin tamamının en geç 31 Aralık 2005 tarihinde hizmete açılmış olacağını kaydetti. 
     Kütüphaneler konusundaki çalışmalara da değinen Bakan Koç, ''Tüm illerde valilerimizle görüştüm. Kütüphaneleri kitapla doldurmak için ortak çalışma yapacağız. Müzelerin mesai saatlerini de yeniden düzenleyerek, daha fazla açık kalmasını sağlayacağız'' diye konuştu. 
     
</TEXT>
</DOC>
