<DOC>
<DOCNO> 379249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo15.html </URL>
<DATE> 2005/09/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Daum ve Çalımbay'ın derbi karnesi... 
</HEADLINE>
<TEXT>

     Turkcell Süper Ligi'nde Beşiktaş ile Fenerbahçe arasında yarın yapılacak derbi maçla birlikte Christoph Daum ile Rıza Çalımbay, ezeli rekabette 2. kez birbirlerine rakip olacaklar. 
     İki teknik adam adamı ilk kez karşı karşıya getiren maçta siyah-beyazlılar, sarı-lacivertlileri geçen sezon Kadıköy'de tarihe geçen maçta 4-3 yenmişti. 
     Fenerbahçe Teknik Direktörü Christoph Daum, derbi maçta, daha önce 2 dönem görev yaptığı, lig ve kupa şampiyonlukları yaşadığı Beşiktaş'a karşı 5. kez rakip olarak sahaya çıkacak. 
     Rıza Çalımbay ise, bir dönem yardımcılığını yaptığı Daum'a karşı, siyah-beyazlı takımın başında 2. sınavını verecek. 
     
     DAUM'UN FENERBAHÇE'DEKİ 9. DERBİSİ 
     Fenerbahçe, Daum yönetiminde yaptığı 8 derbi maçta 3 galibiyet, 3 yenilgi, 2 beraberlik aldı. 
     Daumlu Fenerbahçe, 2003-2004 sezonunda Galatasaray ve Beşiktaş ile ilk yarıda yaptığı maçlardan 2-2'lik skorlarla berabere ayrılırken, sezonun ikinci yarısında Kadıköy'de Galatasaray'ı 2-1, Dolmabahçe'de de Beşiktaş'ı 3-1'lik skorlarla yendi. Fenerbahçe, geçen sezon ise Daum yönetiminde rakip sahalarda yaptığı derbi maçlarda Beşiktaş'a 2-1, Galatasaray'a ise 1-0 yenildi. Kadıköy'deki maçlarda ise Beşiktaş'a 4-3 mağlup olurken, Galatasaray'ı 1-0 yendi. 
     
     DAUM'UN DERBİ KARNESİ 
     Alman teknik adamın, 24'ü Beşiktaş, 8'i de Fenerbahçe'nin başında olmak üzere Türkiye'de çıktığı toplam 32 derbi maçta, çalıştırdığı takımlar 9 galibiyet, 15 yenilgi, 8 beraberlik elde etti. 
     Diğer yandan, Rıza Çalımbay yönetimindeki Beşiktaş ise geçen sezonun ikinci yarısında oynadığı derbi maçlarda Galatasaray'a 1-0 yenilirken, Fenerbahçe'yi 4-3 mağlup etmişti. 
     
</TEXT>
</DOC>
