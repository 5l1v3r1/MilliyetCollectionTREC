<DOC>
<DOCNO> 356259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy14.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Abdullah Gül, İslam ülkeleri aile fotoğrafında... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam toplumlarının, ekonomik ve sosyal reformlar konusunda önemli ilerleme sağladıklarını söyledi. 
     Gül, 32. İslam Konferansı Örgütü İKÖ Dışişleri Bakanları Toplantısı'nın açılış konuşmasında, İKÖ Genel Sekreteri Ekmeleddin İhsanoğlu'nun çok sesliliğe olan bağlılığı ve bölgesel ve küresel konulara vizyonel yaklaşımının, İKÖ içinde reform ve yeniden canlanma yönünde bir eğilimin inşasına katkı sağladığını belirtti. 
     Gül, İKÖ toplantısının, küresel güçlükler ve fırsatların birlikte toplanmakta ve etraflarındaki siyasi, ekonomik ve sosyal çevreyi hızlıca dönüştürmekte olduğu bir döneme denk geldiğini kaydetti. 
     Filistin davasının İKÖ'nün siyasi gündeminin en öncelikli konusu olmayı sürdürdüğünü kaydeden Gül, İhsanoğlu'nun Filistin'i ilk ziyaretinin, Filistinlilere siyasi ve moral destek sağlanması yolunda önemli bir girişim olduğuna işaret etti. 
     Gül, İKÖ'nün 3 önemli üyesi Afganistan, Filistin ve Irak'ın, tarihi siyasi deneyimden geçerken, güvenlik, yeniden inşa ve kalkınma alanlarında büyük sorunlarla karşılaşmaya devam ettiklerine dikkati çekti. 
     Çatışmalar, işgaller ya da ambargolardan zarar gören bu ülkeler ve aralarında Keşmirliler, Azeriler ve Kıbrıs Türklerinin de bulunduğu diğer birçok Müslüman ülke ve halkların önlerinde uzun ve sıkıntılı bir yol bulunduğunu belirten Gül, ''Onların tümü bizim sürekli ilgimize ihtiyaç duyuyor'' diye konuştu. 
     Gül, Güneydoğu Asya'da meydana gelen deprem ve tsunami felaketine de değinerek, İKÖ Genel Sekreteri ve üye ülkeleri, acil insani yardımlar sağlamak için derhal harekete geçmelerinden ötürü kutladı. Gül, felaketin yol açtığı yıkımın giderilmesi için küresel çabalara yönelik ihtiyacın hala devam ettiğini belirtti. 
     Afrika kıtasının hala fakirlik, hastalık, siyasi-askeri çatışmalar ve etnik dini gerilimlerden çektiğini kaydeden Gül, İKÖ'nün Afrika ile ilişkilerinin, dayanışma, ortaklık ve karşılıklı kalkınmaya yönelik ortak vizyonu temel alan dönüşüm yolunda acil bir gereklilik olduğunu söyledi. 
     Gül, İslam toplumlarının, fakirlikten terörizme kadar uzanan güçlüklerle mücadele ederken, içerideki ekonomik ve sosyal reformlarda önemli ilerleme gösterdiğini kaydetti. 
     ''Dünyanın geri kalanıyla kültürel diyalogumuzu artırdık. İçimizde daha güçlü bir ekonomik dayanışma yolunda adımlar attık'' diye konuşan Gül, bu çerçevede, Avrupa Konseyi ile Avrupa Güvenlik ve İşbirliği Teşkilatı'nın AGİT İslam karşıtı kampanyalara karşı ciddi eyleme geçmesini, İKÖ bünyesindeki Akil Adamlar Komitesi'nin reform ve İKÖ'nün yeniden yapılanmasıyla ilgili çalışmalarını kısa süre önce tamamlamasını örnek gösterdi. 
     Dışişleri Bakanı ve Başbakan Yardımcısı Abdullah Gül, Türkiye'nin İKÖ Dışişleri Bakanları Konferansı Dönem Başkanlığı sırasında verdikleri destekten ötürü tüm üye ülkelere teşekkür etti ve yeni dönem başkanı Yemen'in başarılı bir dönem geçireceğine olan inancını dile getirdi. 
     Bu arada, açılış konuşmalarının ardından katılımcı bakanlar, konferans salonunun bahçesinde aile fotoğrafı çektirdiler. 
     
</TEXT>
</DOC>
