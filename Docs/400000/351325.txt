<DOC>
<DOCNO> 351325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur15.html </URL>
<DATE> 2005/06/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Babaları trafik kazasında ölen kardeşleri, okul müdürü sınava götürdü 
</HEADLINE>
<TEXT>

     Babalarını dün Yalova yakınlarında meydana gelen trafik kazasında yitiren Manisa Yeniköy İlköğretim Okulu'ndan Başak ve Anıl Evren kardeşleri, Ortaöğretim Kurumları Seçme Sınavı'na okul müdürü götürdü. 
     Yeniköy İlköğretim Okulu Müdürü Ziya Çiçek, trafik kazası haberini alınca Anıl ve Başak kardeşlerin yanına giderek, sınava girmeleri konusunda öğrencilerine telkinde bulunduğunu belirtti. Çiçek, şunları söyledi 
     ''Çocukların babası Adnan Evren dün kamyonuyla iş için gittiği Yalova'da trafik kazasında öldü. Okuldan dereceyle mezun olan iki oğluna hayatın devam ettiğini ve bu sınava mutlaka katılmaları gerektiğini anlattım. Ailenin de rızasını alarak çocukları Manisa'ya getirdim. Başak, Manisa Endüstri Meslek Lisesi'nde, kardeşi Anıl, Cumhuriyet Lisesi'nde sınava girdi.'' Bu arada baba Adnan Evren'in cenazesinin Yeniköy'de toprağa verileceği bildirildi. 
     
</TEXT>
</DOC>
