<DOC>
<DOCNO> 366265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/axsiy02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözlerimizde suç yok' 
</HEADLINE>
<TEXT>


Fener Rum Patrikhanesi bir açıklama yayımlayarak, Başbakan Yardımcısı Şahin'in "Patrik yetkilerini aştı" şeklindeki sözlerinin Bartholomeos'u çok üzdüğünü duyurdu 

İSTANBUL Milliyet 


Başbakan Yardımcısı Mehmet Ali Şahin'in, Fener Rum Patriği Bartholomeos'a yönelik "Patrik yetkilerini aştı, kanunlara göre hareket etmeli" sözlerine Rum Patrikhanesi, "Çok ağır olan bu açıklama derinden üzdü. Beyanda suç unsuru yok" yanıtını verdi. 
Vakıflar Genel Müdürlüğü'nün, Kınalıada'daki Hristos Manastırı'nın vakıf yönetimine, mazbut temsilcisi olmayan vakıf olduğu gerekçesiyle el koymak istemesiyle başlayan tartışma, büyüyor. Cuma günü Kınalıada'daki Çocuk Kampı'nın açılışından sonra Bartholomeos'un basına yansıyan "Vakıflar Genel Müdürlüğü mallarımıza el koyuyor. Kötü niyet var" açıklamasının ardından Şahin, Milliyet'e, "Patrik Türkiye vatandaşı olarak kanunlara göre hareket etmeli... Hakkında yasal merciler gereken işlemleri yapacaktır" ifadesini kullandı. 
Bartholomeos ve patrikhane yetkilileri, dün bu haber üzerine saatler süren toplantı yaptı. Yazılı açıklamada da şöyle denildi 

'İçten üzüntü duyduk' 
"1 Ağustos 2005'de yayımlanan Milliyet gazetesinde Sayın Bakan Mehmet Ali Şahin'in Patrik Bartholomeos Hazretleri hakkında 'Fener Patriği sınırlarını aşıyor', 'Yasal merciler gereken işlemleri yapacaktır' tarzında beyanda bulunması, öteden beri ülkemizin Avrupa Birliği'ne katılması ve bütün vatandaşlarımızın adalet, selamet içinde yaşaması yolunda duaları ile gayretini esirgemeyen Patrik Hazretleri'nin derin ve içten bir üzüntü duymasına yol açmıştır." 
Bartholomeos'un "eleştirilen beyanlarında suç olacak hiçbir husus olmadığının" belirtildiği açıklama şöyle devam etti 

'Başbakan'a iletilmişti' 
"Bugüne kadar yapılan bazı haksız uygulamalar hakkında benzer açıklamalar yapılmış ve hatta bizzat görüşmeyi kabul etme nezaketini gösteren Sayın Başbakanımız Recep Tayyip Erdoğan'a da avukatımız Kezban Hatemi ile birlikte görüş ve dileklerimiz yazılı ve sözlü olarak iletilmişti. 
Bir hükümet üyesinin Anayasa ve kanunlar karşısında asla suç olarak nitelenemeyecek olan bir beyanı böylesine sert bir üslupla cevaplandırması karşısında, kamuoyuna bu açıklamayı yapmak zorunda kaldığımızı, Patrik Bartholomeos hazretlerinin selam ve sevgileriyle birlikte iletiriz." 

10 SORU 10 CEVAP 
Azınlık vakıfları 

ÖNDER YILMAZ Ankara 

Azınlık vakıflarının, 1936'dan sonra edindikleri mülkler ile el konulan vakıfların yönetimini Vakıflar Genel Müdürlüğü'nden geri istemesiyle başlayan tartışma sürüyor. Hükümet ile azınlık vakıflarını karşı karşıya getiren konuya ilişkin gelişmeler soru ve yanıtlarla şöyle 

1 Azınlık vakıfları ne zaman kuruldu 
- Bu vakıflara 1912'de çıkarılan bir yasa ile tüzel kişilik verildi ve gayrimenkul sahibi olabilmelerinin yolu açıldı. 13 Haziran 1935'te çıkarılan kanun ile gayrimenkullerini tapuya kayıt ve beyan zorunluluğu getirildi. 

2 Mallara el koyma sorunu ne zaman başladı 
- Yargıtay, ulusal güvenliği gerekçe göstererek 8 Mayıs 1974'te aldığı bir kararla, 1936'ya kadar yapılan beyanların kuruluş belgeleri olarak kabullenilmesine ve vakıfların beyannamelerinde belirtilenden başka gayrimenkul elde edemeyeceklerine karar verdi. Azınlık vakıflarının 1936'dan sonra edindikleri mallar Hazine'ye aktarıldı, yeni mülk edinmelerinin önü kesildi. 

3 Azınlık vakıfları nerelerde yoğunlaşıyor 
- Azınlık vakıfları, başta İstanbul olmak üzere Hatay, Samandağı, İskenderun ve Altınözü, Çanakkale Gökçeada ve Bozcaada, Kayseri, Mardin, Diyarbakır, Şırnak İdil, Mardin Midyat, Mersin, Bursa ve Ankara'da yoğunlaşıyor. 

4 Azınlık vakıfları ne istiyor 
- 1936 sonrasında bağış ve vasiyet yoluyla elde ettikleri mülklerin kendilerine geri verilmesini isteyen vakıflar, "kanunen ve fiilen bir hizmeti kalmadığı" gerekçesiyle "mazbut vakıf" sınıfına ayrılan vakıfların Vakıflar Genel Müdürlüğü'nce yönetilmesine karşı çıkıyor. Azınlık vakıfları, 3. şahıslara satılmış vakıfların geri verilmesini istiyor. Geri verilemeyecek durumdaki vakıflar için tazminat talep ediyor. 

5 Hükümet, azınlık vakıflarının talebini karşıladı mı 
- 2002-2003 yıllarındaki düzenlemelerle azınlık vakıflarının her yolla gayrimenkul edinebilmelerinin yolu açıldı. Ancak, sorun yaratacağı gerekçesiyle 2762 sayılı Vakıflar Kanunu'ndaki "Kanunen veya fiilen hayri bir hizmeti kalmamış vakıflar mazbut Vakıflar Genel Müdürlüğü tarafından yönetilir" hükmünde değişiklik yapılmadı. 

6 Cemaat vakıfları AİHM'ye başvurdu mu 
- Hükümetin mazbut vakıfların geri verilmesine ilişkin düzenlemeye gitmemesi üzerine 120 azınlık vakfı 1300 gayrimenkulün kendilerine verilmesi için Avrupa İnsan Hakları Mahkemesi'ne başvurdu. 

7 Türkiye, tutumunu nasıl savunuyor 
- Türk hükümeti, 2003'te mülk konusunda yeni düzenlemelere gidildiğini, 116 cemaat vakfının 2 bin 234 gayrimenkulü hakkında kayıt başvurusunda bulunduğunu ve Vakıflar Genel Müdürlüğü'nün bu başvurulardan 424'üne olumlu yanıt verdiğini mahkemeye bildirdi. Cemaat vakıfları ise, bu değişikliklerin 1936 ve 1974 arasındaki malları kapsamadığını öne sürdü. AİHM henüz karar vermedi. 

8 Bu konudaki son karara imza atan Danıştay 10. Dairesi ne yönde görüş bildirdi 
- Daire, Büyükada Rum Erkek ve Kız Yetimhanesi Vakfı'nın yönetimine el koyan Vakıflar Genel Müdürlüğü kararının iptali istemiyle açılan davayı reddeden Ankara 10. İdare Mahkemesi'nin kararını kaldırdı. Daire, Vakıflar Genel Müdürlüğü'nün, kesintisiz faaliyetlerine devam eden gayrimüslim cemaat vakıflarının yönetimine el koyamayacağına işaret etti. 

9 Hükümet, kararı nasıl yorumluyor 
- "Mazbut" kategoride değerlendirilen vakıfların, "faaliyetleri kesintiye uğradığı için" Vakıflar Genel Müdürlüğü yönetimine alındığını belirten hükümet, Danıştay kararını inceledikten sonra değerlendirme yapacak. 

10 AB'nin de takibe aldığı vakıflara ilişkin yeni düzenleme yapılacak mı 
- TBMM'de bekleyen yeni vakıflar yasa tasarısında, 1936'dan sonra Hazine'ye aktarılan ve 3'ncü kişilere satılan mallar ile mazbut vakıfların geri verilmesine ilişkin düzenleme yok. Başbakan Yardımcısı Mehmet Ali Şahin, "azınlık haklarının maldan mülkten ibaret sanıldığı" yakınmasıyla dikkat çekerken Fener Rum Patriği Bartholomeos, "mallarına el konulmak istendiğini, 120 bin olan Rum nüfusun 2 bine düştüğünü" söyleyince Şahin'den eleştiri aldı. 








</TEXT>
</DOC>
