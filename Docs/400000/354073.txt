<DOC>
<DOCNO> 354073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo22.html </URL>
<DATE> 2005/06/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İnter, Erciyesspor'un kardeş takım olma teklifine yanıt veriyor 
</HEADLINE>
<TEXT>

     Birinci Süper Futbol Ligi'ne yükselen Kayseri Erciyesspor'un, İtalya'nın İnter Milan takımına yaptığı kardeş takım olma ve dostluk maçı teklifine bu hafta yanıt verileceği bildirildi. 
     Kayseri Erciyesspor Kulübü Basın Sözcüsü Aşkın Genç, AA muhabirine yaptığı açıklamada, takımlarının renklerini İnter'in renkleri olan mavi-siyah olarak değiştirdiklerini hatırlatarak, büyük sempati duydukları İnter takımı ile kardeş takım olmak istediklerini belirtti. 
     İnter kulübüne geçen hafta yaptıkları kardeş takım olma ve dostluk maçı teklifine henüz yanıt alamadıklarını ifade eden genç, şunları söyledi 
     ''Renklerimizi değiştirdikten sonra İnter'e kardeş takım olma ve sezon açılışında Kayseri'de dostluk maçı yapma teklifinde bulunduk. İnter danışma kurulu konuyu görüştü ve teklif dosyasını kulüp başkanına sundu. Kulüp yetkilileri ile görüşmelerimiz sürüyor. Kulüp başkanının kararından sonra bu hafta içinde bize sonucu bildirecekler. Uluslararası alanda kardeş takım uygulaması çok yaygın değil. Bizim teklifimiz İnter'de hem şaşkınlık hem sevinçle karşılandı. Teklifimizin olumlu karşılanmasını umut ediyoruz.'' 
     
     YABANCI TRANSFERLER 
     Yerli oyuncu transferi konusunda çalışmaları tamamlama aşamasına geldiklerini bildiren Genç, yabancı futbolcu transferlerini de bu hafta tamamlamayı ve 25 Haziran'da tam kadro olarak takımın kampa girmesini hedeflediklerini kaydetti. 
     Üç yabancı oyuncu ile prensipte anlaştıklarını hatırlatan Genç, Diyarbakırspor'un kalecisi Tunuslu Fadhel Khaled, daha önceki yıllarda Gaziantepspor'da forma giyen Brezilyalı Jolio Cesar ve Senegal Milli Takımı oyuncusu Sek Mamadu ile prensipte anlaştıklarını, bu futbolcularla perşembe günü sözleşme imzalayacaklarını söyledi. 
     Genç, Beşiktaş'ın da transfer listesinde yer alan Nijerya Milli Takımı oyuncusu Victor Agali ile de görüşmelerin sürdüğünü, Fransa'da görüşecekleri Agali ile kısa süre içinde sözleşme imzalayacaklarını belirtti. 
     
</TEXT>
</DOC>
