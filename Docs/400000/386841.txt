<DOC>
<DOCNO> 386841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/siyaset/axsiy01.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sol umut sönmesin' 
</HEADLINE>
<TEXT>


DİSK'in solu tartışmak için düzenlediği 2 günlük toplantı Bolu'da başladı. Çok sayıda aydının katıldığı toplantıda, yeni siyasi yapılanma ve parti arayışları tartışıldı 

AYDIN HASAN Bolu 


Siyasi yelpazenin solunda yer alan çok sayıda aydın, AB sürecinde Türk solunun geleceğini ve yeni bir siyasi yapılanmayı tartışmak için Bolu Dağı'ndaki kampta bir araya geldi. DİSK Genel Başkanı Süleyman Çelebi, "Seçime 3 ay kala parti kurmak alışkanlık olmuş. Biz 2 yıl varken harekete geçelim istedik" dedi. 
DİSK'in düzenlediği "Ekonomik ve Siyasal Gelişmeler - Solun Geleceği" adlı konferans dün başladı. Milliyet yazarı Derya Sazak'ın başkanlığında yapılan ilk oturumda, CHP İstanbul Milletvekili, araştırmacı Bülent Tanla mevcut siyasi duruma ilişkin genel bir değerlendirme yaptı. 

Anket dağıtıldı 
Konsensus Araştırma Şirketi'nce yapılan ve katılımcılara dağıtılan araştırmada ise 3 Kasım 2002 seçimlerinden bu yana seçmenlerin yüzde 33'ünün siyasi tercihlerini değiştirdiği, yüzde 57'sinin de mevcut partileri sorunlara çözüm üretecek nitelikte görmediği belirtildi. 

Yeni parti sinyali 
DİSK'in lokomotif olacağı yeni bir siyasi yapılanmanın arayışı içinde olduklarının sinyalini veren Çelebi, "Solda halkın daha iyi yaşama ve geleceğe güvenle bakabilme arzusuna tercüman olacak bir siyasi yapılanma ihtiyacı en üst düzeye çıkmıştır" diye konuştu. 
Bolu İzzet Baysal Üniversitesi Rektörü Prof. Yaşar Akbıyık üniversitenin sosyal tesislerinde DİSK yöneticileriyle sol görüşlü aydınlara akşam yemeği verdi. 

Akbıyık Sevinçliyim 
Akbıyık, yemekte yaptığı konuşmada, "Sizlerle birlikte olmak sevinç ve gurur verici. Doğruyu söyleyen ve yazan cesaretli insanlara Türkiye'nin ihtiyacı var" dedi. Akbıyık daha önce Başbakan Recep Tayyip Erdoğan'ın açılışını yaptığı üniversite vakfının temel atma törenine katılmamıştı. Erdoğan, Rektör Akbıyık'ı bu protestosundan dolayı eleştirmişti. 

Tanınmış isimler 
Toplantıya katılan bazı tanınmış isimler şöyle Sadun Aren, Zekeriya Temizel, Tarık Akan, Can Dündar, Derya Sazak, Rıdvan Akar, Yavuz Baydar, Hikmet Çetinkaya, Ece Temelkuran, Erdal Şafak, Yalçın Doğan, Rıdvan Budak, Fehmi Işıklar, Burhan Şenatalar, Bülent Tanla, Faik Öztrak, Erol Katarcıoğlu. 


</TEXT>
</DOC>
