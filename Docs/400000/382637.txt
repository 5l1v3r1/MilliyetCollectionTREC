<DOC>
<DOCNO> 382637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo27.html </URL>
<DATE> 2005/09/29/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Galatasaray - Tromsö maçından notlar... 
</HEADLINE>
<TEXT>

     Galatasaray, Norveç'in vasat takımlarından Tromsö karşısında aldığı 1-1'lik sonuçla UEFA Kupası'ndan elenirken, taraftarlar büyük şok yaşadı. 
     Karşılaşmada 90. dakikaya gelinmesi ile birlikte tur umudunu tamamen yitiren taraftarlar, birdenbire protestolara başladı. ''Büyük başkan el salla'' tezahüratlarıyla Özhan Canaydın'a tepki gösteren taraftarlar, ''Yönetim istifa'', ''Aciz yönetim istemiyoruz'', ''En büyük taraftar, yönetim sahtekar'', ''Herkes gider biz kalırız. Biz Galatasaraylıyız'' diye tempo tuttu. Başkan Canaydın'a yönelik küfürlü tezahürat da yapan kapalı tribündeki taraftarlar, uzun süre stattan çıkmayarak tepkilerini sürdürdü. 
     Taraftarlar, çok sayıda koltuğu kırıp sahaya atarak, elenmelerinin hırsını çıkarmaya çalıştı. 
     
     HAKEME TEPKİ 
     Karşılaşma sonrası sarı-kırmızılılar, maçın hakemine büyük tepki gösterdi. 
     Futbolculardan Hasan, maç sonunda hakeme tepkide bulunurken, kaleci antrenörü Nezihi Boloğlu bu oyuncuyu engelledi. Boloğlu, kendisi de hakeme tepki gösterirken, sportif direktör Bülent Tulun, verdiği kararlarla maçın skorunu etkileyen hakeme tepkisini dile getiren başka bir isim oldu. 
     
     VOLKAN ISLIKLANDI 
     Maça iyi başlayamayan ve karşılaşmanın 39. dakikasında yerini Hakan Şükür'e bırakan Volkan, oyundan çıkarken taraftarlarca ıslıklandı. 
     İkinci yarıda tüm hatlarıyla rakip kaleye saldıran sarı-kırmızılı ekipte, pas hatalarının çokluğu teknik direktör Eric Gerets'i çılgına çevirdi. Gerets, özellikle yerini sık sık kaybeden Marek Heinz'a sesini duyurmakta bir hayli zorlandı. 
     
     M.ALİ ŞAHİN PROTOKOL TRİBÜNÜNDE 
     Karşılaşmayı Başbakan Yardımcısı ve Devlet Bakanı Mehmet Ali Şahin de protokol tribününden izledi. 
     Şahin, Galatasaray Kulübü Başkanı Özhan Canaydın ile birlikte önemli maçı dikkatle takip etti. 
     Öte yandan, karşılaşmanın 9. dakikasında Tomas ile girdiği ikili mücadelede bir anda yerde kalan Pendersen, kafasında çatlak şüphesiyle hastaneye kaldırıldı. 
     
</TEXT>
</DOC>
