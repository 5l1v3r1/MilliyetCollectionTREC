<DOC>
<DOCNO> 351098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur16.html </URL>
<DATE> 2005/06/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Osman Öcalan kurduğu örgütten atıldı 
</HEADLINE>
<TEXT>

     Ferit ASLAN DİYARBAKIR, DHA 

      PKK terör örgütünün şiddeti tırmandırmasını gerekçe göstererek örgütten ayrılan ve yasadışı Yurtsever Demokrat Parti’yi kuran Osman Öcalan ile arkadaşları arasında sorun çıktı. Osman Öcalan’ın üyeliği askıya alındı ve yeni örgütün internet sitesinden fotoğrafı ve yazıları kaldırıldı. 
     Aralarında Osman Öcalan, Faysal Dunlayıcı Kani Yılmaz , Hıdır Yalçın, Halil Ataç, Nizamettin Taş, Hüseyin Kaytan’ın da bulunduğu terör örgütünün üst düzey yöneticileri, bir süre önce PKK’dan ayrıldı. Ayrılanlar Osman Öcalan liderliğinde Yurtsever Demokrat Parti adlı örgütü kurmuştu. Osman Öcalan’ın bazı görüşmelerinde ağabeyi Abdullah Öcalan’ı savunması ve daha çok özel yaşamı ile gündeme gelmesi, örgüt içinde tartışmalara yol açtı. 
     Görüş ayrılığı nedeniyle Osman Öcalan’ın üyeliği askıya alındı. Kardeş Öcalan’ın üyeliğinin askıya alınması da yetmedi ve partiye ait internet sitesinde üst sıralara yerleştirilen fotoğrafı ve köşe yazıları da siteden çıkarıldı. Osman Öcalan’ın kurduğu internet sitesinde artık kendisi ile ilgili bir bilgiye rastlanmıyor. 
     Öte yandan, ABD, Türkiye’nin baskısıyla Irak’ta faliyet gösteren 150 PKK’lı ile ilgili kırmızı bülten yayınlarken, hem örgüt içerisinde faliyet gösteren üst düzey yöneticilerin, hem de Osman Öcalan ile ayrılanların her gün sanal ortamda yazı yazmaları ilginç bulundu. Osman Öcalan ve arkadaşları, örgütten ayrılıp yeni bir parti kurduklarında, internet sitelerinde kendilerine ulaşılması için telefon numaralarını bile vermişlerdi. 
     
</TEXT>
</DOC>
