<DOC>
<DOCNO> 377431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/siyaset/axsiy02.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü yumurtalı saldırı 
</HEADLINE>
<TEXT>


Orhaneli Köprülü Kavşağı'nın açılışını gerçekleştirmek için Bursa'ya gelen Başbakan Erdoğan, elinde Türk bayrağı bulunan bir vatandaşın yumurtalı saldırısına hedef oldu. Yumurta, ayaklarının önüne düştü 

ELÇİN ERGÜN Bursa 


Başbakan Recep Tayyip Erdoğan, Norveç ve Trabzon'un ardından dün de Bursa'da yumurtalı saldırıya uğradı. 
Erdoğan, dün il başkanları toplantısı için geldiği Bursa'da büyükşehir belediyesinin yaptığı Orhaneli Köprülü Kavşağı'nın açılışını gerçekleştirdi. 
Erdoğan, eşiyle protokoldeki yerini aldıktan hemen sonra elinde Türk bayrağı bulunan bir vatandaşın yumurtalı saldırısına hedef oldu. Erdoğan'a isabet etmeyen yumurta, Başbakan'ın ayaklarının önüne düştü. Korumaların müdahalesiyle saldırıyı yapan kişi gözaltına alındı. Korumalar İstikl l Marşı'nın ardından kırılan yumurtayı yerden temizledi. 

Tek bayrak, tek millet 
Konuşma yapan Erdoğan, insanları ayırt etmeksizin sevdiklerini belirterek şunları söyledi "Aramızdaki huzuru, mutluluğu her dönemde bozmaya çalışanlar çıkmıştır. Bu oyunu hep birlikte bozmalıyız. Huzursuzluğu yaratanlara prim vermeyeceğiz. Türk milleti hangi etnik unsura ait olursa olsun her bölgede eşittir. Bizi birbirimize bağlayan bir bağ var, o da Türkiye Cumhuriyeti vatandaşlığıdır. Bu vatandaşlık altında toplanmış, tek vatan, tek millet, tek bayrak olmuş birbirimize bağlanmışız." 
Terörün insanlığın sorunu olduğunu söyleyen Erdoğan, "Devlet olarak güçlüyüz. İşin takipçisiyiz. Tabii ki, bu yaşananların bir bedeli olacaktır. O bedeli öderiz, ödettiririz" dedi. 

Psikolojik tedavi görüyor 
Erdoğan'a 2 yumurta atan, Amasya doğumlu işçi emeklisi Selim Kanar 57 , Emniyet'te sorgulandı. Kanar, bugün, "Devlet büyüklerine hakaret" suçundan adliyeye çıkartılacak. 4 çocuk babası Kanar'ın bir süreden bu yana psikolojik tedavi gördüğü belirtildi. 

Türkiye'nin ışığını kimse söndüremeyecek 

Erdoğan, AKP İl Başkanları toplantısında da bir konuşma yaptı. Halkın, oynanmak istenen haince oyunun farkında olduğunu savunan Erdoğan, şöyle konuştu "Türkiye'nin hasta adam olarak kalmasını isteyenler var. Şunu herkes bilsin. Hasta adam iyileşti, ayağa kalktı. Hedeflerine koşuyor. Geçmişte acı tecrübeler yaşadık. Birileri bizi yeniden o bataklığa çekmek istiyor. Ama yağma yok. Bütün çirkin oyunlarınızla birlikte o çamurun içinde yalnız kalacaksınız. Türkiye'nin geleceğinin parlamakta olan ışığını hiçbir ihanet çetesi söndüremeyecek." 


</TEXT>
</DOC>
