<DOC>
<DOCNO> 357985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun04.html </URL>
<DATE> 2005/07/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Avrupa basını Her yol Merkel'e çıkar... 
</HEADLINE>
<TEXT>

     BBC 

      Financial Times, bu sabahki baş yazılarından birini Almanya'ya ayırmış. Beklendiği üzere geçen cuma gününden beri Almanya'da erken seçimler için düğmeye resmen basıldı ve Financial Times'ın ifadesiyle, 'bütün gözler Angela Merkel'de'. 
     Muhalefetteki Hristiyan Demokratların genel başkanı Angela Merkel'in eylül ayındaki seçimlerinde rakibi Başbakan Gerhard Schröder'i ezici bir yenilgiye uğratmasının beklendiğini yazıyor Financial Times. 
     Gazeteye göre Hristiyan Demokratlar, Almanya'nın ekonomik reforma ihtiyacı olduğu fikrini kamuoyuna 'satmayı başarmalılar'. 
     Financial Times, Başbakan Gerhard Schröder'in, refah devletini kaybetmekten korkan Almanların bu endişesiyle baş edemediği için sendelediğini düşünüyor. 
     
     Le Monde Her yol Merkel'e çıkıyor 
     Aynı konuya yer veren Fransız gazetesi Le Monde da Angela Merkel ve Hristiyan Demokratların seçimlerden zaferle çıkacağını tahmin ediyor. 
     Ancak Le Monde'a göre, aslında Almanların önünde ana partilerin sunduğu politikalar açısından fazla bir fark yok. 
     Le Monde, eylül ayında Alman kamuoyunun büyük olasılıkla Hristiyan Demokratları iktidara taşıyarak, yıpranmış olan Sosyal Demokrat-Yeşiller koalisyonunu sandıklarda cezalandırmış ama aynı zamanda, aşağı yukarı aynı ekonomi politikalarına destek vermiş olacaklarını yazıyor. 
     Gazete, "Avrupa siyasetinde pek garipsenecek bir durum değil bu" diye yorum düşmüş. 
     
</TEXT>
</DOC>
