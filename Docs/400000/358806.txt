<DOC>
<DOCNO> 358806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savarona'nın adı yolsuzluğa karıştı 
</HEADLINE>
<TEXT>


Brüksel Savcılığı, Atatürk'ün yatının kara para aklamak için kullanıldığını iddia etti 

GÜVEN ÖZALP Brüksel 

Brüksel Savcılığı, Atatürk'ün yatı Savarona'nın kara para aklama faaliyetlerinde kullanıldığını öne sürdü. Pakistan kökenli Monaco vatandaşı bir işadamı hakkında araştırma yapan savcılık, Savarona'nın katma değer vergisi yolsuzluklarıyla kaçırılan paraları aklamada kullanıldığını iddia etti. 
Javed Fiaz adlı işadamının Belçika'daki şirketleri aracılığıyla gerçekleştirdiği petrol alım satımındaki katma değer vergisi yolsuzluğuyla 25 milyon euro tutarında gayri meşru kazanç elde ettiği belirtildi. Brüksel Savcılığı'nın yaptığı açıklamada Fiaz'ın, Savarona'da Monaco Prensliği'nin aile bireylerini ve bazı üst düzey yerel yöneticileri ağırladığının belirlendiği ifade edildi. Savcılık bilgilerine göre, Savarona'nın hafta sonu için kira bedeli olarak birkaç yüz bin euronun gözden çıkarılması gerekiyor. Atatürk'ün kullandığı Savarona'nın yüksek fiyatlarla kiralanmasının normal olduğunu belirten savcılık yetkilileri, şöyle dedi 
"Savarona gibi lüks bir yatın kira bedelinin bu kadar yüksek olması doğal karşılanabilir. Bizim üzerinde durduğumuz, bu miktardaki kira bedellerinin Belçika Hazinesi'nden kaçırılan paralarla ödenmesi." 
Savarona'nın da adının geçtiği yolsuzluk olayı, Belçika ile Monaco arasında gerginliğe yol açtı. Savcılıktan verilen bilgilere göre, Belçikalı sorgu h kimi Michel Claise, işadamı hakkında soruşturma sürdürmek, büro ve konutlarına baskın düzenlemek için Monaco Dışişleri Bakanlığı aracılığıyla izin istedi. 

Monaco baskını haber verdi 
Brüksel Savcılığı, Monaco makamlarının Fiaz'ı baskın konusunda haberdar ettiklerini, Belçikalı sorgu h kiminin bu ülkede boş bir büro ve "tesadüfen orada bulunan avukatlar" tarafından karşılandığını duyurdu. 
Adli makamlar, tutuklanan Fiaz'ın çok yüksek düzeydeki harcamalarıyla dikkat çektiğine vurgu yaptı. Buna örnek olarak Fiaz'ın Monaco Gazinosu'nda kaybettiği 10 milyon euro gösterildi. Belçikalı yetkililer, Monaco'yu yolsuzluk soruşturmasına yardımcı olmak yerine Fiaz'dan yana tavır koyduğu gerekçesiyle eleştiriyor. 


</TEXT>
</DOC>
