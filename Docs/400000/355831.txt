<DOC>
<DOCNO> 355831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun44.html </URL>
<DATE> 2005/06/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Muhammedi "İran'ın dış politikası değişmeyecek" 
</HEADLINE>
<TEXT>

     İran’ın nükleer konulardaki görüşmecilerinden Ulusal Yüksek Güvenlik Konseyi UYGK sözcüsü Ali Ağa Muhammedi, cumhurbaşkanlığına Mahmud Ahmedinecad’ın seçilmesinin ardından İran dış politikasının değişmeyeceğini belirtti. 
     İSNA Öğrenci Ajansının haberine göre, Ağa Muhammedi yaptığı açıklamada, Ahmedinecad’ın 3 Ağustos’ta görevi devralmasının yönetim kademesinde bazı değişiklikleri de beraberinde getireceğini kabul ederek, "Ülkenin dış politikası ana hatlarıyla değişmeyecek. Yönetim kademesinde kan değişimi olacak, ancak bu, tüm yöneticilerin değişeceği anlamına gelmemeli, bu kişiler uzman" dedi. 
     Ağa Muhammedi, "yeni cumhurbaşkanının, görevi devralana kadar nükleer dosyalardan haberdar edileceğini ve hükümetin kurulmasının ardından da tüm dosyalar hakkında bilgi sahibi olacağını" belirtti. 
     Sözcü Ağa Muhammedi, "İran-AB çalışma grubunun faaliyetlerine muhtemelen gelecek ay başında başlayacağını" da söyledi. 
     Bu arada devlet televizyonu, Uluslararası Atom Enerjisi Ajansı’ndan UAEA iki denetçinin "normal denetleme görevi çerçevesinde" halen İran’da bulunduğunu bildirdi. 
     Ağa Muhammedi, bu haberle ilgili açıklamasında da denetçilerin "plütonyum konusundaki ihtilafa çözüm bulmak üzere geldiklerini" kaydederek, "Bu sorun hemen hemen çözüldü. Ajansın raporunda birkaç anlaşmazlık noktası var, denetçiler bu noktaların çözümü için buradalar" dedi. 
     UAEA bu ay sunduğu raporda, İran’ın yüksek oranda zenginleştirilmiş uranyumla birlikte atom bombası için gerekli olan iki maddeden biri olan plütonyumla ilgili deneylerini beş yıl boyunca gizlediğini belirtmişti. 
     
</TEXT>
</DOC>
