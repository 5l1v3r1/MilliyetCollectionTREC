<DOC>
<DOCNO> 389186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun39.html </URL>
<DATE> 2005/10/24/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Gazetecilerin kaldığı otele yapılan saldırıda ölü sayısı 20'ye yükseldi 
</HEADLINE>
<TEXT>

     Irak'taki çok sayıda yabancı gazetecinin kaldığı başkent Bağdat'ın merkezindeki Filistin Oteli yakınında üç bomba yüklü aracın infilak etmesi sonucu ölenlerin sayısı 20'ye yükseldi. Saldırılarda yaklaşık 40 kişinin de yaralandığı bildirildi. 
     Irak Ulusal Güvenlik Danışmanı Muvafak el Rubai, ayrıntılı planlandığı düşünülen saldırının açık hedefinin oteli ele geçirmek, yabancı ve Arap gazetecileri rehin almak olduğunu söyledi. 
     Rubai, AP ajansına telefonla yaptığı açıklamada, üç aracın otelin yakınına farklı yollardan geldiklerini ve teröristler için güvenlik boşluğu yaratmayı hedeflediğini kaydederek, otelin güvenlik kontrolünü ele geçirmeyi ve gazetecileri rehin almayı planlayan saldırganların da RPG ve hafif silahlı olduklarını söyledi. 
     Kendileri için saldırganların planının çok açık olduğunu ifade eden Rubai, ''İki otelin Filistin ve Sheraton güvenlik kontrolünü ele geçirmek, yabancı ve Arap gazetecileri, pazarlık için kullanmak üzere rehin almak'' dedi. 
     Başka ayrıntı vermeyen ve saldırılarla ilgili yakalanan olup olmadığı konusunda açıklama yapmayan Rubai, saldırıda çoğu yoldan geçenler olmak üzere en az 40 kişinin de yaralandığını söyledi. 
     Bağdat'ta Amerikan güçlerinin yoğun koruması altındaki bölgede bulunan Filistin Oteli ve Sheraton Oteli yakınında üç bomba yüklü aracın infilak etmesi sonucu ölenlerin Irak polisi ve siviller olduğu, otellerde bulunanlardan ölen olmadığı açıklanmıştı. 
     Bölgeden gelen haberlerde, çimento kamyonu olan bomba yüklü araçlardan birinin Filistin Oteli önündeki Irak polis kontrol noktası yakınında infilak ettiği belirtilmişti. Bomba yüklü diğer aracın da Filistin Oteli'nin doğu tarafında infilak ettiği kaydedilmişti. 
     Patlamada, 19 katlı Filistin Oteli'nin güney kesimindeki odalarında büyük hasar meydana geldiği, Sheraton Oteli'nin de zemin katında hasar olduğu haber verilmişti. 
     
</TEXT>
</DOC>
