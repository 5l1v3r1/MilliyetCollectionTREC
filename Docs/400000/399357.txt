<DOC>
<DOCNO> 399357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo23.html </URL>
<DATE> 2005/11/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Beşiktaş'ta kadro dışı kalan Emre Ayrılma konusunda karar vermedim 
</HEADLINE>
<TEXT>

     Beşiktaş'ta Tayfun Korkut ve Okan Koç ile birlikte sezon başında kadro dışı bırakılan futbolculardan Emre Aşık, takımdan ayrılıp ayrılmama konusunda henüz kararını vermediğini söyledi. 
     Emre, bir televizyon programında yaptığı açıklamada, ''Şu anda aklımda ocak ayında başka takıma gideyim, ya da sezon sonunda takımda kalayım diye bir düşünce yok'' dedi. 
     Sezon başında başka takımlardan teklifler geldiğini kaydeden Emre Aşık, şöyle konuştu 
     ''Beşiktaş'a ilk geldiğimde yabancılık çekmemiştim. Takım arkadaşlarımla ve taraftarlarla hemen kaynaşmıştım. Takıma çok katkı yapamadığımı düşünerek kalmayı düşündüm. Rıza Çalımbay ile ufak da olsa bir sorun vardı. Şu an çok hazır değilim. İdman yapıyorum ama takımdan uzak olduğum için eksiklerim var. Takımla çalışırsam toparlarım.'' Siyah-beyazlı oyuncu, yeni teknik direktör Jean Tigana ile geldiğinden beri herhangi bir görüşme yapmadığını belirterek, ''Biz başka sahada çalışırken, kendisi de diğer sahadaydı. Ben ona el salladım, o da bana aynı şekilde yanıt verdi. Bunun dışında bir iletişimimiz olmadı'' diye konuştu. 
     
     ''BELKİ BİR İKİ YIL ABD'DE OYNARIM'' 
     Futbol yaşantısını 3-4 yıl daha sürdürmeyi planladığını ifade eden Emre, ''İlk önce Beşiktaş'ta oynamak istiyorum. Ancak burası olmazsa belki ABD'de bir iki yıl futbol oynarım'' dedi. 
     Takımının son iki sezonda yaşadığı başarısızlık konusunda da açıklamalarda bulunan tecrübeli oyuncu, ''Bazen istenen başarı elde edilemiyor. Çok iyi teknik direktör olan Vicente Del Bosque geldi, olmadı. Rıza Çalımbay takımın başına getirildi. Rıza hocayla birlikte takım, geçen sezonun ikinci yarısında başarılıydı, ancak bu sezon yine istenen elde edilemedi. Bazen istenen olmuyor'' diye konuştu. 
     Profesyonel Futbolcular Derneği'ne de üye olmadığını belirten Emre, ''Üye olmam gerekiyor. Bunu yapmamış olmam benim hatam'' diyerek sözlerini tamamladı. 
     
</TEXT>
</DOC>
