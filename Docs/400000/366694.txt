<DOC>
<DOCNO> 366694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko20.html </URL>
<DATE> 2005/08/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
''Formula1, 450 milyon avro döviz bırakacak'' 
</HEADLINE>
<TEXT>

     Turistik Otelciler, İşletmeciler ve Yatırımcılar Birliği TUROB Başkanı Timur Bayındır, Formula-1'in ülke tanıtımına katkısı ile bırakacağı dövizin 450 milyon avroyu bulacağını bildirdi. 
     Timur Bayındır, yaptığı yazılı açıklamada, Formula-1 yarışlarının, olimpiyatlardan sonra en çok izlenen organizasyon olduğunu belirterek, dünyada yaklaşık 2.2 milyar kişinin ekranları başından bu yarışı izleyeceğini kaydetti. 
     Formula-1'in İstanbul'un tanıtımına yaklaşık 300 milyon avro katkısı olacağını bildiren Bayındır, bu tür etkinliklerin sağlayacağı tanıtımların tanıtım bütçesi ayırarak yapılmaya karar verildiğinde ciddi rakamları bulduğunu belirtti. 
     Bayındır, Formula-1'i izlemek için İstanbul'a gelecek yaklaşık 50 bin turistin ortalama 6 gün ile 15 gün arasında kalacağını anlatan Bayındır, Formula-1'i izlemeye gelen turistin yaklaşık 150 milyon avro döviz bırakacağını ifade etti. 
     Bayındır, ''Formula 1'in İstanbul ve Türkiye turizmine çok büyük katkısı olacaktır. Bu tür organizasyonlar ülke tanıtımında büyük rol oynamaktadır. Formula-1'in ülke tanıtımına katkısı ile bırakacağı döviz 450 milyon avroyu bulacaktır'' dedi. 
     İstanbul'un Ocak ayından itibaren son 10 yılın en güzel dönemini yaşadığını belirten Bayındır, Formula-1'in İstanbul ve Türkiye'nin prestij projesi olduğunu ve bu tür uluslararası organizasyonların ülke tanıtımına büyük etkisi bulunduğunu kaydetti. 
     
     ''100 BİNE YAKIN YATAK KAPASİTESİ MEVCUT'' 

     Spor etkinliklerini izlemeye gelen turistlerin harcama gücünün çok yüksek olduğunu vurgulayan Bayındır, Formula-1'in yapılacağı tarihlerde İstanbul'daki otellerde yüzde 100 dolulukların yaşanacağını belirtti. Timur Bayındır, şunları kaydetti 
     ''İstanbul'da bu tür organizasyonlara ev sahipliği yapacak yatağımız var. İstanbul'da Kültür ve Turizm Bakanlığı belgesi ile belediye belgeli tesisleri eklediğinizde 100 bine yakın yatak kapasitesi mevcuttur. Aynı zamanda yeni oteller de yapılmaktadır ve böylece yatak kapasitemiz artacaktır. Formula-1 sırasında otellerde yer sıkıntısı olacağını düşünmüyorum. Böyle bir sorun olmayacağı ümidindeyim. Diyelim ki böyle bir sorun oldu, ki olmayacaktır, civar illerdeki otellere yönlendirebiliriz.'' Bayındır, geçen yıl kente karayoluyla gelen turisti de eklediklerinde İstanbul'da 5 milyon turisti ağırladıklarını hatırlatarak, ''2005 yılında hedefimiz 6 milyon turisti İstanbul'da ağırlamak'' dedi. 
     
</TEXT>
</DOC>
