<DOC>
<DOCNO> 362881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas16.html </URL>
<DATE> 2005/07/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bu da davetiye edebiyatı... 
</HEADLINE>
<TEXT>

     Düğün, nişan, nikah veya sünnet törenlerine çağrı için bastırılan davetiyelerde birbirinden ilginç ve kafiyeli metinler kullanılıyor. 
     İnsanların en mutlu günlerini paylaşmak istedikleri dost ve akrabalarına düzenlenecek törenleri bildirmek için hazırlanan davetiyelere kimisi şiir yazdırırken, kimisi de ilginç yazılara yer veriyor. 
     Maatbaacılar, davetiye bastırmak için gelenlerin çoğu sade bir metine yer verilmesini isterken, bazılarının ise davetiye örneklerinde yer alan veya kendi yazdıkları metinlerin basılmasını istediklerini söylediler. 
     Kalitesine göre 100 adetinin 20 YTL’den başlayan ve 800 YTL’ye kadar çıkan davetiyelerde yer alan ilginç yazılardan bazıları şöyle 
     "Bekarlık limanından saadetler diyarına mutluluk adlı gemiyle yolculuğa çıkıyoruz. Bizi uğurlamaya gelirseniz seviniriz" "Beraberliklerini sürekli kılmak ve sevgilerini sonsuzluğa taşımak için mutluluklarını sizinle paylaşmak istiyorlar" "Hayat serüvenimizin en önemli dönemecinde değerli dostlarla birlikte olmak bizleri mutlu edecektir" "Gözlerimizin bebeği yavrularımızın en önemli günleri olan evliliklerinin ilan edileceği bu güzel toplantıda siz kıymetli dostları aramızda görmekten mutluluk duyacağız" "Özlemini çektiğimiz hayatın altın yıllarına koşarken sizlerin altın kalplerinizden doğan teveccühleriniz düğünümüze mana katacaktır" "Bu gece hayatımızın en nadide mutluluk tablosunu çizerken, sizlerin de o tabloda derin yeriniz var. Düğünümüze bekleriz" "Çiçekler kadar güzel ve bahar gibi hoş aile yuvasına ilk adımımızı atacağımız bu günde düğünümüzü şereflendirmenizi bekleriz" 
     
     SÜNNET İÇİN DAVETİYE 
     Sünnet için bastırılan davetiyeler yer alan metinlerden bazıları ise şöyle 
     "Erkekliğe adım atacağı bu mutlu günde siz değerli dostlarımızı aramızda görmek bizleri mutlu edecektir" "Oğlumuz Emre diyor ki, sünnet oluyorum maşallah, büyük adam olacağım inşallah" 
     
</TEXT>
</DOC>
