<DOC>
<DOCNO> 382075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonyas20.html </URL>
<DATE> 2005/09/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Prostata karşı nar suyu... 
</HEADLINE>
<TEXT>

     Amerikalı bilimadamları, nar suyunun ileride prostat kanseriyle mücadelede kullanılabileceğini kaydettiler. 
     ABD'deki Wisconsin Üniversitesi'nde görevli bilimadamı Hasan Mukhtar başkanlığındaki ekip, fareler üzerinde yaptığı araştırmada, farelerin içme suyuna nar suyu kattı. Kanserin ilerleme hızının, nar suyu miktarı artıkça yavaşladığını tespit eden bilimadamları, bundan sonraki deneylerde nar suyunun insanlardaki etkisini araştıracaklarını açıkladılar. 
     Mukhtar ve ekibi, insanlardan alınan prostat kanseri hücreleri üzerinde laboratuvarda yaptıkları deneylerde nar suyunun olumlu etkisini gözlemlediler. Bilimadamları, hücrelere verdikleri nar suyu miktarını artırdıkça, ölen kanserli hücre sayısının da arttığını tespit ettiler. 
     Laboratuvarda yapılan bu deneyden sonra insanlardan aldıkları prostat kanseri hücrelerini 24 fareye enjekte eden bilimadamları, farelerde kötü huylu tümörlerin oluştuğunu kaydettiler. Farelerin içme suyuna yüzde 0,1 ya da 0,2 oranında nar suyu ekstresi katan bilimadamları, bir grup fareye de kontrol amacıyla sadece içme suyu verdiler. 
     Deney sonucunda, içmeye suyuna yüzde 0,2 oranında nar suyu katılan farelerde prostat kanserinin ilerleme hızı, diğer gruba göre daha çok yavaşladı. Bu farelerde prostata özgü ve insanlarda prostat kanseri şüphesi doğuran antijenlerin sayısının da azaldığı ortaya çıktı. Nar suyu verilmeyen farelerde ise kanserin hızla ilerlediği belirtildi. 
     Ekibin başkanı Mukhtar, ''Bu sonuçların, narın kansere ve özellikle de prostat kanserine karşı etkin maddeler içerdiğinin kanıtı olduğunu'' ifade etti. 
     Bilimadamları, farelere verilen nar suyu konsantresinin, insanların bir günde içebileceği nar suyuna eşdeğer olduğunu da belirttiler. 
     Antioksidan yönünden zengin olan nar, daha önce yapılan araştırmalarda da ciltteki tümörlerin büyümesini yavaşlatmıştı. 
     
</TEXT>
</DOC>
