<DOC>
<DOCNO> 369315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo28.html </URL>
<DATE> 2005/08/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Parma, İspanyollara satıldı... 
</HEADLINE>
<TEXT>

     
     Lütfullah Göktaş Bildiriyor 



     İtalya Birinci Futbol Ligi Serie A takımlarından AC Parma, İspanyollara satıldı. 
     AC Parma'nın resmi internet sayfasından bugün yapılan açıklamada, kulübün Inversiones Renfisa SI adlı İspanyol şirketine satılması konusunda mutabakat sağlandığı ve satışa dair resmi işlem ve ödemenin 20 Eylül'de gerçekleşeceği bildirildi. 
     Açıklamada, Real Madrid Kulübü'nün eski başkanı Lorenzo Sanz'a ait söz konusu şirketin, AC Parma'nın tüm hisselerini aldığı, mülkiyet devrinin 20 Eylül'de gerçekleşeceği satışla ilgili gerekli ön ödemeyi de yaptığı kaydedildi. 
     İtalya'daki Parmalat Şirketler Grubu'nun geçen yılki iflası sonrasında AC Parma Kulübü'nün yönetimi de İtalya Maliye Bakanlığı tarafından atanan olağanüstü komisere devredilmişti. 
     Kulüp de o dönemden bu yana bir alıcı bulabilme peşindeydi. Kulübün Inversiones Renfisa SI'ye satışını gerçekleştiren görüşmelerde AC Parma'nın hukuksal konularda 'Gianni Origoni Grippo Partners', finansal konularda ise Profilo Bankası tarafından temsil edildiği öğrenildi. 

     
</TEXT>
</DOC>
