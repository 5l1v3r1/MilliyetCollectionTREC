<DOC>
<DOCNO> 392838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo20.html </URL>
<DATE> 2005/11/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
MHK Başkanı Gerilimi daha az olan bir haftayı geride bıraktık... 
</HEADLINE>
<TEXT>

     Merkez Hakem Komitesi Başkanı Ufuk Özerten, gerilimi az olan bir haftayı daha az hakem hatasıyla geride bıraktıklarını söyledi. 
     Özerten, Türkiye Spor Yazarları Derneği Ankara Şubesi'nde düzenlediği haftalık olağan basın toplantısında, hakemlerin geçtiğimiz hafta başarılı bir performans sergilediğini belirterek, ''Gerilimi az olan bir haftayı daha az hakem hatasıyla geride bıraktık. Ama biz onların daha iyi olmalarını istiyoruz'' dedi. 
     Tüm hakemlerin büyük bir özveriyle maçları yönettiklerini ifade eden Özerten, ''90 dakikanın sonunda 90 dakikanın içinde kalan her şey orada bırakılıyor. Örneğin ertesi gün milli takım kampında aynı odada kalacak futbolcuların bile sahada birbirlerine nasıl davrandıklarını, ancak maç bittikten sonra da aralarındaki dostluğu hepimiz biliyoruz. Sahada olan sahada kalmalıdır. Fenerbahçe-Trabzonspor maçındaki Cem Papila olayı geçmişte kalmıştır. Cem Papila bunu çoktan unutmuştur. Dilerim Trabzonsporlular da bu olayı unutur'' diye konuştu. 
     Hiçbir hakemin hiçbir kulübe karşı art niyetli olamayacağını da vurgulayan Özerten, şöyle konuştu 
     ''Hiçbir hakemin böyle bir tutumu olamaz. Olmaya kalktığı anda da buna biz ve federasyon izin vermeyiz. Hakemler de 'arkadaşlarımızın intikamını bir kulüpten alalım' diye bir düşünce içinde olamaz. Böyle senaryolar üretiliyor. Benim temennim böyle şeyler üretilmesin.'' Hakemlerin sahaya geliş ve gidişleriyle ilgili birçok yenilik yaptıklarını da kaydeden Özerten, ''Bir türlü bu uygulamayı beceremedik. Yaptığımız planlar çeşitli şekillerde bozuluyor. Hakemi sahaya taksiyle değil helikopterle de getirseniz, insanlar tekmelemek istediklerinde o aracı da tekmeleyeceklerdir. Bu şartları iyileştirmek bizim elimizde değil. İnsanların zihniyetinin değişmesine ihtiyacımız var. Maçı bitirip çıkan bir hakemin arabasını yumruklamak olacak iş değil. Toplum olarak böyle işleri terk etmemiz gerekiyor'' şeklinde konuştu. 
     Özerten, hakemlerin futbol ailesinin nadide çiçekleri olduğunu belirterek, şunları söyledi 
     ''Hakemler uzaydan ya da Mars'tan gelmiyor. Hepimiz içiçe olmalıyız. Hakemler futbol ailesinin nadide çiçekleridir. Bu çiçekleri soldurmak için elimizden gelen çabayı göstermek yerine hakemleri daha iyi konuma getirmek için daha iyi niyetli olmalıyız. Hakemler herkesin içine çıkıp herkesle konuşabilmeliler. Bunun için iyi niyete ihtiyacımız var. Kötü niyetli kişelerin niyetlerine vakıf olmaları halinde Türkiye'de maçları yönetecek hakem bulamayabiliriz.'' Futbol Federasyonu Başkanvekili Şekip Mosturoğlu'nun hakemlere karşı yapılacak saldırılar nedeniyle bazı takımların küme düşürüleceği yönünde yaptığı açıklamalar sonrası Tahkim Kurulu'nun futbolcu cezalarında indirime gitmesi üzerine de değerlendirmelerde bulunan Özerten, ''Hakemlerin hiçbir kurum ve kuruluş karşısında sahipsiz kaldığını düşünmüyorum. Futbol Federasyonu, Ufuk Özerten ve Merkez Hakem Kurulu hakemlerimizin her konuda sahibidir. Kurumlar arasında hukukta bir takım görüş ayrılıkları olacaktır. Yapılak bir takım değişiklikler sonunda Tahkim Kurulu'nda cezaların indirilmesi yerine arttığına da rastlamak umarım ilerki dönemlerde mümkün olur. O zaman daha adil yargı sürecine girmiş oluruz. Takımların küme düşürülmesinin benim açımdan hiçbir mahsuru yok'' diyerek sözlerini tamamladı. 
     
</TEXT>
</DOC>
