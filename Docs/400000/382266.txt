<DOC>
<DOCNO> 382266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko57.html </URL>
<DATE> 2005/09/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Yapı Kredi Bankası'nın yeni yönetimi belirlendi... 
</HEADLINE>
<TEXT>

     Çoğunluk hisseleri Koçbank'a devredilen Yapı ve Kredi Bankası'nın yeni Yönetim Kurulu belirlendi. 10 kişilik Yönetim Kurulu'nun 5 üyesi yabancılardan oluştu. 
     Yapı ve Kredi'den Borsa'ya gönderilen açıklamaya göre, bankanın Olağanüstü Genel Kurulu, Genel Müdürlük binasında bugün toplandı. 
     Genel Kurul'da, 1 Ocak 2005-31 Temmuz 2005 dönemi bilanço ve kar zarar hesapları görüşülerek onaylandı. 
     Yönetim Kurulu Üyeleri Mehmet Çekinmez, Mustafa Selçuk Tamer, Ömer Kemal Gürer, Semih Çağlar, Havva Güzin Üçışık, Mustafa Ünal ve Sedat Altunay ile Yönetim Kurulu Doğal Üyesi Osman Reha Yolalan, görev sürelerinin sona erdiği tarihe kadar olan faaliyetlerinden dolayı ayrı ayrı ibra edildi. 
     Ayrıca Denetçiler Mehmet Ersoy ve Kamil Duman ile 1 Ocak 2005-30 Nisan 2005 döneminde denetçi olan ve 30 Nisan 2005 tarihinde istifa eden Lokman Gündüz de ibra edildiler. 
     
     YENİ YÖNETİM KURULU ÜYELERİ 

     Yönetim Kurulu üye sayısı 10 olarak belirlenirken, 2005 yılı hesaplarını incelemek amacıyla toplanacak olağan genel kurula kadar görev yapmak üzere, Dr. Rüşdü Saraçoğlu, Seyit Kemal Kaya, F. Füsun Akkal Bozok, Halil Sedat Ergür, Ahmet Fadil Ashaboğlu, Andrea Moneta, Massimiliano Moi, Giuseppe Vovk, Ranieri de Marchis ve Federico Ghizzoni Yönetim Kurulu üyeliklerine seçildiler. 
     M. Erkan Özdemir ve Adil G. Öztoprak, 2005 yılı hesaplarını incelemek amacıyla toplanacak olağan genel kurula kadar görev yapmak üzere denetim kurulu üyeliklerine getirildiler. 
     
     2 BANKANIN AKTİF TOPLAMI 4. BÜYÜĞÜ OLUŞTURUYOR 

     Bu arada hisseleri devredilen Yapı ve Kredi Bankası ile bu bankayı devralan Koçbank'ın aktif toplamları, Türk bankacılık sisteminde Ziraat, İş ve Akbank'dan sonra 4. büyüğü oluşturuyor. 
     Yapı ve Kredi Bankası 24.8 milyar YTL aktif büyüklükle 7., Koçbank 11.5 milyar YTL aktif büyüklükle 8. sırada bulunuyor. 
     
     KOÇBANK 

     Koçbank'ın kuruluş çalışmaları, American Express Bank'ın 1981 yılında İstanbul'da açılmasıyla başladı. 
     Koç Grubu, 1986 yılında Amerikan Express Bank'ın yüzde 51 hissesini satın alıp, Koç Amerikan Bankası'nın kurulmasını sağladı. 
     1992 yılına kadar hisselerini yüzde 100'e yükselten Koç Grubu, aynı yıl bankayı iştiraklerinden biri haline getirdi. 1993 yılında bankanın adı Koçbank olarak değiştirildi. 
     Bankanın kurumsal kredi ve finansal kiralama faaliyetlerini gerçekleştirmek amacıyla, 1995 yılında Koçlease Koç Finansal Kiralama A.Ş. kuruldu. 1997 yılında, bankanın yatırım bankacılık işlemleri KoçYatırım KoçYatırım Menkul Değerler A.Ş. adı altında toplandı. 
     KoçFaktor ise Mayıs 1999'da faaliyete geçti. 
     Koçbank, yurtiçi faaliyetlerinin yanı sıra 1996 yılında Amsterdam'da Koçbank Nederland N.V.'yi kurdu. 
     Yurtdışındaki ilk Koçbank şubesi ise 2000 yılında Bahreyn'de faaliyete geçti. 
     Asya'daki Türk Cumhuriyetlerinin gelişen bir pazar olarak değerlendirilmesi sonucu Koçbank'ın yüzde 80 hisse ve IFC işbirliği ile, Koçbank Azerbaycan LTD, 2000 yılında Bakü'de faaliyete geçti. 
     Koç Topluluğu'nun finans sektöründe büyüme kararı alması ile Mart 2001'de Koç Finansal Hizmetler A.Ş. KFH kuruldu. 
     Koç Finansal Hizmetler A.Ş., Koçbank, Koç Yatırım, Koçlease, Koç Faktor, Koç Portföy , Koçbank Netherland NV ve Koçbank Azerbaycan olmak üzere 7 finansal şirketi bir çatı altında toplayan bir yönetim şirketi olarak kuruldu. 
     Koç Finansal Hizmetler A.Ş.'nin kurulması ile başlayan yapılanma sürecinde yaşanan önemli gelişmelerden biri de, UniCredito Italiano UCI ile stratejik ortaklık kurulması oldu. 
     Koç Topluluğu ve UniCredito işbirliği, her iki hissedarın Koç Finansal Hizmetler A.Ş.'nin yüzde 50 hissesine sahip olduğu bir anlaşmanın Ekim 2002'de imzalanması ile gerçekleştirildi. 
     Koçbank'ın 30 Haziran 2005 tarihi itibariyle 170 şubesi ve 3 bin 705 çalışanı bulunuyor. Bankanın toplam kredileri 4 milyar 983 milyon 678 bin YTL, toplam mevduatı 7 milyar 547 milyon 324 bin YTL, toplam özkaynakları 817 milyon 311 bin YTL, ödenmiş sermayesi 439 milyon YTL, net dönem karı 92 milyon 928 bin YTL, bilanço dışı yükümlülükleri 15 milyar 209 milyon 355 bin YTL düzeyinde gerçekleşti. 
     
     CUMHURİYETİN İLK ÖZEL BANKASI 

     Yapı Kredi ise 1944 yılında, Türkiye Cumhuriyeti'nin ilk özel bankası olarak, Kazım Taşkent tarafından kuruldu. 
     Yapı Kredi, tarihi boyunca ekonomik, mali, teknolojik, kültürel, sosyal girişimlere öncülük etti. 
     1980'de Çukurova Holding bünyesine giren Yapı Kredi, 1980'li ve 1990'lı yıllarda, Türkiye'nin lokomotif sektörü olan bankacılığa pek çok yeni uygulamayı getirdi. 
     Bankacılık dışındaki tamamlayıcı finansal hizmetleri yatırım ürünleri, finansal kiralama, faktoring, sigortacılık Yapı Kredi şemsiyesi altında topladı. 
     Hisselerinin yüzde 42'si halka açık olan Yapı ve Kredi Bankası, 30 Haziran 2005 tarihi itibariyle, 405 şube ve 10 bin 361 personeliyle hizmet veriyor. 
     Bu tarih itibariyle bankanın toplam kredileri 10 milyar 794 milyon 745 bin YTL, toplam mevduatı 15 milyar 368 milyon 476 bin YTL, toplam özkaynakları 4 milyar 439 milyon 6 bin YTL, ödenmiş sermayesi 752 milyon 345 bin YTL, net dönem zararı 123 milyon 756 bin YTL, bilanço dışı yükümlülükleri 98 milyar 955 milyon 567 bin YTL düzeyinde gerçekleşti. 
     Yapı Kredi'nin internet sitesinde yer alan verilere göre, bankanın iştirakleri şöyle 
     Bankacılık Yapı Kredi Bank Deutschland A.G. , Yapı Kredi Moscow, Banque De Commerce Et De Placements S.A., Yapı Kredi Bank Netherland N.V. 
     Sigortacılık Yapı Kredi Sigorta A.Ş., Yapı Kredi Emeklilik A.Ş. 
     Yatırım ve Finansal Hizmetler Yapı Kredi Holding B.V. , Yapı Kredi Yatırım A.Ş., Yapı Kredi Faktoring A.Ş., Yapı Kredi Finansal Kiralama A.0., Yapı Kredi Portföy Yönetimi A.Ş. , Yapı Kredi Bank-Koray Gayrimenkul Yatırım Ortaklığı A.Ş. , Yapı Kredi Yatırım Ortaklığı A.Ş. 
     İletişim ve Bilgi Teknolojileri A-Tel Pazarlama ve Servis Hizmetleri A.Ş. , Digital Platform İletişim Hizmetleri A.Ş., Fintur Technologies B.V., Turkcell İletişim Hizmetleri A.Ş. , Turkcell Holding A.Ş. , Süper On-Line Uluslararası Elektronik Bilgilendirme ve Haberleşme Hizmetleri A.Ş. 
     Hizmet Bankalararası Kart Merkezi A.Ş., Kredi Kayıt Bürosu A.Ş. 
     Kültür ve Sanat Yapı Kredi Kültür-Sanat Yayıncılık Ticaret ve Sanayi A.Ş. 

     
</TEXT>
</DOC>
