<DOC>
<DOCNO> 364887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/guncel/agun.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Çakıcı eksikti 
</HEADLINE>
<TEXT>


Erdil davasında ifade veren eski Milli Savunma Bakanlığı Teftiş Heyetleri Kurulu Başkanı emekli Albay Belgütay Varımlı, "Alaattin Çakıcı arayıp tehdit etti, sesini kaydettim" dedi 

ANKARA Milliyet 

Eski Deniz Kuvvetleri Komutanı İlhami Erdil ile eşi ve kızının yargılandığı davada ifade veren eski Milli Savunma Bakanlığı Teftiş Heyetleri Kurulu Başkanı emekli Albay Belgütay Varımlı, gündemi sarsacak açıklamalarda bulundu. Varımlı, komutanlığa boya alımlarını araştırdığı sırada organize suç örgütü liderliğiyle suçlanan Alaattin Çakıcı'nın kendisini arayarak tehdit ettiğini açıkladı. Askeri Savcı Zekeriya Duran, Çakıcı'nın sesini kaydettiğini de açıklayan Varımlı'yı savcılığa ihbarda bulunmaya davet etti. 
İlhami Erdil, eşi Füsun Erdil ve kızı Deniz Erdil'in, "komutanlık konutuna yüksek fiyatlı yemek malzemesi almak, haksız mal edinmek, ihaleye fesat karıştırmak" iddialarıyla yargılanmalarına Genelkurmay Askeri Mahkemesi'nde devam edildi. Erdil ailesinin ve rahatsızlığı bulunan avukatlarının katılmadığı duruşmada Varımlı ifade verdi. 

Özel istihbarat ağı 
"Bu davayı ben ortaya çıkardım" diyen Varımlı, "Onbaşıdan generale kadar bize bilgisi gelen bir istihbarat ağımız vardı. Yolsuzlukla mücadele amacıyla kuruldu. Dönemin Genelkurmay Başkanı Orgeneral Hüseyin Kıvrıkoğlu'nun da bilgisi vardı. Yolsuzlukların çoğu bu sistemle ortaya çıktı" ifadelerini kullandı. 

Dikkat çekmek için 
Söz alan Savcı Duran, Varımlı'nın "dikkat çekmek" için konuştuğunu belirterek, "Sayın Komutan'ın emrinde adli, idari ve istihbari birimleri, bunları yeterince çalıştıracak yetkileri ve personeli vardır. Özel bir görevlendirme yapmasına gerek olmadığı gibi, yasa ve yönetmeliğe dayanmayan böyle bir sistem kurmasına da olanak yoktur" diye konuştu. 
Varımlı ifadesini şöyle sürdürdü 
"Yemek kalemleri adı altında birçok alım yapılmıştı. Mesela 800 milyonluk ladin çam, 3,5 milyarlık güvercin gübresi alındı gözüküyor. Bunlar yemek faturası şeklinde düzenlenmiş. Erdil'in ev aldığını duyduk. Mal varlığını araştırdığımızda, bunu mal beyanında göstermediğini ortaya çıkardık. Kıvrıkoğlu'na ilettim 2001'de. Konuyu dondurup, 2004'te dava açtılar." 

'Delikanlı adamsın' 
Alımları incelerken tehdit edildiğini öne süren Varımlı, şöyle devam etti 
"Erdil'in kızı Deniz Erdil'in, arkadaşı Şirin Melek Özden'le ortağı oldukları Herkel şirketinden yapılan boya alımlarını incelerken Çakıcı'ya bile arattırdılar. Çakıcı beni aradı. Tehdit etti. 'Ev barkla ilgilenme' dedi. Ben de 'Sen delikanlı adamsın. Ortada bile yoksun. Bunlar senin boyunu aşar, bu işlere girme' dedim. Bir daha da aramadı." 
Mahkeme Başkanı Turgay Çağlar, bu konunun tanıklığıyla bir ilgisi bulunmadığını belirterek Varımlı'yı uyardı ve Çakıcı'yla ilgili sözleri tutanağa geçirmedi. 

'İhbarda bulunun' 
Askeri Savcı Duran, Varımlı'nın sözlerinin kesilmesi üzerine, "Mahkemede yasal imk n bulunmaması nedeniyle tanığın dinlenemeyen beyanlarının iletilmesi halinde tereddütsüz gereken yapılacaktır" dedi. Varımlı'yı ihbarda bulunmaya davet eden Duran, "Nemelazımcılığın yükselen değer olduğu günümüzde her sorumlu asker gibi davranın" diye konuştu. 

'Sesini kaydettim' 
Duruşmadan sonra Varımlı, Çakıcı ile yaptığı görüşmeyi kasete aldığını, dinlettiği kişilerin arayanın Çakıcı olduğundan kuşku duymadıklarını kaydetti. 

'Bahçeli adına da' 
Varımlı, MHP Genel Başkanı Devlet Bahçeli'nin ismini kullanan bir kişinin de gizli numaradan arayarak ev işi ile ilgilenmemesi uyarısında bulunduğunu belirtti. 


</TEXT>
</DOC>
