<DOC>
<DOCNO> 374327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun19.html </URL>
<DATE> 2005/08/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kim önde... Şaron mu Netanyahu mu 
</HEADLINE>
<TEXT>

     İsrail'de, Gazze Şeridi ile Batı Şeria'daki bazı yerleşim birimlerinden çekilme kararını protesto ederek Başbakan Ariel Şaron'un Likud partisinin liderliğine ve başbakanlığa aday olduğunu açıklayan eski Başbakan ve Maliye Bakanı Binyamin Netanyahu, seçim kampanyasına da hızlı bir başlangıç yaptı. 
     Kamuoyu yoklamalarına göre, başbakanlık yarışında Şaron'un gerisinde kalan Netanyahu, kampanyasına, Batı Şeria'nın en büyük Yahudi yerleşim birimi ve ABD'nin genişletilmemesi yolunda çağrılar yaptığı Maale Adumim'den başladı. 
     Netanyahu, burada yaptığı konuşmada yine Şaron'a yönelik eleştirilerde bulundu. Şaron'un, Kudüs ve Maale Adumim arasındaki inşaat projelerini geciktirdiğini söyleyen Netanyahu, ''Onlar Filistinliler kuzeyden güneye kesintisiz bir Filistin bölgesi oluşturmak istiyorlar. Buna meydan vermemeliyiz'' dedi. 
     Netanyahu, Kudüs'ün ''tehlikede'' olduğunu öne sürerken, Şaron'un Yahudileri 1967 sınırlarına çekme kararıyla bu tehlikeyi artırdığını ifade etti. 
     Öte yandan, İsrail'de İbranice yayımlanan Yedioth Ahronoth gazetesinin, Netanyahu'nun dün adaylığını açıklamasının ardından yayımlanan kamuoyu yoklaması, ''Şaron mu Netanyahu mu'' sorusunda, ibrenin Şaron'dan yana olduğunu gösterdi. 
     Ankette, katılanların yüzde 56'sı Şaron'u, yüzde 21'i ise Netanyahu'ya destek verdi. 
     Likud Partisi yandaşları ise aynı ankette Şaron'u yüzde 51 oyla destekledi. Ankete katılan Likudluların yüzde 26'sı ise Netanyahu lehine görüş belirtti. 
     Netanyahu, seçim kampanyasında önümüzdeki haftalarda da İsrail'in kuzeyine giderek, çeşitli gruplarla bir araya gelecek. 
     
</TEXT>
</DOC>
