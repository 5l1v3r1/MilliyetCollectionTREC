<DOC>
<DOCNO> 351281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko11.html </URL>
<DATE> 2005/06/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bir mega proje daha geliyor... 
</HEADLINE>
<TEXT>

     Rus petrolünü Akdeniz'deki Ceyhan terminaline getirecek, Mavi Akım Projesi'nin devamı niteliğindeki Samsun-Ceyhan Hampetrol Hattı'nın yapımını gündemine alan BOTAŞ, yatırımı 2006 yılı programına almak amacı ile hazırlıklara başladı. 
     Edinilen bilgiye göre, Dışişleri Bakanlığınca Rusya Federasyonu'na söz konusu projeye yönelik gönderilen resmi notada, Samsun-Ceyhan Hampetrol Boru Hattı Projesi'nin Türkiye Cumhuriyeti devletince destekleneceği ifade edilerek, Hükümetin en kısa zamanda projeye kamu yatırım programında yer vererek, BOTAŞ'ın görevlendirileceği bildirildi. 
     Proje, Türkiye ile Rusya Hükümetleri arasında imzalanan Karma Ekonomik Komisyon KEK protokolündeki ikili işbirliğinin de kilit projesi olarak biliniyor. 
     
     2006 YILI YATIRIM PROGRAMINA ALINMASI BEKLENİYOR 
     BOTAŞ Genel Müdürlüğü'nün Samsun-Ceyhan Hampetrol Boru hattı projesinin en kısa sürede fizibilite etütlerini güncelleyerek, Devlet Planlama Teşkilatı'na 2006 yılı programına alınmak üzere başvurması bekleniyor. Yakında proje başvurusuna yönelik fizibilite güncelleme çalışmalarının da tamamlanması bekleniyor. 
     Hattın tamamlanması ile birlikte Rus hampetrolü Türkiye üzerinden ilk kez dünyaya pazarlanabilecek. Samsun'dan boru hattı ile Ceyhan terminaline getirilecek hampetrol, buradan da 3. ülkelere ihraç edilebilecek. Bu projenin devamı niteliğinde İsrail gibi 3. ülkelere iletilecek yeni petrol boru hattı ile satış imkanlarının yaratılması da uzun vadeli olarak planlanıyor. 
     
</TEXT>
</DOC>
