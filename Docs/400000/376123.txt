<DOC>
<DOCNO> 376123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo18.html </URL>
<DATE> 2005/09/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yıldıray Baştürk sakatlıktan kurtulamıyor... 
</HEADLINE>
<TEXT>

     Alman 1. lig Bundesliga takımlarından Hertha BSC Berlin’de oynayan milli futbolcu Yıldıray Baştürk, sakatlıktan kurtulamıyor. Bir antrenman maçı sırasında daha önce sol dizinden sakatlanan Yıldıray, bu kez de Türkiye-Danimarka karşılaşmasında sağ dizinden sakatlandı. 
     Berlin’de yayınlanan B.Z gazetesi, "Baştürk şoku Yine dizi" başlığıyla verdiği haberde, Yıldıray’ın, Türkiye’deki karşılaşmadan sonra Berlin’e döndüğünü ve takım doktorunun sağ dizinde bir sakatlık tespit ettiğini yazdı. 
     Sol dizindeki sakatlık nedeni ile yaklaşık 1 ay boyunca sahalardan uzak kalan Yıldıray’ın şimdi de en az 2 hafta süre ile oynayamayacağı belirtildi. 
     Yıldıray’ın sakatlığının takımda endişe yarattığı, ancak teknik direktör Falko Götz’ün, "Önce tam teşhisi bir bekleyelim. Şimdiden herkesi endişelendirmenin bir anlamı yok" şeklinde konuştuğu kaydedildi. 

     
</TEXT>
</DOC>
