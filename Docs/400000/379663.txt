<DOC>
<DOCNO> 379663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko35.html </URL>
<DATE> 2005/09/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yıldırım Kars-Tiflis-Bakü Demiryolu Projesi'nin bedeli 400 milyon dolar 
</HEADLINE>
<TEXT>

     Ulaştırma Bakanı Binali Yıldırım, Kars-Tiflis-Bakü Demiryolu Projesi'nin yaklaşık 400 milyon dolarlık bedeli bulunduğunu ve bunun Türkiye, Azerbaycan ile Gürcistan arasında oluşturulacak bir yapı içinde, uluslararası finansman kaynaklarından sağlanması yoluna gidileceğini bildirdi. 
     Yıldırım, Azerbaycan Ulaştırma Bakanı Ziya Memmedov ile Gürcistan Ekonomik Kalkınma Bakanı Irakli Chogovadze ile birlikte basına kapalı gerçekleştirdikleri toplantının ardından, gazetecilere açıklama yaptı. 
     Binali Yıldırım, başlangıcı 1993 yılında Ankara'da yapılan Gürcistan-Türkiye Karma Ulaştırma Komisyonu Toplantısı'na dayanan projede, 2004 yılında Gürcistan'da gerçekleştirilen Ulaştırma Bakanları Toplantısı'nda, somut adımlar atılmasına yönelik karar alınıncaya kadar, ciddi bir ilerleme kaydedilemediğini söyledi. 
     Demiryolu hattında Türkiye'nin fizibilite, işçilik ve inşaat projelerinin hazırlanması işini üstlendiğini belirten Yıldırım, bu kapsamdaki 1 milyon dolarlık projeyi hazırlama ihalesinin Yüksel Domaniç adlı firmaya verildiğini, söz konusu firmanın yıl sonuna kadar uluslararası standartlara uygun fizibilite çalışmalarını tamamlayacağını, 2006 Temmuz ayına kadar da detay projeleri hazırlayacağını bildirdi. 
     
     ''SONRAKİ AŞAMA UYGUN FİNANSMAN MODELLERİNİN BULUNMASI'' 
     Ulaştırma Bakanı Yıldırım, sorular üzerine de, 3 ülkenin teknik ekiplerinin çalışmaların aksamaması için işbirliği içinde olacağına işaret ederek, ''Bu, sadece bir demiryolu projesi değil, aynı zamanda 3 ülkenin birbirleriyle ticari, taşıma ilişkilerini ve iyi komşuluk ilişkilerini çok ileriye taşıyacak bir projedir. Bundan dolayı projenin gerçekleştirilmesi yönünde 3 ülkenin siyasi desteği vardır. Ulaştırma Bakanları olarak, projenin gerçekleştirilmesi için tam destek veriyoruz'' şeklinde konuştu. 
     Projenin ilk somut adımının atıldığını dile getiren Yıldırım, şöyle devam etti 
     ''Bundan sonraki aşama uygun finansman modellerinin bulunmasıdır. Yaklaşık 400 milyon dolarlık proje bedelinin, 3 ülke Türkiye, Azerbaycan, Gürcistan arasında oluşturulacak bir yapı içinde uluslararası finansman kaynaklarından sağlanması yoluna gidilecek. Fizibiliteden sonra finansmanının temini ile projeyi gerçekleştirecek konsorsiyum, ortaklık veya işletme hangisi uygun olursa ona karar verilecek.'' Binali Yıldırım, ''Proje sayesinde Batı Avrupa'dan başlayıp 4. koridordan Türkiye üzerinden Gürcistan-Azerbaycan ve Hazar'ı geçmek suretiyle Uzakdoğu'ya, Şanghay'a kadar inen bir ulaşım koridoru kesintisiz gerçekleşmiş olacak. Böylece proje ile tarihi İpekyolu olarak tabir edilen yol da aktif olarak kullanılmaya başlanacak'' diye konuştu. 
     Ulaştırma Bakanı Yıldırım, Kars-Tiflis-Bakü Demiryolu Projesi sayesinde Kafkasya, merkezi Asya ve Uzakdoğu ile Avrupa arasındaki yük taşımacılığının da artacağını vurguladı. 
     Toplantıda daha sonra bakan Binali Yıldırım, Azerbaycan Ulaştırma Bakanı Ziya Memmedov ile Gürcistan Ekonomik Kalkınma Bakanı Irakli Chogovadze, toplantıya ilişkin tutanağı imzaladılar. 
     
</TEXT>
</DOC>
