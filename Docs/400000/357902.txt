<DOC>
<DOCNO> 357902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas10.html </URL>
<DATE> 2005/07/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Zehirli çikolata paniği 
</HEADLINE>
<TEXT>

     Merih Kalender DHA 

      AVUSTRALYA’nın New South Wales NSW eyaletinde, Mars ve Snickers marka çikolatalı ürünler kimliği belirsiz kişilerden gelen tehditler üzerine, zehirli olabilecekleri gerekçesiyle toplatıldı. 
     Mars ve Snickers’ları üreten Masterfoods firmasından yapılan açıklamaya göre, kimliği belirsiz kişiler ilk olarak mayıs ayında gönderdikleri mektupta Mars ve Snickers’ları zehirleyeceği tehdidi savurdu. Daha sonra bir mektup daha gönderen şantajcıların, 3’üncü mektubu ise dün firmanın Victoria’daki merkezine ulaştı. Mektupta Sydney bölgesinde 7 Mars ve Snickers’ın daha zehirleneceği tehdidinin yer alması üzerine Masterfoods eyaletteki tüm mamülleri toplama kararı aldı. 
     Avustralya ve Yeni Zelanda Masterfoods yetkilisi Andy Weston-Webb, "Hiç kimse Mars ve Snickers yemesin, satın alanlar bir an önce bu mamülleri çöpe atsın" derken, yapılan testlerde zehire rastlanmamasına rağmen önlem olarak bu çağrıya uyulması gerektiğini vurguladı. Toplama kararının şimdilik sadece NSW eyaleti ile sınırlı kaldığı, gerek görülmesi halinde uygulamanın yaygınlaştırılabileceği belirtildi. 
     Avustralya polisi, ürünlerin toplatılmasının ardından tehdit mektuplarını yazanları ortaya çıkarabilmek için soruşturma başlattı. 
     
</TEXT>
</DOC>
