<DOC>
<DOCNO> 398272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas01.html </URL>
<DATE> 2005/11/26/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Hindistanlı işadamı balonla en yükseğe çıkma rekoru kırdı 
</HEADLINE>
<TEXT>

     Hindistanlı işadamı Vijaypat Singhania, sıcak hava dolu balonla en yükseğe çıkma rekorunu kırdı. 
     Singhania’nın oğlu Gautam, Hindistan’ın Bombay kentinden TSİ 03.15’te basınç ayarlı kabini bulunan 20 kat yüksekliğindeki balonla 
     havalanan 67 yaşındaki babasının yerden 21 bin metre yükseğe çıkmayı başardığını söyledi. Guatam, iki saatten biraz fazla süren çıkışın ardından babasının iki saat sürmesi beklenen inişe geçtiğini söyledi. Singhania’nın "Dünyanın saçağına" ulaşan ilk insan olmasını sağlayan yolculuk, rüzgarın hızı ve uçuş yönü gözetilerek Bombay’a 100 kilometre mesafedeki Nashik kasabasına inişle tamamlanacak. Balonu, iniş için rüzgar yönünü tespit etmek üzere bir helikopter izliyor, yolculuğun tamamını helikopter, balon ve yerdeki kameralar sayesinde ulusal televizyon kanalları da canlı olarak yayınlıyor. İngiliz pilotlar Andy Elson ve Colin Prescot tarafından tasarlanan 40 ton ağırlığındaki balonun propan ve gazyağıyla ateşlendiği kaydedildi. Balonun dışındaki hava sıcaklığının eksi 93 santigrat dereceye, oksijenin de hemen hemen yok denecek seviyeye kadar düşeceği bildirildi. Yerde, kabindeki oksijen seviyesi ve yaşam destek sistemlerini izleyen bir birimin kurulduğu, kabinde ayrıca Singhania’nın bilincini kaybetmesi ya da başka bir sorun çıktığında otomatik olarak açılan bir paraşüt olduğu kaydediliyor. Dünyada balonla en yükseğe çıkma rekoru 1988 yılının haziran ayında, Teksas’ta İsveçli Per Lindstrand tarafından 19 bin 811 metreyle kırılmıştı. 
     
</TEXT>
</DOC>
