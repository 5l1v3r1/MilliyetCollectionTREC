<DOC>
<DOCNO> 387239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yasam/yas04.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Keder Atlısı'yla başarıya koştu 
</HEADLINE>
<TEXT>


'Keder Atlısı' adlı kitabıyla 31 yaşında 2004 Haldun Taner Öykü Ödülü'nün sahibi olan Faruk Duman, ödülünü Milliyet Gazetesi Genel Yayın Yönetmeni Sedat Ergin'den aldı 

Yasemin Bay 

2004 Haldun Taner Öykü Ödülü'nün sahibi, 'Keder Atlısı' isimli kitabıyla, Can Yayınları Türk edebiyatı editörü ve yazar Faruk Duman oldu. 24. İstanbul Kitap Fuarı kapsamında gerçekleştirilen ödül törenine yazar Cemil Kavukçu, gazeteci-yazar Altan Öymen ve Aydın Boysan, eleştirmen Ahmet Oktay, Tuğrul Eryılmaz ve Nükhet İpekçi'nin de aralarında bulunduğu çok sayıda davetli katıldı. 

'Taner'in etkisi büyük' 
TÖRENİN açılış konuşmasını yapan Milliyet Gazetesi Genel Yayın Yönetmeni Sedat Ergin şunları söyledi "Haldun Taner, 1974'ten ölümüne kadar Milliyet gazetesinin yazarıydı. Milliyet'in saygın çizgisinde önemli katkısı oldu. 20 yıl, bir ödülün kurumlaşması için çok önemli. Taner gibi çok yönlü bir yazarı anlatmak çok zor. Haldun Taner, kuşkusuz bizim kuşağın entelektüel gelişimi üzerinde büyük etkisi olan bir isim." 

'Bu yılın ayrı bir önemi var' 
BU yılın Haldun Taner için ayrı bir önemi olduğunu vurgulayan Ergin, "Bu yıl büyük edebiyat ustasının doğumunun 90. yılı. Bunun için çeşitli toplantılar yapılacak, oyunları tekrar sahnelenecek" diye konuştu. 

'Büyük bir şans' 

Ödülünü Sedat Ergin'den alan Faruk Duman, teşekkür konuşmasında şunları söyledi "Ödüllerin öncelikle ustalarımızın adının yaşatılması için yapılıyor olması çok güzel ve önemli. Bizim gibi yazarların da bu ödüller vesilesiyle yayımlanmış olan kitaplarının bir kez daha gündeme geliyor olması, büyük bir şans". Tiyatro ve edebiyat dünyasının önemli isimlerinden biri olan Milliyet gazetesi yazarı Haldun Taner'in anısını yaşatmak amacını taşıyan ödül, 1987 yılından bu yana veriliyor. 

'İyi öyküler yazıyor' 

Haldun Taner'in yaşamöyküsü ve edebi kişiliği üzerine bir kısa filmin de gösterildiği törende Sedat Ergin'in ardından Doğan Hızlan söz aldı. Hızlan, Faruk Duman'ın genç kuşak içinde iyi öyküler yazan bir isim olduğunu, daha önce Sait Faik Ödülü'nü kazandığını dile getirdi. 

Faruk Duman Genç ve bol ödüllü bir yazar 

Can Yayınları'ndan çıkan ve 11 öyküden oluşan 'Keder Atlısı' kitabının yazarı Faruk Duman, 1974 Ardahan doğumlu. Ankara Dil ve Tarih-Coğrafya Fakültesi Kütüphanecilik Bölümü'nden mezun oldu. 'Seslerde Başka Sesler' isimli ilk öykü kitabıyla 1998 Orhan Kemal Ödülleri Öykü Ödülü dalında ikincilik alan Duman, ikinci kitabı 'Av Dönüşleri' ile 2000 Sait Faik Öykü Ödülü'ne layık görüldü. Halen Can Yayınları'nda editörlük görevini sürdüren Duman'ın ödüllü eserlerinin yanı sıra 'Nar Kitabı' adlı bir öykü kitabı ve 'Piri' adında bir de romanı var. 


</TEXT>
</DOC>
