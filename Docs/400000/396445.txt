<DOC>
<DOCNO> 396445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/aspo.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz eşya piyangosu 
</HEADLINE>
<TEXT>


Tuncay, Kadıköy'ü coşturdu, Johana tribünleri susturdu. Genç Semih, 88'de sarı - lacivertli taraftarların sessizliğini bozdu. 1989'daki 11 maçlık galibiyet serisi de egale oldu 

MEHMET DEMİRKOL 


Çarşamba'dan sonra Saracoğlu'na ayağım hiç gitmedi. Adımları geri geri attım. Kaybettiğimiz onca şeyden sonra lige aynı yerde dönmek kolay değil... Seyircinin de hali farklı değildi sanki... Hatta oyuncuların da... Maçtan önce tribünlere ilk olarak Tuncay'ın çağrılması ev sahibi taraftarları, Manisalılar'ın takip edip onunla gurur duyduklarını bağırmaları da bu durumu hafifletmedi. Ve bir garip tesadüf... Fatih Terim'in Avrupa'daki ilk büyük kavgasının tarafı Fiorentina-Tirol maçının hakemi Orhan Erdemir sahadaydı. Federasyon o ruhu yaşatmakta ısrarlıydı. 
Bu havada ve yağmur altında başlayan maçın ilk devrede iki parlayanı vardı. Bir tarafta Tuncay, diğerinde Zafer Demiray... Ligin çok dolaşanlarından Zafer, Vestel'in girdiği her pozisyonun baş aktörüydü. 
8'de Meduna'nın pasında çektiği şut Volkan'ın sağındaki direğin hemen dışından auta gitti. 21 ve 30'da Meduna'yı net pozisyonlara soktuğu iki pası da şahane... 
Vestel bunun dışında Yanal'ın takımlarının temel özelliği olan pres ve alan daraltmada çok başarılı değildi. Defansif 4-4-2'leri kontra dayalıydı. Genç yıldız Caner, Zafer ve Meduna'ya çok yardımcı olamayınca, beklenen etkiyi yaratamadılar. 
Fenerbahçe ise Alex'siz açık bir 4-4-2'yle oynuyordu. Nobre, Johana, Anelka da D'Haene'nin markajındaydı. Ancak Alex olmayınca ligin bu ağır savunmacıları karşısında Fenerbahçe forvetleri fazla etkili olamadı. Bir kez sağdan etkili geldiler. Serkan'ın pasında Yozgatlı'nın ortası ve Tuncay'ın topuğundan gol oldu. İki dakika sonra Ümit'in ortasına Nobre kafayı kötü vurunca Fener rahatlayamadı. Eksik olan, baskı kurduklarında Aurelio ve Appiah'ın hücum kademesine gitmemesi ve pozisyonların tek denemelik olmasıydı. 

Son 15 dakika 
İkinci devreye Daum Anelka-Deniz değişikliğiyle başladı. Tuncay forvete geçti. Ama açık alanda beklenen etkiyi yaratamadı. 
53'te Johana, Caner'in ortasında beraberlği sağladığında Fenerbahçe'nin işi zordu. Çünkü farkı yaratan Alex ve Anelka sahada değildi. Vestel iyi kapandı ve Fenerbahçe 78. dakikaya kadar dar alanda etkisiz, Serkan dışında rakibi delmekten aciz bir takıma dönüştü. 54'te Ümit'in direkten dönen topu dışında bir şey üretemediler. 75. dakikada seyircisi ayaklanarak takımını itmeye başladı. Daum da riskli bir değişiklikle Serkan'ın yerine Semih'i oyuna sürdü. Ümit sağ beke, Deniz ise sola geçti. Ersun Yanal, Mithat'ı oyuna sürerek ileride top tutmakta zorlanan takımına bir çıkış yolu aradı, ama bunda başarılı olamadı. Fenerbahçe baskısı iyice arttı. 
82'de Deniz'in dalıp Aurelio'ya verdiği pasta Brezilyalı'nın şutu auta çıktı. 
84'te Appiah'ın sert şutunda kaleci Bülent çok başarılıydı. 88'de Daum'un riskli değişikliği golü getirdi. Sağ beke geçen Ümit'in ortası Semih'in kafasından gol oldu. Böylece herkes için hüzünlü ve isteksiz başlayan maç son on beş dakikasında yüksek tempoyla bitti. Hüzün ise az sayıdaki Manisalı seyirciye kaldı. 

Tuncay'dan dalya 

Fenerbahçe'nin golcüsü Tuncay Şanlı, Vestel Manisaspor karşısında 100. lig maçına çıktı. Takımının ilk golünü atarak galibiyet perdesini aralayan sarı-lacivertli futbolcu, hafta içinde de milli formayla 3 kez İsviçre filelerini havalandırmıştı. Deniz Barış da 2.5 ay sonra formasına kavuştu. 

YILDIZ TABLOSU 

YUSUF KOBAL 

FENERBAHÇE 1 Volkan 6 30 Serkan 6 23 Semih Dk.79 6 19 Önder 6 2 Luciano 6 5 Ümit 6 7 M.Yozgatlı 5 15 Aurelio 6 4 Appiah 5 10 Tuncay 6 39 Anelka 4 24 Deniz Dk.46 6 11 Nobre 6 
YEDEKLER 
34 Rüştü, 3 Servet, 21 Selçuk, 27 Kemal, 29 Olcan 

VESTEL MANİSA 61 Bülent 6 24 D'Haene 6 2 Yunus 6 19 Johana 6 26 Meduna 5 81 Gürol 6 6 Serkan D. 6 45 Fabio Dk.89 5 Yılmaz 6 16 Hakan Balta 5 88 Caner 6 9 Mehmet Dk.58 5 11 Zafer 5 20 Mithat Dk.72 4 
YEDEKLER 
1 A.Sinan, 4 Özgür, 32 Zitan Bör, 33 Tufan 

HAKEMLER 
Orhan Erdemir, Serkan Ok, Orkun Aktaş 

GOLLER 
Tuncay Dk.19 , Johana Dk.53 , Semih Dk.88 

SARI KARTLAR 
Nobre F.Bahçe , Johana, D'Haene, Gürol, Caner V.Manisa 

PAF Ligi 
Fenerbahçe-Vestel Manisa 1-1 

UEFA'dan ekstra önlem 

UEFA, Fenerbahçe ile Milan arasında çarşamba günü İstanbul'da oynanacak Şampiyonlar Ligi maçı için güvenlik yetkilisi atadı. Sarı - lacivertli ekibin iki sezondur oynadığı hiçbir maç için böyle bir uygulamaya gitmeyen UEFA'nın, milli maçta yaşanan olaylar yüzünden bu kararı aldığı öğrenildi. Bu konuda Futbol Federasyonu ile temasa geçilmemesi de dikkat çekti. 
Bu arada Milan Teknik Direktörü Ancelotti, katıldığı bir televizyon programında, herhangi bir kaygı yaşamadıklarını söyledi, "İstanbul'a miğferle gideceğiz" esprisini yaptı. İtalyan hoca yaşanan olayların hoş karşılanmadığını da belirtti. 


</TEXT>
</DOC>
