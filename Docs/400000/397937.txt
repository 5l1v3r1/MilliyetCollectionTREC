<DOC>
<DOCNO> 397937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko32.html </URL>
<DATE> 2005/11/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tanıl Küçük Değerli TL, sanayinin rekabet gücünü iyice zayıflattı 
</HEADLINE>
<TEXT>

     İstanbul Sanayi Odası İSO Başkanı Tanıl Küçük, TL'deki süregiden değerliliğin sanayinin rekabet gücünü iyice zayıflattığını ve ''bıçağın kemiğe dayandığı noktaya getirdiğini belirterek, ''İthalat karşısında rekabette zorlanan üreticilerimiz üretim faaliyetlerini yavaşlatmaya veya son vermeye başlamışlardır'' dedi. 
     Avrupa Birliği'ne AB üyelik sürecinin, sanayinin rekabet gücü açısından gerçekten zor meseleler getirdiğini, ancak bu süreci sadece tehditlerden ibaret görmenin doğru olmayacağını söyledi. 
     İSO tarafından düzenlenen 4. Sanayi Kongresi'nde konuşan Küçük, büyük bir toplumsal dönüşüm projesi olan AB'ye tam üyeliğin hayatın her alanında köklü değişikliklere yol açacağının bilindiğini belirterek, bu değişikliklerden doğrudan veya dolaylı olarak en çok etkilenecek kesimlerin başında sanayinin geldiğini söyledi. 
     Müzakere edilecek başlıkların bir çoğunun sanayiyi bir şekilde etkileyeceğini, bilim-araştırma, çevre, sosyal politika-istihdam, rekabet politikası ve KOBİ politikası başlıklarının sanayiyi doğrudan ilgilendirdiğini kaydeden Küçük, bu başlıkların her birinde, AB müktesabatına tam uyumun, sanayiye yeni yükler ve ilave maliyetler getireceğini söyledi. 
     Küçük, şunları kaydetti 
     ''Örneğin, çok zorlanacağımız öngörülen çevre konusunda uyumun maliyeti, tahminlere göre, ki sayın çevre bakanımızın plan bütçe komisyonunudaki ifadesidir, 35 milyar avroyu bulacak ve bu miktarın en az üçte biri sanayi kuruluşları tarafından karşılanacaktır. Zaten zor koşullarda rekabet mücadelesi veren Türk sanayii böyle bir ek yükü nasıl taşıyacaktır 
     Evet, AB'ye üyelik süreci, sanayimizin rekabet gücü açısından gerçekten zor meseleler getirmektedir önümüze. Ancak, bu süreci sadece tehditlerden ibaret görmek sanırım doğru olmayacaktır. 
     Eğer önümüzdeki süre iyi kullanılır ve doğru stratejiler ile yönetilirse sonunda elde edilecek kazanımlar, yaşanacak zorlukları unutturacaktır. Daha önceki deneyimler, müzakere sürecinin başarısında katılım ve diyalog mekanizmasının iyi işletilmesinin belirleyici olduğunu göstermektedir. Bizler de iş dünyasının katılımının çok önemli olduğuna inanıyor, müzakere sürecinde aktif olarak yer almak istediğimizi başından beri ifade ediyoruz.'' 
     
     SANAYİ ZOR ŞARTLARDA MÜCADELE VERİYOR 
     Küçük, Türk sanayiinin AB ile başarıyla bütünleşmesinin rekabet gücünü geliştirmekte ortaya konulacak performansa bağlı olduğunu belirterek, ''Oysa, mevcut duruma baktığımız zaman OECD ülkeleri arasında iş gücü maliyetinde en yüksek vergi ve prim yükünü taşıyan, enerjiyi rakiplerinden çok daha pahalıya kullanan, uygun koşullarda ve uzun vadeli finansman imkanları son derece kısıtlı, kayıt dışı faaliyetlerin yarattığı haksız rekabetle baş etmeye çalışan, kaynak yaratmakta büyük sıkıntılar yaşayan, bir Türk sanayii görüyoruz'' diye konuştu. 
     Sanayinin bu zor şartlarda mücadele verirken, TL'deki süregiden değerliliğin, durumu büsbütün ağırlaştırdığını kaydeden Küçük, ''Bu, sanayinin rekabet gücünü iyice zayıflatmış, bıçağın kemiğe dayandığı noktaya getirmiştir. İthalat karşısında rekabette zorlanan üreticilerimiz üretim faaliyetlerini yavaşlatmaya veya son vermeye başlamışlardır. Üyelerimizden sanayimizin sıkıntılarını yansıtan çok ciddi uyarılar alıyoruz. Acil olarak önlem alınması gereğini burada ifade ediyoruz'' dedi. 
     
     HÜSAMETTİN KAVİ 
     İSO Meclis Başkanı Hüsamettin Kavi de, sanayicilerin uzun zamandır yapısal reformların sonuçlandırılmasını beklediklerini ifade ederek, bu konuda önemli adımlar atıldığını, ancak hala vergi, kayıt dışı gibi konularda eksikler olduğunu söyledi. 
     Vakit geçirilmeden bir sanayi stratejisinin oluşturulması gereğinin altını çizen Kavi, 2023 yılında nasıl bir Türkiye hedeflendiğinin, hangi sektörlerin ön plana çıkarılacağının bugünden planının yapılması gerektiğini kaydetti. 
     KOBİ'lerin küreselleşmeyi iyi değerlendirmek zorunda olduğunu ifade eden Kavi, sözlerini şöyle sürdürdü 
     ''Burada fırsatlar da var riskler de. Artık ölçek ekonomisi gerçeğini görmek zorundayız. Küçük olsun benim olsun demeye daha ne kadar devam edebiliriz. Girişimciler yabancı misafirlerle uzlaşma içinde olmalı. Teknoloji satın alamayız. Çünkü satın alınan her makine dünün teknolojisidir. Türkiye teknoloji üretmeli. AR-GE'yi yaşamsal gerçek olarak görmek zorundadır.'' 
     
</TEXT>
</DOC>
