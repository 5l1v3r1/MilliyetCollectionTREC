<DOC>
<DOCNO> 388594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo09.html </URL>
<DATE> 2005/10/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İstanbul'da MotoGP heyecanı... 
</HEADLINE>
<TEXT>

     Dünyanın en büyük spor organizasyonlarından biri olan MotoGP'de, en çok yarış kazanan pilot İtalyan Giacomo Agostini oldu. 
     Giacomo Agostini, 1949 yılından bu yana yapılan MotoGP'de, 1966 ile 1975 yılları arasında 7'si üst üste olmak üzere toplam 8 kez mutlu sona ulaşıp zirveye yerleşirken, daha bu sezon bitmeden şampiyonluğunu ilan eden İtalyan Valentino Rossi 5. şampiyonluğuna ulaşıp, Avustralyalı Michael Doohan ile birlikte 2. sırayı paylaştı. 
     
     ROSSİ 11 KEZ MUTLU SONA ULAŞTI 

     MotoGP'de bu sezon dünya şampiyonluğunu Katar'daki 14. yarışta ilan eden İtalyan Valentino Rossi, geride kalan 15 yarışta 11 kez mutlu sona ulaşarak, en çok Grand Prix kazanan sürücü oldu. 
     Gauloises Yamaha takımı adına mücadele eden Valentino Rossi, bu sezon adeta tek başına yarışarak, 11 Grand Prix zaferine ulaşırken, sadece Japonya Grand Prix'sinde podyuma çıkamadı. 
     Rossi'ye, Ducati Marlboro takımı adına yarışan vatandaşı Loris Capirossi 2 birincilikle izlerken, Repsol Honda takımından ABD'li Nicky Hayden ve Camel Honda takımından Brezilyalı Alex Barros da 1'er kez birincilik elde etti. 
     
     125 CC'DE İLK SERBEST ANTRENMAN TURLARI YAPILDI 

     MotoGP'nin İstanbul'daki 16. ayağı, 125 cc kategorisinde yapılan serbest antrenman turları ile başladı. 
     İstanbul Park Pisti'nde gerçekleştirilen organizasyonda, piste ilk çıkan motosikletler, 125 cc'ler oldu. İlk antrenman turlarında sürücüler klasmanında ikinci sırada bulunan Finli Mika Kallio, en hızlı tur zamanına sahip oldu. 
     Red Bull KTM adına yarışan Kallio, 2.05.571'lik tur zamanı ile ilk sırayı elde ederken, Master Aspar Aprilia takımından İspanyol Sergio Gadea 2.06.621 ile ikinci sırayı elde etti. 
     Sürücüler klasmanında birinci durumda bulunan Elit Grand Prix Honda takımından İsviçreli Thomas Lüthi ise 2.06.782 ile üçüncü en hızlı tur zamanını yaptı. 
     Mika Kallio, antrenman turlarında 225.6 kilometre hıza çıktı. 
     
</TEXT>
</DOC>
