<DOC>
<DOCNO> 376340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun20.html </URL>
<DATE> 2005/09/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kanarya Adaları'nda orman yangını... 
</HEADLINE>
<TEXT>

     İspanya'nın güneybatısındaki Kanarya Adaları'ndaki La Palma'da iki gündür devam eden orman yangınlarında, 100'den fazla kişi bölgeden tahliye edildi. 
     Kanarya Adaları'nın hazinesi olarak gösterilen La Palma adasındaki ormanlık arazide, kuzey ve güneye doğru başlayan iki yangından güneye doğru gidenin kontrol altına alındığı, ancak kuzeyde Barlovento yerleşim yerine doğru yayılan yangının henüz kontrol edilemediği bildirildi. 
     Barlovento-Garafia-Puntagorda yolları yangın yüzünden trafiğe kapatılırken, havadan 5 helikopter, 5 bin litre su taşıma kapasitesine sahip bir uçakla ve karadan 100'den fazla kişiyle yangın söndürme çalışmalarının yürütüldüğü kaydedildi. 
     Öte yandan sıcaklığın 37 dereceye kadar çıktığı Kanarya Adaları'nda, çoğunluğu yaşlı olmak üzere 22 kişinin sıcaklardan etkilenerek hastaneye kaldırıldığı belirtildi. 
     
</TEXT>
</DOC>
