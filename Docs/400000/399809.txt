<DOC>
<DOCNO> 399809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun07.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kerkük, Kürdistan'a bağlanacak' 
</HEADLINE>
<TEXT>


İHSAN DÖRTKARDEŞ DHA 

IKDP lideri ve "Kürdistan Bölge Başkanı" Mesud Barzani, Kerkük'ün 2007'de Kürdistan'a bağlanacağını savundu. 
Selahaddin kentinde bir toplantıya katılan Barzani, 15 Aralık'ta yapılacak Irak genel seçimlerinin dönüm noktası olacağını belirtti. Kerkük, Hanekin, Mahmur, Şingal gibi kentlerin "Kürdistan" bölgesine katılması için, Kürtlerin seçimlerde başarı elde etmesi gerektiğini kaydeden Barzani, "Aksi halde bugüne kadar elde edilen kazanımlar Şii ve Sunnilerin oylarıyla çözümsüzlüğe uğrayabilir. Böylesi bir durum Federal Irak'ta karışıklık ve kaos oluşmasına sebep olacak. Bu, bizim ve dost ülkelerin kabul edeceği bir durum değildir" dedi. 
Kazanımlarının 15 yıl öncesine göre hayal edilemeyecek düzeyde olduğunu söyleyen Barzani, şöyle konuştu "Gerçekçi olmak zorundayız. Bağımsızlık Kürtlerin de hakkıdır, ama etrafımıza baktığımızda bize açık bir kapı ya da dünyanın diğer ülkelerine bağlayacak bir deniz yolu mevcut değil. Kendi bölgesinde izole edilmiş bağımsız bir Kürdistan yerine, şu anki gibi gevşek, federal bir Kürdistan'ın, çoğulcu, demokratik, federal bir Irak içinde kalması en akıllıca olanıdır." 



</TEXT>
</DOC>
