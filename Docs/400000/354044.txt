<DOC>
<DOCNO> 354044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy14.html </URL>
<DATE> 2005/06/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mumcu, Erdoğan'dan türban için cevap bekliyor 
</HEADLINE>
<TEXT>

     Anavatan Partisi Genel Başkanı Erkan Mumcu, Anayasa değişikliği için Meclis’te mutabakatın yeterli olmadığını söylemenin demokrasinin özüne aykırı olduğunu belirtti. 
     Mumcu, Anayasa değişikliği teklifine gelen tepkileri değerlendirirken, konunun özünün anlaşılamadığını ya da anlaşılmak istenmediğini savundu. 
     Türban tartışmasını kendisinin açmadığını, Başbakan Recep Tayyip Erdoğan’ın, "Türkiye’de hak ve özgürlük mahrumiyetinden" söz ederek, CHP Genel Başkanı Deniz Baykal’ın da "Devletin başına türban giydirmem" diyerek bu tartışmaları başlattıklarını belirten Mumcu, Türkiye’nin bu alana ilişkin sorunlar yaşadığını, bunun en son örneğinin Erzurum’da ortaya çıktığını kaydetti. Mumcu, şöyle konuştu 
     "Orgeneral Yaşar Büyükanıt’ın beyanat vermesini gerekli kılacak düzeyde şeyler yaşandı Türkiye’de. Bu tartışmayı bir kısır çekişme ortamına sürüklemeyelim ve çözelim. Çünkü bu toplumu geriyor ve kutuplaştırıyor. Bu gerginlik ve kutuplaştırma Türkiye’nin önünü tıkıyor. Bizim yapmak zorunda olduğumuz şey daha fazla gerginlik değil, çözüm. Çözüm eğer referandum deniliyorsa bu yanlış. Referandum, toplumu din ve laiklik tartışmasının ortasına atmaktır. Bunun tek çözümü, bu konuda tek kısıtın var olduğu YÖK yönetmeliğinde değişiklik yapmaktır. YÖK bu değişikliği yapmak istemediğine göre YÖK’ü değiştiren bir Anayasa değişikliği yapmak zorunluluğu vardır. Bizim sağlayacağımız destekle üçte iki çoğunluk sağlanabilir. Toplumunda bu tartışmadan kurtulmuş olur. Bu, bu kadar nettir." 
     
     "BEKLEMEYİ SÜRDÜRÜYORUM" 

     Anavatan Partisi Genel Başkanı Mumcu, CHP Genel Başkanı Deniz Baykal’ın, "Cumhuriyetin kazanımlarını zaafa uğratacak girişimlerden uzak durulsun" sözlerine ilişkin de "Sayın Baykal ile aynı fikirdeyim. Kendisine, kendi sözleriyle tavsiyede bulunuyorum. Bunu yapanın kim olduğuna biraz sağduyulu, biraz soğukkanlı bakan, bunu kimin yaptığını, sömürdüğünü, tehdit altında tuttuğunu daha net görür" dedi. 
     Meclis’te mutabakatın yeterli olmadığını söylemenin demokrasinin özüne aykırı olduğunu belirten Mumcu, "Bunu söyleyen insanın derhal milletvekilliğinden istifa etmesi gerekir. Çünkü mensup olduğu kurumun ruhuna ihanet ediyor" diye konuştu. 
     Mumcu, Anayasa değişikliği teklifiyle ilgili randevu talebine Başbakan Erdoğan’dan henüz yanıt gelmediğini ve beklemeyi sürdürdüğünü sözlerine ekledi. 
     
</TEXT>
</DOC>
