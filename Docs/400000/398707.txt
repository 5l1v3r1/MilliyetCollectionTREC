<DOC>
<DOCNO> 398707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo10.html </URL>
<DATE> 2005/11/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
FIFA sözcüsü Bu olay son 20 yılın en büyüğü 
</HEADLINE>
<TEXT>

     İsviçre'nin Zürih kentindeki Uluslararası Futbol Federasyonları Birliği FIFA Genel Merkezi'nde TSİ 09.00'da başlayan toplantıda sırasında açıklama yapan FIFA Sözcüsü Andreas Herren, Türkiye-İsviçre arasında yapılan karşılaşmada yaşanan olayların FIFA tarihindeki en büyük ikinci ve son 20 yılın da en büyüğü olduğunu ileri sürdü. 
     Herren, bugün başlayan ve FIFA Disiplin Komisyonu tarafından yapılacak sorgulamada, 20 kişinin görüşlerinin alınacağını ve bunun yarın akşama kadar süreceğini söyledi. 
     Sorgulamanın, Disiplin Komisyonu'nun Bahreynli 2. Başkanı Bin-Khalifa Sheik Salman Bin İbrahim başkanlığında yürütüldüğünü ifade eden Herren, dosya ile ilgili kararın bu yıl sonuna kadar verilemeyeceğini, 2006 yılının ilk 3 ayı içinde sonuçlandırılacağını ifade etti. 
     FIFA Sözcüsü Herren, davanın FIFA'nın kuruluşundan bu yana 2. büyük, hatta son 20 yılın en büyük davası olarak şekillendiğini açıkladı. 
     FIFA Sözcüsü, Türkiye-İsviçre arasındaki karşılaşma sonrası yaşanan olayları ise 1989 yılında Rio'da oynanan Brezilya-Şili maçında, seyirciler tarafından atılan mermi ile saha içinde kafasından yaralanan futbolcu Rochas Roberto'nun olayına eşdeğer olduğunu ileri sürdü. Herren, Türkiye-İsviçre maçının dosyasının genişliği nedeniyle bu olaydan daha da büyük olduğunu ifade etti. 
     Sorgular tamamlandıktan sonra FIFA'nın süreçle ilgili olarak 30 Kasım Çarşamba günü açıklama yapacağını kaydeden Herren, cezaların ne olacağının ise Disiplin Komisyonu'nun takdirine bağlı olduğunu ifade etti. 
     
</TEXT>
</DOC>
