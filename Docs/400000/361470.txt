<DOC>
<DOCNO> 361470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur34.html </URL>
<DATE> 2005/07/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
5 yılda 155 kan davası, 87 kız kaçırma, 52 kaza anlaşmazlığını çözdü 
</HEADLINE>
<TEXT>

     Diyarbakır’da aracı olarak tarafları barıştırmasıyla gündeme gelen Sait Şanlı, 5 yıl içerisinde 155’i kan davası, 87’si kız kaçırma, 52’si trafik kazası, 104’ü 
     yaralama, para ve arazi anlaşmazlığı gibi sorunları çözdüğünü savundu. 
     Kasaplar Derneği Diyarbakır Şube Başkanı ve Liceliler Yardımlaşma ve Dayanışma Derneği Başkanı Şanlı, gençlik yıllarında büyüklerinin sorunları çözmesinin kendisinde merak uyandırdığını, bu nedenle sorun çözmenin kendisini mutlu ettiğini söyledi. 
     Bölgede yoksulluk ve cehaletin ağır bir yük olduğunu, küçük küçük olayların büyüyerek kan davasına dönüştüğünü vurgulayan Şanlı, fındık kabuğunu doldurmayacak olaylar nedeniyle birçok insanın öldüğünü, kadınların dul, çocukların da yetim kaldığını kaydetti. 
     Bazı olaylarda arabulucu olarak sorunları çözmeye başladıktan sonra insanların kendisine başvurmaya başladığını ve bu şekilde birçok olayla arabulucu olduğunu iddia eden Şanlı, bölgede çok yaygın olarak yaşanan kan davaları, kız kaçırma olayları, arazi anlaşmazlığı gibi olaylarda arabulucu olarak olayları çözdüğünü dile getirdi. 
     Şanlı, derneği kurduktan sonra çözdükleri olayların istatistiğini tutmaya başladıklarını ifade ederek, şöyle konuştu 
     "O kadar çok sorun yaşanıyor ki bazen günde 8-9 kişi geliyor ve sorunlarının çözümü için arabulucu olmamızı istiyor. İkna yeteneğim var. Öncelikle olayları çözerek, taraflara gerçekleri söylüyorum. 
     Haklı ise haklı, haksız ise haksız olduklarını belirtiyorum. İki taraf arasında asla laf taşımıyorum. Sorunları çözerek, mağdur olan tarafın hakkını gözetiyorum. 5 yıl içerisinde 155’i kan davası, 87’si kız kaçırma, 52’i trafik kazası, 104’ü yaralama, para ve arazi anlaşmazlığı gibi sorunları çözdüm. Başka yerlerden de başvuru gelince diğer ilçe dernek başkanları ile bir araya gelerek Barış Komitesi kurduk. Bu komitede 11 dernek başkanı ile 2 din adamı bulunuyor." Bazı olayları çözmek için bazen saatlerce dil döktüğünü, tarafları barıştırmak için haftalarca uğraştığına belirten Şanlı, cinayet varsa tetiği çekenin adalete teslim olması, ekonomik durumu iyi olmayan aileye, ev alınması gibi arabuluculuk için şartlarının olduğunu sözlerine ekledi. 
     
     ŞANLI HAKKINDA GÖRÜŞLER... 
     Diyarbakır Ticaret ve Sanayi Odası Başkanı Kutbettin Arzu, Şanlı’yı yakından tanıdığını, son birkaç yıldır kan davası gibi çeşitli anlaşmazlıkların çözümü için uğraş verdiğini kaydederek, "Bu tür işlere çok zaman ayırmak gerekiyor. Gerçekten Şanlı zaman ayırarak sorunları çözmeye çalışıyor. Zaman zaman bizleri de davet ediyor. 
     Sadece Diyarbakır değil, bölgede de bu tür girişimleri oluyor. En son Bingöl’de bir kan davasının barış yemeğine beni davet etti" diye konuştu. 
     Diyarbakır Tabipler Odası Başkanı İlhan Diken de, Şanlı’nın özellikle kan davalarının çözümü için girişimlerinin bulunduğunu ve bu konuda başarılı olduğunu söyledi. 
     Diken, kentte Şanlı’nın sorunları çözme çabalarının bilindiğini ve yakından tanıdığı Şanlı’nın bu tür çalışmalarını takdirle karşıladığını anlattı. 
     
</TEXT>
</DOC>
