<DOC>
<DOCNO> 370952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo24.html </URL>
<DATE> 2005/08/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
MHK Başkanı 'Biz baskıyla falan bırakmayız, cümle alem bilsin' 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, ''Hakemlerimiz önce kendilerini ispat edecekler, sonra bir istikrar sağlanacak ve en sonunda yükseliş gelecek'' dedi. 
     Ufuk Özerten, internette spor haberleri yayınlayan ''www.ajansspor.com'' adlı sitede yer alan röportajında, Avrupa'da Türk hakemlerinin önemli görev almaması konusundaki görüşlerini şöyle açıkladı 
     ''Bir kere UEFA'da FIFA'da hakem kurullarındaki herkes Türk olsa bile bizim hakemlerimiz iyi olmadıktan sonra yine birşeye yaramaz. Hakemlerimiz önce kendilerini ispat edecekler, sonra bir istikrar sağlanacak ve en sonunda yükseliş gelecek. Zaten bir bakın Avrupa'da kaç doktorumuz, kaç futbolcumuz, kaç teknik direktörümüz var ki Çok var da bir tek hakemlerimiz mi yok Olumsuzu aramak, zor olanı kolay gibi göstererek kurumları yıpratmak da yanlış. Hani derler ya, kötü niyetle söylenen doğru, en sinsi yalandan daha yıkıcıdır. Bu doğruyu da öyle görüyorum ben.'' 
     
     ''BASKIYLA FALAN BIRAKMAYIZ'' 
     Özerten, görev süresiyle ilgili bir soruya ise şöyle yanıt verdi 
     ''Biz istifa etmediğimiz sürece bizi kimse görevden alamıyor. Kanun böyle, ben yapmadım kanunu. Biz bir baskıyla falan bırakmayız, bunu cümle alem bilsin. Onurumuza dokunan birşey olursa da 1 dakika içinde bırakırız. Beni kimse görevden almaz, federasyon da benim gibi bir adamı atamakla bu konuya ne kadar olumlu ve iyi baktığını göstermiştir. Yani biz kolay kolay gitmeyiz. Çünkü en büyük tehlike hakemlere de yapılan bunlar gibi dedikodular. Camianın içinden insanlar 'Bunlar gidecek, biz geleceğiz, bunların gidişini hızlandırın' diyorlar hakemlere. Maalesef bu camiadan bu zihniyeti söküp atamıyoruz. Beni en çok uğraştıran kısım bu.'' 
     
     PAPİLA'NIN TRABZON'DA MAÇ YÖNETMESİ 
     Özerten, Cem Papila'ya Hüseyin Avni Aker Stadı'nda maç vereceğini söyledikten sonra Trabzonspor'dan tepki geldiğinin hatırlatılması üzerine, şunları kaydetti 
     ''O olay yanlış aksetti medyaya. Bana Cem Papila'yı Trabzon'a verip vermeyeceğimi sordular, ben de 'Hem Papila Trabzon'a gidecek, hem de her hakem heryere gidecek. Zaten Trabzonspor taraftarı o kadar asildir ki kendi takımına karşı maçı hatalı yöneten ismi çiçekle karşılamıştır. Aynı şekilde Papila'ya da sıcak yüreklerini açacaklardır' diye konuştum. Ama maalesef sözlerim farklı yansıdı basına. Ben 'Sarhoşken namaz kılmayın' dedim, medya ise o sözü 'Namaz kılmayın' diye aktardı.'' 
     
     GALATASARAYLI OLUŞU 
     MHK Başkanlığı'na gelişinde Galatasaraylı olduğunu saklama gereği duymayan Özerten, bu konuyla ilgili bir soruya ise şu yanıtı verdi 
     ''1992'den beri görev yapıyorum federasyonda. Biz formayı çıkaralı çok oldu. Bizim öyle fanatik kulüp taraftarlığımız olamaz. Futbolda yöneticilik yapan bir insanın birtakım sempatizanı olmaması mümkün mü Bizi neredeyse kundaktan sarı-kırmızı, sarı-lacivert yapıyorlar. Önemli olan uygulamada tarafsız olabilmek. Gizlesem derler ki 'Ayıptır, biz de seni adam bilirdik'. O zaman ne diyeceğim.'' 
     
</TEXT>
</DOC>
