<DOC>
<DOCNO> 396446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/axspo01.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağla sörfü 
</HEADLINE>
<TEXT>


Güzel fiziği, örnek yaşantısı ve ekranlardaki başarısı ile Çağla Kubat adı saygıyla anılır oldu. 6 ay mankenlik yaptığını söyleyen Kubat çizgisini şöyle özetliyor Şanslı olduğumu düşünüyorum. Çünkü şu anda hem sevdiğim mesleği, hem de sevdiğim sporu yapıyorum 

Kadın gözüyle kadın savaşçılar 

SPORUN AMAZONLARI 

Nilay Yılmaz'dan makyajsız sorular 


Birçok insan onu manken Çağla Kubat olarak tanıdı spordaki başarılarının farkına ise biraz geç vardık. Belki de podyumda olması gereken bir mankenden bunları beklemediğimiz için... Tamam, spor yapabilirdi de, rüzgar sörfünde derecelere girmek ne demekti Oysa o, makine mühendisliğini bitirdikten sonra televizyona geçmek ve rüzgar sörfünü Türkiye'ye tanıtmak için güzellik yarışmasına girmiş. Onun sayesinde rüzgar sörfü bu diyarlarda "Çağla sörfü" olarak biliniyor ve o, birçok kız çocuğunun yeni idolü artık. Geçtiğimiz yaz Avrupa Sörf Şampiyonu olan Çağla Kubat'la rüzgar sörfünü, sunuculuğu, hedeflerini ve kadınları spora yönlendirmek için neler yapılabileceğini konuştuk. 

Yaptığınız birçok spor olduğunu biliyoruz. O kadar çok ki biz hepsini sayamadık, sizden yardım istesek... 
Profesyonel olarak yaptığım rüzgar sörfü. Diğerleri hobi. Yüzmeyle başladım, lisanslı yüzücülük yaptım ENKA'da. Lisanslı basketbol oynadım, ortaokul ve lise yıllarında. Aynı zamanda okulun voleybol takımındaydım. Şu anda snowboard, wakeboard, yüzme, tenis, rocketball, squash, at binme, bisiklete binme, koşma yaptığım sporlar. Bunların bir kısmı sörf için yaptığım şeyler. 

Basketbolda lisanslı oyuncuymuşsunuz. Niye rüzgar sörfü 
Voleybol ve basketbol gibi sporları yapan çok fazla insan var ve çok ciddi antrenmanları var. Bir yere gelmek istiyorsanız da okul ve eğitimle birlikte gitmesi gerçekten çok zor sporlar. Basket oynadığım yıllarda Galatasaray kulübünde antrenmanlara gitmek için gecenin köründe okuldan çıkıp, oraya giderdim. Ondan sonra eve gelip, ders çalışırdım. Çok yoğun bir tempoydu ve devam edemeyeceğimi anladım. Sörfte biraz daha farklı durum. 

Rüzgar sörfündeki en büyük avantajınız ne 
Bir kere Türkiye'de bir yere gelmek için, yapabileceğiniz tek şey kışın yapmamak. Diğer sporcuların, yani rakiplerimin hiçbirinin de çok iyi sponsorlarla yazın Türkiye'de, kışın yurt dışında sörf yapma olanağı olmadığı için öyle bir rakibim de yok. Yani öyle bir zorunluluğum da yok. Onun için yazın çok ciddi olarak yapıp da, kışın elimden geldiğince yapmak yeterli olabiliyor Türkiye'de. 

Yurt dışında böyle değildir sanırım... 
Yurt dışında yeterli olmadığını Avrupa Şampiyonası'ndaki rakiplerimde gördüm. Orada çok ciddi ve ben de yavaş yavaş kışın da yarışmalara gideceğim. Belki hiç medyatik olmayan bir rüzgar sörfçüsü olsaydım, zorlanabilirdim. Ama sponsor bulmak gibi bir avantajım var benim ve bu sene daha çok yarışabileceğim yurtdışında. 

Adınızı ilk olarak spordaki başarılarınızla değil, güzellik yarışmasındaki derecenizle duyduk. Niye böyle oldu 
Üniversite yıllarında, ne yapabilirim diye düşünüyordum "Rüzgar sörfünü nasıl duyurabilirim, nasıl bir noktaya gelebilirim Türkiye'de bu spor nasıl desteklenebilir " diye. Güzellik yarışmasına bunun için girmedim ama ikisinin birbirini tamamlayacağını düşündüm. O sıralarda mankenlik işlerine de ufak tefek başlamıştım. Ancak güzellik yarışmasındaki ilk 3, eğer özelliklerini iyi kullanabilirse, kendilerini düzgün lanse edebilirlerse mutlaka tanınıyorlar. Sonuç olarak bunun sporu da destekleyeceğini düşündüm. Ama bu kadar, bu derecede birbirlerini tamamlayacakları aklıma gelmemişti. 

Sporcu olmak, özel hayatınızı nasıl etkiliyor Sonuçta düzenli bir hayat yaşamanız gerekiyor... 
Tabii. Artık hayatım bu şekilde şekillenmiş zaten. Hayatımı düzgün beslenmeye dayalı yaşıyorum. Çok ciddi bir diyet programım var. Bu sene, geçtiğimiz senenin olimpiyat şampiyonunu çalıştırmış bir antrenörle çalıştım, beslenme biçiminin önemini fark ettim ve bu, yarışlardaki performansımı çok etkiledi. Gece hayatını sevmeyen bir insanım. Tabii ki benim de, hayatta kendime verdiğim aralar var. Haftanın 1 gününü mutlaka rahat bırakırım. Ama bu demek değil ki akşam sarhoş olup evime dönerim. 2 kadeh şarap, 2 bardak bira içerim, bunu da haftada 1 gün yapabilirim ve bu yarış dönemi kesinlikle olamaz. Hatta yarış gününden 1 ay önce alkolü tamamen keserim ve çok sıkı bir diyet programına girerim. 

Sporcu yanınızı hafife alanlar ve mesleğiniz için manken diyenlerin sayısı çok fazlaydı. Sörfteki son başarınızla bu bakış açısını değiştirdiğinizi düşünüyor musunuz 
Mankenlik yaptım. Mesleğim için mankenlik denmesinden de hiçbir rahatsızlığım yok. Fakat neyi, ne zaman yapıyorsanız odur mesleğiniz. Mankenliği yarışmadan sonra 6 ay yaptım. Bir daha hiç yapmadım. "Başka Yerde Yok" adlı programı Mehmet Barlas'la beraber sundum. Arkasından Kanal D'de haber sundum. Arkasından gene Mesut Yar'la birlikte "Başka Yerde Yok"u sundum. Sabah NTV'de "Spor ve Sağlık" programını yaparken, akşam "Başka Yerde Yok"u sunuyordum. Haftanın her günü iki kanalda canlı çıkıyordum ve bu arada bana manken Çağla Kubat diyenlere kızıyordum. Yapsam yazılsın, yapmadığım bir işin yazılmasını anlayamıyordum. O, beni belki biraz sıkıntıya soktu ama onu kanıtlamak gibi bir derdim yoktu, sadece yaptığım iş yazılsın istiyordum. Şu anda sunuculuk, haber spikerliği, spor spikerliği yapıyorum. Ama sporculuk anlamında hafife alındığım çok doğru. 

Niye h l böyle 
Çünkü bir kere insanlar rüzgar sörfünü tanımıyorlar. Dolayısıyla da yapıp yapmadığımı anlamıyorlar. Hobi olarak yaptığımı düşünüyorlar. Yarışların ne demek olduğunu bilmiyorlar, ama onlara da hak veriyorum. 

Şampiyonadan başarıyla çıkmanızda sizce hangi özellikleriniz ön plana çıktı 
Bir kere uzun boy büyük avantaj. Çünkü sörfün yelkenini daha yukardan tutmak kuvveti daha yukardan almak demek oluyor. Rüzgarı daha yukardan alabiliyorsunuz. Uzun boylu olduğunuz zaman daha büyük yelken kullanabiliyorsunuz. Bunların hepsi çok büyük avantajlar. Yarışlara nasıl hazırlandığıma gelince, hayatta her şeyde beyni çalıştırmak, kullanabilmek çok önemli. Dolayısıyla konsantrasyon çok önemli ve motivasyon. Yani çok hırslı ve çok heyecanlı bir şekilde yarışa girerseniz beyninizi yeterince çalıştıramayabilirsiniz. Dolayısıyla da öncesinde yapılacak yogo çalışmaları, nefes egzersizleri, meditasyon tarzı rahatlama yöntemleri bence çok önemli. 

Takım sporlarında başarısızlıkları paylaşacağınız birçok insan oluyor. Sizin branşınızda ise günahı da sevabı da size yazılıyor. Bu ayrıca bir stres yaratıyor mu sizde 
Bu sene yarışlarda birkaç yıl hayatımdan kaybettim diye düşündüm. Yani o kadar büyük bir stres yaşıyorsunuz ki çünkü arkamda NTV'nin desteği, bunun dışında Garanti Bonus'un sponsor olması... Avrupa Şampiyonası'nda olmanın heyecanını üzerimden atamasaydım hiçbir şey yapamayabilirdim. Orada yapılacak her hatadan kendinizi suçlayacaksınız. Gerçi bu sefer de malzemenizi suçlamaya başlıyorsunuz. İnsan suçlayacak bir şeyler buluyor ama son aşamada kendini suçlamak zorundasın. 

Mühendislik fakültesi makine mezunu olmanıza rağmen mesleki yaşantınızı spor ve TV gibi sosyal alanlarda kurmuş olmanız çok yönlü bir kişiliğe sahip olmanızla mı ilgili Yoksa kendinizi istemediği bir fakültede okuyup, istediği mesleği yapma imkanı bulmuş şanslılardan mı sayıyorsunuz 
Aslında mühendisliği isteyerek kazandım, yani öyle mecburen girdiğim bir bölüm değil ve daha sonra da severek okudum. Fakat sonlarına doğru "Ne yapabilirim" diye düşünmeye başladım, mühendislikle ilgili. Televizyona bir şekilde geçiş yapayım mı diye düşünürken, güzellik yarışması aklıma geldi ve en azından şansımı deneyeyim dedim. Güzellik yarışması olmasaydı, televizyonla uğraşmaya devam etmeyecektim. Çünkü çok uzun süreç olduğunu görüyordum, üstelik basın-yayın okumamış insan için. Şanslı olduğumu düşünüyorum. Şu anda hem sevdiğim mesleği, hem sevdiğim sporu yapıyorum, üstelik ikisi birbirini tamamlıyor. 

Kadınların spora olan ilgisizliğinde genelde ev işleriyle ilgilenmek zorunda bırakılmalarının ve medya tarafından klasik kadın programlarına veya dizilere yönlendirilmelerinin etkisi var mı sizce 
Var, tabii ki var. Ben bunu etrafımdaki arkadaşlarım için söyleyemem, ama Türkiye'nin pek çok yerinde kadın hala evde ev işlerini yapmak zorunda olan, kendine çok fazla zaman ayırması gerekmeyen durumda -kendisi de öyle hissediyor, öyle de hissettiriliyor- ama aslında spor, insanın kendine yaptığı bir iyiliktir. Bunu yapması ve kendine bakması gerektiğinin farkında değil hala. Böyle bir sorunu var, bu da ancak bizlerin onlara iyi örnek olmasıyla aşılabilecek, sizlerin bu konulara ilgi göstermesi ve bu konuları ön plana çıkarmasıyla olabilecek diye düşünüyorum. 

Kadınların genelde formlarını korumak ya da standart beğenilere uygun bir vücuda sahip olmak amacıyla spora yönelmeleri yanlış değil mi 
Tabii ki. Bunu engellemek için bir kere bunun bir yaşam biçimi olduğunu, bunu sağlıklı olmak için yaptığımızı, spor yapmanın ruh sağlığımıza da iyi geldiğini, sadece zayıflamak için ya da sıkılaşmak için yapmanın doğru olmadığını anlatmak, bununla ilgili programlara ağırlık vermek gerekiyor. Bazı insanlar "Bu yoğun iş temposunda bir de spora mı vakit ayıracağım" diye düşünüyor. Hayır, o yoğun iş temposunda sen dinlenmek için spora gideceksin. Bu şekilde ancak bu problemler aşılabilir diye düşünüyorum. 

Spordaki başarılarınız ortadayken, 12 estetik cerrah tarafından "Türkiye'nin estetik açıdan en güzel kızı" seçilmenizle 1. sayfadan haber olmuş olmak, sizi nasıl etkiledi Bu imajı önemsiyor musunuz 
Tabii ki Avrupa Şampiyonu Çağla Kubat olarak ön plana çıkmak daha çok hoşuma giderdi. Çünkü aynı dönemde Avrupa Şampiyonu da olmuştum bu kadar ön plana çıkmamıştı. Ama şu da var ben Tempo'da her doktorun niçin seçtiğini okudum, o çok hoşuma gitti. Çünkü hepsi şunu söylemiş "Çağla Kubat spor da yapıyor. Örnek teşkil ediyor gençlere, onu seçelim". Yani bence Şebnem Schaffer olsun, Tuğçe Kazaz olsun çok güzel insanlar. Hatta ben güzellik anlamında bakarsam pek çoğuna daha çok not verebilirdim kendimden. Ama doktorlar güzellik konusunu aşmışlar farklı bir boyutta algılamışlar ve onun için bana oy vermişler. Ya da ben spor yapıyorum ve bununla kazandığım bir vücut yapısı var. Belki bu onlara cazip gelmiştir. Ama herkesin başka başarılarının, spordaki başarılarının pek çok magazin haberinden daha önemli olması gerektiğini düşünüyorum. 

Programlara nasıl hazırlanıyorsunuz Mesela siz de benim gibi birçok not alıp, soru hazırlıyor musunuz 
Vallahi çok ciddi hazırlanıyorum. Siz de mutlaka öyle hazırlanmışsınız. Mesela Başka Yerde Yok'ta çalıştığım zamanlarda sadece konuklara çalışmak değil, konuya da çalışırdım. Mesela siz de rüzgar sörfüne de çalışmışsınızdır... 

Tabii ki, pot kırmamak lazım... 
Tabii ki. Bir de bizim canlı yayın olduğu için daha zor. Siz yine biraz değiştirip yazabilirsiniz, böyle bir şansınız var. Canlı yayında değiştirme şansınız yok, orada söylenmiş her şey söylenmiştir yani. Dolayısıyla mümkün olduğunca insanlar konusunda bilgi sahibi olabilmek adına sadece o insanı değil, o insanın yaptığı işe de çok ciddi çalışırdım. Spor servisinde, zaten futbol maçlarını takip eden bir insanım, motor sporlarına da ilgi duymaya başladım. Her türlü sporla ilgili okumaya çalışıyorum. 

Biz sizin Beşiktaşlı olduğunuz biliyoruz. Maçlara gidiyor musunuz 
Küçük yaşımda babamla gidiyordum. Babam yurt dışında çalışıyor, onsuz da gitmiyorum. Fakat televizyondan hiçbir maçı kaçırmıyorum. 

Hedefleriniz ne Nereye gelirseniz, "Ben bu işi başardım" dersiniz 
Tabii ki Olimpiyatta iyi bir yerde olmak, iyi bir derece. Ama bu çok zor, çok büyük bir hedef. Tabii ki rüzgar sörfünde Olimpiyatta ülkemin alamamış olduğu bir dereceyi getirmek beni çok mutlu eder. 

'Kızımız da başlasın' 

"Sizi gördük, kızımız da başlasın. Bir tanıştıralım daha da heveslensin" diyenler var. Bu o kadar hoşuma gidiyor ki... Küçük kızını getirip, tanıştırıp, "Ya Çağlacığım senin yanında yapsa da, biraz öğrense" diyenler var. Özellikle de küçük kızları desteklediğimi düşünüyorum. Onlar kendilerine idol olarak seçmişler. Belki benden çok daha iyi olacaklar ilerde, ama belki o noktaya gelmelerinde çok önemli bir yerim olacak. 

Anadolu'ya gidilebilir 

Sporla ilgili DVD yaptım. Çalışan insanlar, evinden çıkamayan insanlar olabilir o DVD sayesinde, spor hareketlerinin öncelikle kendisine ne yarar sağlayacağını dinledikten sonra, spora yönelebilir. Yine Anadolu'nun çeşitli yerlerine gidip toplu halde spor yaptırılabilir, sporun faydaları anlatılabilir, belki ünlü yüzler orada olabilir. Çünkü Türk insanı ünlülere çok önem veriyor, o yüzden de ünlü sanatçılar gelebilir, onlar da anlatabilir ama önce onların da spor yapması gerekiyor. 

Eğitim şart 

Hepimiz tribündeki küfürden ne kadar rahatsız olduğumuzu, özellikle de basının önünde olan insanlar olarak dile getirirsek engelleme olabilir. Daha çok kadının maçlara gitmesi bir nebze engelleyebilir. Bu eğitimle ilgili bir şey. Kültürlü-eğitimli insanların maçlara daha sık gitmesi sağlanmalı. Amigolara da büyük iş düşüyor. Ayrıca insanları rahatsız eden, taşkınlık yapanların dışarıya çıkarılmasını sağlayacak sivil polislerin olması da küfürü azaltır. Güvenlik önlemleri artırılabilir. 


</TEXT>
</DOC>
