<DOC>
<DOCNO> 351849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy02.html </URL>
<DATE> 2005/06/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yeni tartışma Alışveriş merkezine "Atatürk" adı verilebilir mi 
</HEADLINE>
<TEXT>

     Sağlık Bakanlığı, sağlık ocaklarına "Atatürk" adının verilmesini yasaklarken, İzmir Valiliği’nin, Atatürk adını taşıyan kültür-alışveriş merkezi inşa ettirmek istemesi yeni tartışma doğurdu. 
     İzmir Valiliği, Çiğli İlçesi İstasyonaltı Mahallesi’nde, içerisinde nikah salonu, kongre salonu, kafeterya, cep sineması ve dükkanların bulunduğu "Çiğli Atatürk Kültür ve Alışveriş Merkezi" adıyla kat karşılığı usulüyle yaptıracağı inşaatın ihalesine hazırlanıyor. 
     Valiliğin bu kararı alışveriş merkezlerine "Atatürk" adının verilip verilemeceği tartışmasını gündeme getirdi. 
     Valilik yetkilileri kompleksin sadece alışveriş merkezinden ibaret olmayacağını, kültür birimlerinin de bulunacağına dikkat çekerken adlandırmanın bu açıdan değerlendirilmesini istediler. 
     Kompleksin 11 trilyon liraya malolması bekleniyor. 
     
     SAĞLIK BAKANLIĞI’NIN UYGULAMASI 
     Sağlık Bakanlığı’nın, "Birinci Basamak Sağlık Kurum ve Kuruluşlarının Açılması, Kapatılması ve Bunlara Ad Verilmesi Hakkındaki Yönerge"sinde, ise Atatürk ve Türk Büyüklerinin isimlerinin sağlık ocağı, sağlıkevi gibi küçük yatırımlara verilmemesi yönünde bir kararı bulunuyor. 
     
</TEXT>
</DOC>
