<DOC>
<DOCNO> 388483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yazar/kohen.html </URL>
<DATE> 2005/10/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Gerginlik çemberi 
</HEADLINE>
<TEXT>


HAFTALARDAN beri AB'ye -bir anlamda Batı'ya- çevrili olan gözlerimizi biraz da Doğu'ya çevirdiğimizde, gördüğümüz manzara hiç de iç açıcı değil. 
Türkiye'nin Doğu sınırlarındaki ülkelerin hemen hemen hepsi şu sırada huzursuzluk ve istikrarsızlık potansiyeli taşıyor. 
Ortadoğu ve Kafkasya tarafında, Türkiye'nin etrafı adeta bir gerginlik çemberi ile çevrili. 
Gelişmeler Türkiye'yi zor duruma düşürecek boyutlar almak üzere... 

IRAK'tan başlayalım. 
Komşu ülkenin içinde bulunduğu durumu ve bölge için taşıdığı tehlikeyi uzun boylu anlatmaya gerek yok. Anayasa referandumunun ve Saddam'ın yargılanmasının iç çekişmeleri daha da artırdığı görülüyor. Hatta bu gidişle Irak'ın bir iç savaşa ve çözülmeye sürüklenebileceğinden endişe ediliyor. Ankara'nın korkulu rüyası da bu... 
Geçelim diğer komşu ülkelere. 
Azerbaycan, 6 Kasım'da yapılacak parlamento seçimlerinin arifesinde, beklenmedik gerginlikler yaşıyor. 
Dün "reform yanlısı" olarak bilinen Ekonomik Kalkınma Bakanı Ferhat Aliyev ve "Azpetrol" şirketinin başı olan kardeşi Refig Aliyev tutuklandılar. Bakü'de resmi ağızlar, ikisinin de birtakım yolsuzluklara karıştıklarını öne sürüyorlar. Hükümet çevreleri de, Aliyev kardeşlerin onların Cumhurbaşkanı İlham Aliyev ile hiçbir akrabalığı yok eski meclis başkanı ve muhalefetteki Demokrat Parti'nin lideri Resul Guliyev ile işbirliği yapıp ülkede siyasi tansiyonu yükselten davranışlarda bulunduklarını iddia ediyor... 
Guliyev hafta başında 9 yıldır "sürgünde" yaşadığı ABD'den seçimlere katılmak üzere ülkesine dönmek isterken, Bakü Havaalanı kapatılmış, Azerbaycan hükümetinin isteği ile Ukrayna'da tutuklanmıştı. Gene Bakü'deki resmi ağızlara göre, Guliyev yolsuzluklarla suçlanıyor ve Interpol tarafından aranıyor. Ne var ki, Ukrayna mahkemesi bu iddialara itibar etmedi ve dün onu serbest bıraktı. 
Bakü'de olanlar, komşu ülkede istikrarın bozulmamasını isteyen Türkiye için endişe verici. Hele Bakü-Tiflis-Ceyhan boru hattının devreye girmek üzere olduğu bir sırada... Ankara'nın Aliyev yönetimi ile sıkı bağları var. Öbür yandan Azerbaycan'da muhalefet de -demokrasi adına- Türkiye'den destek bekliyor. Türk diplomasisi için zor bir durum... 

GERGİNLİK çemberinde, Batı'nın artan baskıları altında bulunan iki ülke var Suriye ve İran. 
BM komisyonu bugün Suriye'nin Lübnan'da eski başbakan Refik Hariri'nin öldürülmesindeki rolüyle ilgili raporunu Genel Sekreter Kofi Annan'a veriyor. Raporun, Şam'ı bu olaydan sorumlu tutması bekleniyor. Bu, ABD'ye Suriye'yi Güvenlik Konseyi'ne şik yet edip yaptırım talebinde bulunmasına fırsat verecek. Washington bu konuda Fransa'nın desteğini de sağlamış görünüyor. Bush yönetiminin amacı, Beşar Esad'ı sıkıştırmak ve özellikle Irak konusundaki politikasını değiştirmeye zorlamaktır. 
İran için de benzer bir durum var. Batı, İran'ın nükleer politikasını değiştirmesini istiyor. ABD, bu konuda BM'yi devreye sokmaya ve elbirliğiyle Tahran'ı baskı altında tutmaya çalışıyor. 
Hasılı, bütün bu gerginlikler -"kontrollü" cereyan etse bile- Türkiye için sıkıntı ve kaygı verici... 



</TEXT>
</DOC>
