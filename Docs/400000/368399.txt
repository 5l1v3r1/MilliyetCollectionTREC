<DOC>
<DOCNO> 368399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo19.html </URL>
<DATE> 2005/08/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Atalay'dan Melih Gökçek'e yanıt Koltuk sevdalısı değiliz ama devletiz 
</HEADLINE>
<TEXT>

     Gençlik ve Spor Genel Müdürü Mehmet Atalay, 19 Mayıs Stadı'nın protokol tribünüyle ilgili Ankaraspor Kulübü Onursal Başkanı Melih Gökçek'in yaptığı eleştirel açıklamalara, ''Koltuk sevdalısı değiliz ama devletiz'' diye yanıt verdi. 
     Protokol tribünlerinin insanların eşini, çocuğunu ve akrabasını getirip ''el kol'' hareketleri yapabileceği yerler olmadığına dikkati çeken Mehmet Atalay, ''Protokol tribününün ruhunu tekrar getirmek istiyoruz. Ankara 19 Mayıs Stadı'nın bu açıdan özel bir yeri var. Ayrıca, koltuk paylaşımı konusunda kulüpler bazında büyük bir sıkıntı yok. Ankara'daki tribünde toplam 84 koltuğu GSGM tanzim edecek. Kalan 385 koltuk, yine kulüplerin inisiyatifinde olacak'' diye konuştu. 
     
     GÖKÇEK'E YANIT 
     Atalay, Ankaraspor da dahil olmak üzere hiçbir kulüple sorunları olamayacağını belirterek, ''Melih Gökçek, konuyla ilgili bazı açıklamalar yaptı. Hiç kimse, özel konumunu kullanarak avantaj elde edemez, herkes eşittir'' dedi. 
     Ankara Büyükşehir Belediyesi ve Ankaraspor Kulübü Onursal Başkanı Melih Gökçek, 19 Mayıs Stadı Protokol Tribünü'nün kullanım hakkıyla ilgili Atalay'ı eleştirerek, ''Atalay, meydan okuyucu bir tutumla, bu yerlerin kendilerine ait olduğunu söyledi. Bütün masrafları biz karşıladığımız halde biletleri 'ben satacağım' diyor. Genel müdür olmakla herşey elinde sanıyor. Stat bizim, takım bizim. Madem öyle, biz de bundan sonra maçlarımızı OSTİM Stadı'nda oynarız'' demişti. 
     Gökçek, 19 Mayıs Stadı'nı Atalay'a hediye ettiklerini, aynı tavrı Ankaragücü ve Gençlerbirliği'nden de beklediklerini bildirmişti. 
     
     KULÜPLERE PROTOKOL DENETİMİ 
     Atalay, kulüpler tarafından satılan protokol tribünü biletlerinin de kimlere verildiğini inceleyeceklerini söyledi. 
     Kulüplerden bu kişilerin isim listelerini isteyeceklerini vurgulayan Atalay, kimlerin protokolde yer alacağını kontrol edeceklerini, incelemelerde uygun görmedikleri isimleri kulüplere bildireceklerini açıkladı. 
     
     BAŞKENT KULÜPLERİ CEBECİ STADI'NA TALİP 
     Atalay, Ankara Cebeci İnönü Stadı'nın bir kompleks olarak Türk sporuna kazandırmak için çalışmalarının olduğunu söyledi. 
     Kent merkezinde kalan stadın çevresindeki spor tesisleriyle birlikte yenilenerek kullanılır duruma gelmesi için tüm önerilere açık olduklarını ifade eden Atalay, ''Ankaragücü, Gençlerbirliği ve Ankaraspor, statla ilgilendiklerini sözlü olarak bize ilettiler. Konuyla ilgili görüşmeler süreecek'' diye konuştu. 
     
</TEXT>
</DOC>
