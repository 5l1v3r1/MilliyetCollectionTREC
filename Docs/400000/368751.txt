<DOC>
<DOCNO> 368751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur46.html </URL>
<DATE> 2005/08/10/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Tunceli'deki toplantıda terör kınandı... 
</HEADLINE>
<TEXT>

     Tunceli’de, "Terör ve Şiddete Karşı Cesur Yürekler" adı altında toplantı düzenlendi. 
     Tunceli Emniyet Müdürlüğü’nce, Halk Eğitim Merkezi’nde düzenlenen toplantıya, CHP Tunceli Milletvekili Hasan Güyüldar, askeri yetkililer, sivil toplum örgüt temsilcileri ve vatandaşlar katıldı. 
     Emniyet Müdürü Osman Öztürk, terör örgütlerinin en önemli amaçlarından birinin devleti halkın gözünde yıpratmak olduğunu söyledi. 
     Halkın bu oyunlara gelmemesi gerektiğinin altını çizen Öztürk, "Gelin hep birlikte bu güzel ilimizden terörü silip atalım. 
     Toplantının sloganında da olduğu gibi, sizler birer cesur yüreksiniz hep birlikte terörü lanetleyelim" diye konuştu. 
     Öztürk, konuşmasının sonunda, birlik ve beraberliği ifade eden bir şiir okudu. 
     Tunceli Ticaret ve Sanayi Odası Başkanı Cihan Açıkgöz de Tunceli’de artık terör olaylarının yaşanmasını ve kimsenin gözyaşı dökmesini istemediklerini ifade etti. 
     Hacı Bektaşi Veli Derneği Başkanı Mahmut Doğanoğlu da terörü lanetlediklerini kaydederek, "Laik devletimizin bayrağı altında kardeşçe yaşamalıyız. Huzurumuzu bozanları ve korku yaratanları lanetliyor ve nefretle kınıyoruz" dedi. 
     Toplantının sonunda, vatandaşlar arasından 70 yaşında Elif Özdemir, Emniyet Müdürü Öztürk’e bir teşekkür plaketi verdi. 
     Özdemir, hiç bir annenin evlat acısı çekmesini istemediğini belirterek, "Biz artık ölüm değil barış istiyoruz" dedi. 
     
</TEXT>
</DOC>
