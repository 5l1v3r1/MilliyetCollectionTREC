<DOC>
<DOCNO> 390573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/dunya/dun01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Onaylamıyoruz 
</HEADLINE>
<TEXT>



Dışişleri Bakanlığı, İran Cumhurbaşkanı Mahmud Ahmedinecad'ın, çarşamba günü Tahran'da düzenlenen "Siyonizmin Olmadığı Bir Dünya" başlıklı konferansta yaptığı "İsrail haritadan silinmeli" şeklindeki, dünyada infial yaratan sözlerine 2 gün sonra tepki göstererek, "Türkiye'nin bu açıklamayı onaylamadığını" bildirdi. 
Bakanlık Sözcüsü Namık Tan, Ahmedinecad'ın yaptığı konuşmanın tam metninin kendilerinde olmadığını, konuya ilişkin gelişmeleri uluslararası basından ve İran medyasından izlediklerini belirterek, "Böyle bir açıklamanın tarafımızdan onaylanması tabiatıyla mümkün değildir" dedi. 
Dışişleri Bakanlığı, İsrail'in Hadera kentinde çarşamba günü düzenlenen ve 5 kişinin ölümüne neden olan intihar saldırısını da kınadı. Açıklamada, "saldırının bölgede barış ve istikrar sağlanmasına yönelik çabaları sekteye uğratmayı amaçladığına şüphe bulunmamaktadır" denildi. 


</TEXT>
</DOC>
