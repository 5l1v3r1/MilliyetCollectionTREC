<DOC>
<DOCNO> 378471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur28.html </URL>
<DATE> 2005/09/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Savcı, Ercan Kartal için müebbet hapis cezası istedi 
</HEADLINE>
<TEXT>

     Yasadışı DHKP C örgütünün üst düzey yöneticilerinden Ercan Kartal’ın, müebbet ağır hapisle cezalandırılması istendi. 
     İstanbul 14. Ağır Ceza Mahkemesi’ndeki duruşmaya, tutuklu sanık Ercan Kartal katıldı. Daha önce tahliye edilen Fadime Baştuğ ise duruşmaya gelmedi. 
     Duruşmada Cumhuriyet Savcısı, yasadışı DHKP C örgütünün üst düzey yöneticilerinden Ercan Kartal’ın "Anayasal düzeni silah zoruyla değiştirmeye teşebbüs etmek" suçundan müebbet ağır hapisle cezalandırılmasını istedi. 
     Savcı, tutuksuz sanık Fadime Baştuğ’un ise "örgüt üyesi olmak" suçundan 5 yıldan 10 yıla kadar hapisle cezalandırılmasını talep etti. 
     Savcının mütalaasının ardından söz alan sanık Ercan Kartal, 29 sayfalık yazılı savunmasını özetleyerek okudu. 
     Kartal’ın avukatı Taylan Tanay ise müvekkilinin 11 yıldır tutuklu olduğunu ifade ederek tahliyesini istedi. 
     Tahliye talebini reddeden Mahkeme Heyeti, Ercan Kartal’a son savunmasını hazırlaması için süre vererek duruşmayı erteledi. 
     Bu arada adliye binasının önünde toplanan bir grup, basın açıklaması yaparak, Ercan Kartal’ın serbest bırakılmasını istedi. 
     
     DAVANIN GEÇMİŞİ 
     7. Cumhurbaşkanı Kenan Evren’e suikast girişimi talimatını 
     verdiği gerekçesiyle yargılandığı davada beraat eden, ancak bu karar Yargıtay’ca bozulan Ercan Kartal, "Sabancı Suikastı Davası" dosyasının da birleştirildiği İstanbul 6 No’lu DGM’ce "Anayasal düzeni silah zoruyla değiştirmeye teşebbüs etmek" suçundan müebbet ağır hapis cezasına çarptırılmıştı. Kartal hakkındaki müebbet ağır hapis cezası, bir kez "kimlik bilgilerindeki eksiklik", bir kez de "dosyada imza eksikliklerinin bulunduğu ve bazı eylemlerle ilgili yeterli inceleme yapılmadan davanın karara bağlandığı" gerekçesiyle Yargıtay’ca bozulmuştu. Diğer sanık Fadime Baştuğ’a, "Kenan Evren’e suikast girişimi" davası kapsamında "yasadışı örgüt üyesi olmak" suçundan verilen 15 yıllık ağır hapis cezası da yine Yargıtay’ca bozulmuştu. 
     
</TEXT>
</DOC>
