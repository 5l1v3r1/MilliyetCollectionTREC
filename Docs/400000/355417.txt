<DOC>
<DOCNO> 355417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy01.html </URL>
<DATE> 2005/06/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Arınç - Arıtman tartışması büyüyor... 
</HEADLINE>
<TEXT>

     TBMM Başkanı Bülent Arınç ile CHP İzmir Milletvekili Canan Arıtman arasında, "Bikini giyme yaşın geçmiş" şeklindeki sözlerle başlayan tartışma, Arınç’ın, Arıtman’ın soru önergesini "Kaba ve yaralayıcı sözler" olduğu gerekçesiyle geri çevirmesiyle yeni bir boyuta taşındı. 
     
     40 MİLYARLIK MEŞALE 
     CHP İzmir Milletvekili Canan Arıtman, TBMM Başkanı Bülent Arınç’ın yanıtlaması istemiyle bir soru önergesi vererek, Meclis bahçesine dikilen, bir yıl yanacak ve 40 milyara mal olan meşaleyle ilgili sorular yöneltti. Arıtman, Arınç’a, "Havaya, boşuna günde bir milyarlık yakıt yakan ve 40 milyara mal olan meşale yerine TBMM’nin 85’inci yılını ülkede aç öğrenci bırakmayarak kutlamak daha anlamlı, görkemli olmaz mıydı 85’inci yıl kutlamaları için toplam ne kadarlık harcama yapıldı, daha ne kadarlık harcama yapmayı planlıyorsunuz Harcama kalemleri nasıldır " sorusunu yöneltti. 
     
     ARINÇ "KABA VE YARALAYICI" 
     TBMM Başkanı Arınç, Arıtman’a gönderdiği yanıtta, İçtüzüğe göre soru yöneltmenin, kısa, gerekçesiz ve kişisel görüş ileri sürülmeksizin, kişilik ve özel yaşama ilişkin konuları içermeyen bir önerge ile açık ve belli konular hakkında bilgi istemekten ibaret olduğunu bildirdi. Arınç, İçtüzüğün, iştişare amaçlı konular içeren soruların Başkanlıkça kabul edilmeyeceğini karara bağladığını da belirtti. Arınç, "İçtüzüğün 67’inci maddesine göre, Başkanlığa gelen yazı ve önergelerde kaba ve yaralayıcı sözler varsa, Başkan gereken düzeltmelerin yapılması için, o yazı veya önergeyi sahibine geri verir" dedi. 
     
     ARINÇ’TAN MİLLİ GELENEK ANIMSATMASI 
     Arınç, önergesindeki üslubun içtüzüğe aykırı olduğunu belirterek, "Türk milletinin manevi şahsiyetini temsil eden TBMM’nin başkanlık makamına yöneltilecek sorularda nezih bir üslup seçilmesi sadece İçtüzük tarafından tanımlanan bir zorunluluk değil aynı zamanda milli geleneklerimizin ve Kuruma duyulan saygının da bir gereğidir. Belirtilen nedenlerle önergeniz ilişikte iade edilmiştir" ifadelerini kullandı. 
     
     ARITMAN "HAKSIZ İDDİA VE İFTİRA" 
     Bunun ardından TBMM Başkanı Arınç’a karşı yazı gönderen CHP’li Canan Arıtman, soru önergesinin son derece haksız, ilgisiz, yersiz şekilde iade edildiğini bildirdi. Arıtman, soru önergesinin İçtüzüğe aykırı olduğu gerekçesinin gerçekçi olmadığını, yanlı olduğunu ve objektif kriterlere dayanmadığını kaydetti. Arıtman, "Özellikle de ’kaba ve yaralayıcı sözler’ ihtiva ettiği, ’nezih bir üslup seçilmediği’ şeklindeki gerekçeyi şiddetle reddediyorum. Bu çok haksız bir iddia ve iftiradır. Önergemdeki hangi söz, söylem kaba ve yaralayıcıdır, nezih olmayan bir üslup nerededir Olurunuza gelmeyen soruları cevaplamamak için şahsıma hakaret edemezsiniz, haksız ithamda bulunamazsınız" dedi. 
     
     "ÜNİVERSİTE İNCELEMELİ" 
     Arıtman, Arınç’a, önergesinin bu gerekçelerle reddedilmesini kabul etmediğini de belirterek, şöyle devam etti "Yazılı soru önergemin objektif bir heyet tarafından, özellikle de üniversitelerden bilim adamları tarafından iddia ettiğiniz nitelikleri taşıyıp taşımadığı konusunda değerlendirilmesini talep ediyorum. Makamınızın bu konudaki talebimi acilen yerine getirmesini bekliyorum. Aksi takdirde haksız eleştiri, itham ve iftiraya muhatap olduğum gerekçesi ile yargıya gideceğim." 
     
     ARINÇ’A "ŞEY" ANIMSATMASI 
     Arıtman, hayatı boyunca hiç kimseye kaba ve yaralayıcı davranmadığını, her zaman nezih bir üslup kullandığını, bu konuda kimsenin kendisine iftira atamayacağını ve sözde terbiye etmeye kalkışamayacağını bildirdi. Arıtman, "Hele ki, TBMM Başkanı olarak büyük bir özveri ile görevini yapan gazetecilere ’şeyini şey ettiğimin şeyi’ diyebilen bir kişinin kimseye nezaket ve terbiye dersi vermeye hakkı olamaz" dedi. 
     
     "BENİM ONUN YÜZÜNE BAKMAMAM YAZIM" 
     Arıtman, konuyla ilgili olarak ANKA’ya bilgi verirken, daha önce Meclis’e gelen kara çarşaflılarla ilgili bir tartışmada Arınç’ın kendisine, "Bikini giyme yaşı geçmiş" şeklindeki sözlerini anımsattı. Arıtman, Arınç’ın kişisel ve duygusal tepkilerle hareket ettiğini ifade ederek, "Benim Meclis başkanının yaptığı bu hakaretten sonra onun yüzüne bakmamam lazım. Ben kendisine değil, o makama duyduğum saygıdan dolayı o makama saygıda kusur etmiyorum. Görevimi yapıp muhatap oluyorum. Bu görevlerde kişisellik olmaz" diye konuştu. 

ANKA 
     
</TEXT>
</DOC>
