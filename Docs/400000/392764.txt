<DOC>
<DOCNO> 392764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko17.html </URL>
<DATE> 2005/11/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kuyumcukent kalabalıklaşıyor... 
</HEADLINE>
<TEXT>

     Fatma Metin AA 

Kuyumcukent Yönetim Kurulu Başkanı Ercan Özgür, Yenibosna'daki komplekste 20'nin üzerinde atölyenin üretime geçtiğini, 200'ün üzerinde firmanın projesinin de onaylanma aşamasında olduğunu bildirdi. 
     AA muhabirinin sorularını yanıtlayan Özgür, Kuyumcukent'in toplam yatırım tutarının 185 milyon dolar olduğunu, tahmini rayiç bedelinin de 750-800 milyon doları bulduğunu söyledi. 
     Özgür, 750 ton takı üretim kapasitesine sahip, 30 bin kişiyi istihdam edecek Kuyumcukent'in yıllık ciro hedefinin 10 milyar dolar olduğunu kaydetti. 
     Atölye ve mağaza olmak üzere 2 bloktan oluşan ve toplam 2 bin 500 işyerinin bulunduğu Kuyumcukent'teki bin 8 atölyeden şu anda 20'nin üzerinde atölyenin üretime geçtiğini bildiren Özgür, ''Komplekse her hafta taşınan işyeri sayısı artmaktadır. Metrekare bakımından geniş alanlara sahip fabrika tipi atölyelerde taşınma ve yerleşme faaliyetleri tamamlanmak üzere. Yerleşme ile ilgili 200'ün üzerinde firmanın projesi onaylanma aşamasında'' dedi. 
     Özgür, mağaza bloğunun da faaliyete geçmesi ile birlikte kompleksin her iki bloğunda yer alan tüm işyerlerinde, yaklaşık bir yıl sonra, yüzde 100 doluluk oranını yakalayacaklarını tahmin ettiklerini söyledi. 
     Ercan Özgür, İTÜ ile işbirliğine girerek geliştirdikleri ''Atık Yönetimi Projesi''nin ve yine bu projeye uygun olarak inşa ettikleri arıtma sistemlerinin atölye bloğunda imalatın başlamasıyla birlikte devreye girdiğini, tesisin yıllık 700 ton altın işleme kapasitesine göre yapılandırıldığını kaydetti. 
     
     EMİNÖNÜ BELEDİYE MECLİSİ'NİN KARARI 
     Eminönü Belediye Meclisi'nin aldığı kararla, ilçedeki imalathane ve toptancı esnafın 2006 yılı başına kadar organize sanayi bölgelerine taşınmak zorunda olduğunu ifade eden Özgür, şunları kaydetti 
     ''Kuyumcukent yönetiminin imalat atölyelerini komplekse taşınmaya mecbur kılma yönünde herhangi bir yaptırımı söz konusu olamaz. Kaldı ki kompleksimiz, zaten, tamamen projeye inanmış ve güvenmiş sektör mensuplarımızın öz sermayeleri ile inşa edilmiştir. Şu anda kuyumcu sektörü biraz sıkıntılı bir dönem geçiriyor. İç piyasada talep düşük. Bu da tabii, en çok küçük ölçekli kuyumcuları etkiliyor. 
     Ancak bununla birlikte Eminönü'nde güvenlik, insan ve çevre sağlığını koruma şartlarına uymayan herhangi üretim anlayışının egemen olması artık mümkün değil. Ortaya konan vizyon, tarihi yarımadanın, bundan böyle kültür, turizm ve ticaret yaşamının merkezi olacağı yönünde. 
     Eminönü Belediye Meclisi de aldığı kararla Eminönü'nden ayrılması gereken imalathaneleri belirledi. Belediye halihazırda, zaten imalathanelere ruhsat veremiyor. Geçici ruhsatlarla sürdürülen faaliyetler de bu yıl sonu itibari ile son bulacak. Mevcut ruhsatlar ise önümüzdeki yıla kadar tahliye edilecek. Kimsenin keyfi olarak bu karara karşı çıkma hakkı yok. Bu durum tabii ki Kuyumcukent'te atölye sahibi ortaklarımızın ya da atölye kiralayacak olan sektör mensuplarımızın, özellikle önümüzdeki yıldan itibaren, kompleksimize gelmeleri, yerleşme çalışmalarını tamamlayarak faaliyetlerini bu kompleks çatısı altında göstermeleri yönünde büyük etkide bulunacaktır.'' 
     
     ''SEKTÖRE YABANCI SERMAYE İLGİSİ GİDEREK ARTIYOR'' 
     Türkiye kuyumcu sektörüne yabancı sermayenin ilgisinin giderek arttığına da işaret eden Özgür, ''Türkiye'nin özellikle altın takı konusunda tarihten gelen güçlü bir deneyimi, kalifiye eleman potansiyeli, teknolojisi ve sermayesi var, bu da yabancı sektör yatırımcılarının ilgisini çekiyor. İtalya, İngiltere, Almanya, Kuzey Amerika, Japonya, Rusya ve İsrail ilgi gösteren ülkelerin başında geliyor'' dedi. 
     Özgür, yabancı firmalar arasında özellikle sektöre teknik ekipman ve makine üretimi gerçekleştiren firmaların geldiğini, Kuyumcukent'i yakından izleyen bu tür firmaların, Balkanlar'a, Kafkaslar'a ve Ortadoğu'ya Kuyumcukent üzerinden mal tedarikinde bulunmayı planladıklarını kaydetti. 
     Çin, Tayvan ve Vietnam gibi ucuz işgücü avantajıyla uluslararası piyasalarda İtalya ve Türkiye'nin pazar payını tehdit eden Uzakdoğu ülkelerinin bu tehdidine karşılık olarak şu anda İtalya ve Türkiye'nin güçlerini birleştirme yolunda ciddi bir işbirliği içinde bulunduklarını anlatan Özgür, Türkiye'nin üretim, İtalya'nın ise pazarlama üssü olacağı işbirliği anlayışı çerçevesinde önemli ortaklıklar kurulduğunu, Kuyumcukent'in, ilerleyen dönemlerde çeşitli ortaklıkların buluşma noktası olacağına inandığını vurguladı. 
     
</TEXT>
</DOC>
