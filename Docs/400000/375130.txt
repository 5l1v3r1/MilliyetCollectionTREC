<DOC>
<DOCNO> 375130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo24.html </URL>
<DATE> 2005/09/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ankaraspor Kadıköy'de Fenerbahçe'den 3 puan alacağız 
</HEADLINE>
<TEXT>

     Ankaraspor Kulübü Başkanı Hilmi Gökçınar, ligin ilk 4 haftalık periyodunda daha iyi bir yerde olmayı arzuladıklarını belirterek, ancak bu isteklerini gelecek haftalarda telafi edebileceklerini bildirdi. 
     Yaptığı açıklamada, yeni transferlerin de en yakın zamanda takıma uyum sağlayacağını ifade eden Gökçınar, şöyle dedi 
     ''İlk 4 haftada daha iyi olmamız gerekirdi. Çaykur Rizespor maçında alınan beraberlik pek planladığımız bir sonuç değildi. Rakiplerimiz bize karşı defans ağırlıklı oynadılar. Ersen Martin olsun, Murat Erdoğan olsun oyun içindeki adaptasyonları biraz zaman alacak. Fenerbahçe maçı Ankaraspor için yukarıya doğru bir hamlenin kırılma noktası olacak. Bu maçtan sonra Ankaraspor hem bizim planladığımız hem de kamuoyunun gözü önünde yükselecek ve inşallah Ankaraspor hedeflediği ilk 5 takım arasında yer alacaktır.'' 
     
     ''ÖZGÜR'Ü ALABİLSEYDİK İYİ OLACAKTI'' 
     Transfer politikasını çok iyi uyguladıklarını kaydeden Gökçınar, son olarak bir stoper arayışı içine girdiklerini, ancak bu transferin son anda gerçekleşmediğine işaret etti. 
     Ankaraspor'un mevcut kadrosuyla ilk 5 hedefine ulaşacağına inandıklarının altını çizen Gökçınar, açıklamasında şu görüşlere yer verdi 
     ''Transferde teknik heyetimizin isteği doğrultusunda bir stoper arayışı vardı. Orta sahaya da bir transfer olabilirdi. Ancak şu andaki kadromuzla da biz ilk 5'e ulaşabiliriz. Son dakika hamlesiyle Trabzonspor'dan Özgür Bayer'in transferini bitirme noktasına geldik. Transferin bitimine 45 dakika vardı ve Özgür ile anlaştık. Ama son anda Trabzonspor yönetimiyle teknik heyet arasında bir problem yaşandı. Özgür'ü alsaydık bizim için iyi olacaktı. Daha alternatifli bir kadromuz olacaktı. Ancak bu transfer gerçekleşmedi.'' Hafta sonu Fenerbahçe ile yapılacak maça da değinen Gökçınar, ''Ankaraspor'un Fenerbahçe maçı öncesinde kendine olan güveni tam. Şükrü Saraçoğlu Stadı'nda psikolojik bir baskı altında olacağımızı sanmıyorum. Geçen sezon biz Kadıköy'de çok iyi bir oyun ortaya koymuştuk. Rüştü kalesinde devleşerek pozisyonlarımızı kurtarmıştı. Bu sezon Kadıköy'de Fenerbahçe'den 3 puan alacağımıza inanıyorum'' dedi. 
     
</TEXT>
</DOC>
