<DOC>
<DOCNO> 387785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/dunya/adun.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta hesap günü 
</HEADLINE>
<TEXT>


Irak'ın devrik lideri Saddam Hüseyin'in yargılanmasına bugün başlanıyor. Saddam, ilk duruşmada, 1982'de Duceyl kasabasında 143 Şiiyi kurşuna dizdirmesinin hesabını verecek 

DIŞ HABERLER SERVİSİ 


Irak'ın devrik Devlet Başkanı Saddam Hüseyin'in, bugün özel bir mahkemede yargılanmasına başlanıyor. Saddam Hüseyin, yargılanması sürecinde ilk olarak sonuca en hızlı varılabileceği düşünülen, 1982'de Şii kasabası Duceyl'den 143 kişiyi kurşuna dizdirmesi olayıyla ilgili olarak hesap verecek. Devrik diktatör, daha sonra "insanlığa karşı işlenen suçlar" ve "savaş suçları" kapsamında iktidara geldiği 1968'den iktidardan düşürüldüğü 2003'e kadar işlediği tüm suçlarla ilgili ayrı ayrı yargılanacak. 
Duceyl davasında, Saddam'dan 1982'de kendisine karşı düzenlenen suikast girişiminden sorumlu tuttuğu 143 Şiiyi idam ettirmesinin hesabı sorulacak. 68 yaşındaki Saddam ile 7 yakın adamı, 1500 kişiye işkence yapılmasından da sorumlu tutuluyor. 
Bugünkü davada Saddam'ın üvey kardeşi ve Duceyl'deki olaylar sırasında istihbarat şefi olan Barzan İbrahim, 1991'den sonra Devlet Başkanı Yardımcılığı'nı yürüten Taha Yasin Ramazan, 143 Duceylliye idam cezası veren Irak Devrim Mahkemesi Başkanı Avad Hamid El Bandar, Baas Partisi'nin Duceyl'deki yetkilileri Kazım Ruveyyid, Ali Dayim Ali, Muhammed Azavi Ali ve Abdullah Ruveyyid de aynı suçlamadan yargılanacak. Davada baş yargıç tanıkları sorgulayacak ve davada görevli 5 yargıç, Saddam ve adamlarının suçlu ya da suçsuz olduğuna karar verecek. Yargıçların isimleri, savcıların adları gibi güvenlik nedenleriyle açıklanmıyor. 

Kaddafi'nin kızı savunacak 
Duruşmada Saddam Hüseyin'i en büyük kızı Rağad Saddam Hüseyin, Bağdatlı avukat Halil Duleymi, İngiltere'de yaşayan Iraklı avukat Abdülhak Alani, eski ABD Adalet Bakanı Ramsey Clark, eski Malezya Başbakanı Mahathir Muhammed ve Libya lideri Muammer Kaddafi'nin kızı Ayşe Muammer Kaddafi'nin yer aldığı bir hukukçu grubu savunacak. 
Saddam'ın avukatlarının Irak'ın işgal altında olduğu ve bu nedenle mahkemenin meşru olmadığını söyleyecekleri, ayrıca Saddam'ın h l devlet başkanı olarak dokunulmazlığı bulunduğu ve dolayısıyla Geçici Koalisyon Otoritesi'nce 2003'te oluşturulan bu gayri meşru mahkemenin Saddam'ı yargılayamaya yetkisi olmadığını ileri sürecekleri belirtiliyor. 

Suç dosyası kabarık 

Katliam, tehcir, kimyasal gaz kullanımı gibi suçlarla itham edilen Saddam Hüseyin'i bekleyen davalar şunlar 
Şİİ AYAKLANMASI 1991'de Kuveyt'ten çekilirken güneyde ayaklanan binlerce Şiiye katletmek. 
HALEPÇE 1988'de İran - Irak Savaşı'nda Irak jetlerinin kuzeydeki Halepçe'de Kürtlere karşı kimyasal silah kullanması. 
ZORLA GÖÇ 1987 - 1988 yıllarında Kürtlere yönelik tehcir hareketleri. 
İRAN SAVAŞI Soykırım yapmak, insanlığa karşı suç işlemek, yasaklanmış silah kullanmak. 


</TEXT>
</DOC>
