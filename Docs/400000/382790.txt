<DOC>
<DOCNO> 382790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun16.html </URL>
<DATE> 2005/09/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yüksek Mahkeme Başbakan'ın tapınak ziyareti anayasaya aykırı 
</HEADLINE>
<TEXT>

     Japonya'da Osaka Yüksek Mahkemesi, Başbakan Juniçiro Koizumi'nin Yasukini tapınağını ziyaret etmesinin anayasaya aykırı olduğuna karar verdi. 
     Davacıların avukatı Mitsunori Nakajima, mahkemenin, Başbakan Koimuzi'nin anıta gitmesinin resmi ziyaret niteliği taşıdığına ve din ile devlet işlerinin ayrı olması hükmünü getiren anayasanın 20. maddesine aykırı olduğuna karar verdiğini söyledi. 
     Mahkeme kararında, Başbakan'ın tapınağa resmi araçla ve yanında bir hükümet görevlisiyle gittiği için ziyaretin resmi nitelik taşıdığına hükmetti ve Başbakan'ı açıkça bunun resmi ziyaret olmadığını belirtmekten kaçındığı için eleştirdi. 
     Son 18 ay içinde ikinci kez bir Japon mahkemesi Başbakan'ın tapınak ziyaretlerinin anayasa aykırı olduğuna karar verdi. 
     Güney Japonya'daki Fukuoka Bölge Mahkemesi de geçen yıl verdiği bir kararda, bu ziyaretlerden birinin anayasayı ihlal ettiğine hükmetmişti. 
     Tokyo Yüksek Mahkemesi ise dün verdiği kararda, benzer bir davayı Başbakan'ın ziyareti kişisel olarak yaptığı gerekçesiyle geri çevirmiş, ama ziyaretin anayasaya uygun olup olmadığı konusunda karar vermeyi reddetmişti. 
     Öte yandan hükümet, son mahkeme kararından hayal kırıklığına uğradı. 
     Resmi Kyodo haber ajansının haberine göre, hükümet sözcüsü Hiroyuki Hosoda, Başbakan Koizumi'nin bunu kişisel bir ziyaret olarak yaptığını ve dolayısıyla kararın çok üzücü olduğunu söylediğini bildirdi. 
     Bu arada Osaka mahkemesi, davayı açan, adları tapınaktaki listede yazılı Tayvanlı askerlerin ailelerinden oluşan 188 kişilik bir grubun tazminat taleplerini reddetti. 
     Eski bir Japonya sömürgesi olan Tayvan'ın vatandaşı olan davacılar, Japonya için savaşırken öldükleri için adları tapınaktaki listeye yazılan yakınları olan askerlerin adlarının listeden çıkarılmasını istiyor. 
     Ancak tapınak yetkilileri, Şinto dinine göre bir kez kutsal ilan edilen ruhların, bir daha bu listeden silinemeyeceğini ileri sürerek, bu isteği reddediyor. 
     
</TEXT>
</DOC>
