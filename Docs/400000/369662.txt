<DOC>
<DOCNO> 369662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/axspo01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Samba randevusu 
</HEADLINE>
<TEXT>


Beşiktaş'ın iki yeni transferi Kleberson ve Ailton bugün ilk kez Siyah-Beyazlı formayla İnönü'ye çıkacak. Brezilyalı yıldızlar, Rıza Çalımbay'a hazır olduklarını söyleyip, Denizli maçında forma istediler 

BİLAL MEŞE 


Denizlispor maçıyla birlikte seyircisiyle kucaklaşacak olan Beşiktaş, İnönü Stadı'na tam kadro çıkacak. 
Teknik Direktör Rıza Çalımbay, Siyah - Beyazlı ekibin iki yeni transferi Kleberson ve Ailton ile dün bir toplantı yaptı. Ümraniye'de gerçekleşen mini zirvede Çalımbay, Sambacılar'a, "Hazır mısınız " diye sordu. Tecrübeli hocanın bu sorusuna iki yeni yıldızdan olumlu yanıt geldi "Hem fiziksel, hem de zihinsel olarak sahaya çıkmaya hazırız." 
Kleberson'un hazır geldiğini belirten Çalımbay, "Ailton'un antrenman eksikliği vardı, onu da Vaduz maçı öncesinde ekstra çalışmalarla kapattık" diyerek iki futbolcuyu da onbirde sahaya süreceğini açıkladı. 
Tecrübeli hoca, Denizlispor karşısında Kleberson'u Okan Buruk ile birlikte orta sahanın göbeğinde oynatacak. Forvette ise Youla'ya Ailton eşlik edecek. 

'Bize güvenin' 
Vaduz maçı sonrasında eleştirilerin odak noktasını oluşturan Rıza Çalımbay, "Zorluk derecesi yüksek bir maç oynadık ve rövanş için avantaj sağladık. Hazırlık maçlarına bakarak Beşiktaş'ı değerlendirmek yanlış olur. İyi bir takım olma yolunda çok büyük adımlar attık. Bu takımın neler yapabileceğini herkes görecek. Üç kulvarda da zirveye oynayacağız. Bundan da kimsenin kuşkusu olmasın. Taraftarımız bize güvensin, destek versin. Onlara ayakta alkışlayacakları bir takım izlettireceğiz" diye konuştu. 

Kürşat'a ağır ceza 

SÜLEYMAN HATISARU 

Beşiktaş Teknik Direktörü Rıza Çalımbay, UEFA Kupası 2. ön eleme maçında Vaduz karşısında forma şansı bulmadığı için kendisiyle tartışan Kürşat'ı bugünkü Denizli kadrosuna da almadı. 
Çalımbay'ın, tecrübeli oyuncuya tavsiyelerde bulunarak, "Herkes haddini bilsin. Hepimiz Beşiktaş'ın başarısı için çalışıyoruz. Hiç kimse Beşiktaş'tan üstün değildir. İyi olan formayı alır, sahaya çıkıp, mücadelesini yapar" dediği bildirildi. 
Çalımbay, bugünkü sınavın kadrosundan Ramazan, Ümit Aydın, Volkan, Çağdaş, Güven, İbrahim Akın ile PAF'tan gelen Ergün ve Mehmet Sedef'i de çıkardı. Kleberson, Ailton ve Tümer ise 18 kişilik listede yer aldı. 


</TEXT>
</DOC>
