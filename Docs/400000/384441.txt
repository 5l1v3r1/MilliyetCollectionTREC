<DOC>
<DOCNO> 384441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun19.html </URL>
<DATE> 2005/10/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Talat Çözüm ve birleşme istiyoruz... 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs Türklerinin çözüm ve birleşme yönündeki vizyonunun değişmediğini söyledi. 
     Kıbrıs Türk Orta Eğitim Öğretmenler Sendikası'nın KTOEÖS 5 Ekim Dünya Öğretmenler Günü resepsiyonuna katılan Talat, öğretmenlerin de desteğiyle çözüm yönünde, çağdaş dünyaya uyumlu çabaların sürdürüleceğini kaydetti. 
     Hep birlikte büyük mücadele verildiğini ve esas hedef olan çözüme ulaşılamadığını, bunun nedeninin Kıbrıslı Türkler olmadığını söyleyen Talat, ''tüm olumsuzluklara rağmen Kıbrıslı Türklerin vizyonunu değiştirmediğini, çözüm ve birleşme istediğini'' belirtti. Bunu elde etmenin yolunun, BM'nin görüşmeleri yeniden başlatması olduğuna işaret eden Talat, ''Kıbrıs sorununun çözümünü ve dünyayla bütünleşmeyi sağlamanın boyunlarının borcu olduğunu'' belirtti. 
     Talat, şöyle konuştu 
     ''Biz Kıbrıs sorununun çözümünü istiyoruz. Kıbrıs'ın birleşmesini istiyoruz. Birleşmenin, bir anlamda bizim sorunumuzun çözümü demek olmak yanında aynı zamanda bölgede istikrar ve barış demek olduğunu da biliyoruz. Avrupa Birliği'nin güçlenmesi, doğu kanadını güvenceye alması demek olduğunu da biliyoruz. Ama bir şeyi daha biliyoruz ki, bunu elde etmenin yolu Birleşmiş Milletler'in görüşmeleri yeniden başlatmasıdır. Bunun için biz, sizlerin de desteğiyle açık ve net tavrımızı ortaya koyduk. Biz çözümü istemekle kalmıyoruz, aynı zamanda bunun için adım atılmasını da kendi payımıza yapıyoruz ve ayrıca teşvik ediyoruz. Böylesine bir politikayı ileriye götürmek ve sonuçta Kıbrıs sorununun çözümünü ve ülkemizin, yurdumuzun, insanımızın dünyayla bütünleşmesini sağlamak boynumuzun borcudur.'' Resepsiyona Rum öğretmen sendikalarından bazı yetkililer de katıldı. 
     Bu arada KKTC Cumhurbaşkanı Talat, Rum ana muhalefet partisi Demokratik Seferberlik Partisi'nin DİSİ Başkanı Nikos Anastasiadis ile Girne'deki özel konutunda bu akşam yemekte bir araya gelecek. 
     
</TEXT>
</DOC>
