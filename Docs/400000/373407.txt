<DOC>
<DOCNO> 373407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo31.html </URL>
<DATE> 2005/08/27/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Ölmez "Fenerbahçe yönetimini ve taraftarını protesto ediyorum" 
</HEADLINE>
<TEXT>

     Samsunspor Kulübü Başkanı Adnan Ölmez, Fenerbahçe yönetimine tepki gösterdi. 
     Ölmez, maçtan sonra yaptığı açıklamada stada girmek için 35 dakika beklediğini ifade ederek, "Fenerbahçe yönetiminin misafirperverliğini ve centilmenlik anlayışını protesto ediyorum. Stada girmek için 35 dakika taraftarların arasında, taciz edilerek bekledim. Başkan olduğumu söylediğimde, görevliler yine de sıraya geçmemi söylediler. 
     Çok üzgünüm" diye konuştu. 
     Başkan Ölmez, Fenerbahçe Şükrü Saracoğlu Stadı’nda devam eden inşaatın bu durumun nedeni olarak gösterilemeyeceğini, kulübün bir kişiyi bu konuda görevlendirmesi gerektiğini kaydetti. 
     Karşılaşmaya da değinen Ölmez, Samsunspor’un özellikle ilk yarıda iyi mücadele ettiğini, maçın gerçek sonucunun bu olmadığını söyledi. 
     Sezon öncesi çok iyi hazırlık dönemi geçiremediklerini kaydeden Ölmez, önümüzdeki günlerde 4-5 oyuncuyla görüşüp takıma takviye yapacaklarını ifade etti. 
     
</TEXT>
</DOC>
