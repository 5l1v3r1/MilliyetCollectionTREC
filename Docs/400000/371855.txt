<DOC>
<DOCNO> 371855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko24.html </URL>
<DATE> 2005/08/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
F1 heyecanı oyuncaklarıyla sürüyor... 
</HEADLINE>
<TEXT>

     Formula 1 Grand Prix heyecanı pistte bitse de, oyuncaklarıyla parklarda artarak sürüyor. 
     Bir oyuncak firmasının Konya Şubesi'nden edinilen bilgiye göre, İstanbul'da yapılan Formula 1 F1 yarışları öncesinde satılmaya başlayan F1 oyuncakları, halen büyük talep görüyor. 
     Çocuklar kadar büyükleri de peşinden sürükleyen oyuncaklar, yarışın Türkiye'de yapılmasının etkisiyle, değişik tip ve modellerde vitrinlerdeki yerini almaya devam ediyor. 
     Oyuncak mağazasının yetkilileri, 100 metre uzaklıktan bile kontrol edilebilen modellerinin yanı sıra hızı 40 kilometreye kadar çıkan oyuncak araçların, çocuklar kadar genç ve orta yaşlardaki kişilerden de yoğun ilgi gördüğünü söyledi. 
     Haberlerin etkisiyle yarıştan yaklaşık 10 gün önce başlayan F1 oyuncak satışlarındaki artışın, yarışların bitmesine karşın azalmadığını belirten yetkililer, ''F1 oyuncakları, büyüklüğü ve uzaktan kumanda edilmesi nedeniyle genellikle parklarda kullanılıyor. En fazla Michael Schumacher ile Fernando Alonso'nun pilotluğunu yaptığı araçların oyuncakları ilgi görüyor. Parklarda yarışlar tüm heyecanıyla sürüyor'' dedi. 
     Bu arada F1 oyuncaklarının fiyatı, kalitesine göre seyyarda 15 YTL'ye kadar düşerken, oyuncak mağazalarında ve alışveriş merkezlerinde ise 250 YTL'ye kadar çıkabiliyor. 
     
</TEXT>
</DOC>
