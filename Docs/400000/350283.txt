<DOC>
<DOCNO> 350283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun33.html </URL>
<DATE> 2005/06/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Bosna'da yeni toplu mezar, 134 ceset çıkarıldı 
</HEADLINE>
<TEXT>

     Bosna'da yeni bir toplu mezardan, 1995 yılındaki Srebrenitsa katliamında Sırplar tarafından öldürülen 134 Boşnağın cesedinin çıkarıldığı bildirildi. 
     Bosna-Hersek'in Kayıp Kişiler Komisyonu yetkilisi Murat Hurtic, Srebrenitsa'ya 30 kilometre mesafedeki Liplje köyünde bulunan toplu mezardan bugüne kadar 134 ceset çıkardıklarını, bir haftalık ek bir çalışmanın ardından en az 50 cesedin daha çıkarılmasının beklendiğini belirtti. 
     Hurtic, cesetlerin ilk gömüldükleri mezardan, katliam izini ortadan kaldırmak için bu mezara nakledildiği tahmininde bulunurken, bazı cesetlerin buldozerlerle ezilmiş olduğuna, bu nedenle iskeletlerin çoğunun tek parça halinde bulunmadığına dikkati çekti. 
     Bosnalı Sırplar, 11 Temmuz 1995'deki Srebrenitsa katliamında yaklaşık 8 bin Boşnağı öldürmüşlerdi. Katliamın mimarları olarak bilinen Radovan Karaciç ve Ratko Mladiç hala aranıyor. 
     
</TEXT>
</DOC>
