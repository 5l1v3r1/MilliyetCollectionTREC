<DOC>
<DOCNO> 359445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur31.html </URL>
<DATE> 2005/07/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kına gecesi kaçan gelin Bir türlü sevemedim 
</HEADLINE>
<TEXT>

     Zafer TOKUŞ ADAPAZARI Sakarya , DHA 

      ADAPAZARI'nda görücü usulüyle nikahlanan ancak 4 ay sonraki düğüne bir gün kala kına gecesi kaçan 18 yaşındaki Sevdiye Aksoylu, savcılığa verdiği ifadesinde, Sevmeye çalıştım ancak bir türlü sevemedim. Bir hata olmasın diye kaçtım'' dedi. Damat 26 yaşındaki Erkan Yalınalp, gerdeğe bile giremediği Sevdiye Aksoylu'dan boşanma davası açtı. Yalınalp, ettiği masraflar için ayrıca tazminat davası açacağını da söyledi. 
     Sevdiye Aksoylu, geçen yıl aralık ayının sonunda görücü usulüyle tanıştığı Erkan Yalınalp'le resmi nikah kıydı. Aksoylu, mayıs ayında gerçekleştirmeyi planladıkları düğüne bir gün kala kına gecesi kayıplara karıştı. 
     Eşinin kaçırılmasından ve hayatından endişe eden damat Yalınalp, savcılığa başvurarak yardım istedi. Ancak bir süre sonra ortaya çıkan ve kaçırılmadığını söyleyeyen Sevdiye Aksoylu, savcılığa verdiği ifadesinde, Görücü usuluyle tanıştıktan sonra resmi nikah yaparak evlendik. Düğün tarihi ise 4 ay sonraydı. Sevmeye çalıştım. Ama olmadı. Bir türlü sevemedim. Ben de bir hata olmasın diye düğüne bir gün kala kaçtım'' dedi. Bunun üzerine damat Erkan Yalınalp, gerdeğe bile giremediği nikahlı eşi Sevdiye Aksoylu'dan boşanma davası açtı. 
     Önceki gün Sakarya Aile Mahkamesi'nde görülen davanın ilk duruşmasına Sevdiye Aksoylu katılmadı. Duruşmaya gelen Erkan Yalınalp, daha sonra ettiği masraflar için tazminat davası da açacağını söyledi. Mahkeme, Sevdiye Aksoylu'nun da dinlenmesi için duruşmayı erteledi. 
     
</TEXT>
</DOC>
