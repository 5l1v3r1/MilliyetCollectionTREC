<DOC>
<DOCNO> 367232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaliteli isim az' 
</HEADLINE>
<TEXT>


Fenerbahçe Teknik Direktörü Daum, Alman dergisi Kicker'e konuştu. Tecrübeli teknik adam, "Yabancı kontenjanı dezavantaj. Türkiye'de kaliteli futbolcu fazla değil" dedi 


Sarı - Lacivertliler'in teknik patronu Christoph Daum, Almanya'nın ünlü spor dergisi Kicker'e konuştu. Yeni sezondaki hedeflerini değerlendiren Alman teknik adam, Türk futbolcularıyla ilgili çarpıcı açıklamalar yaptı. 
Her teknik direktörün güçlü bir kadroya sahip olmayı arzuladığına işaret eden Daum, "Ancak burada sadece 6 yabancı futbolcuya görev verebilmek gibi diğer ülkelere göre bir dezavantaja sahibiz. Bu nedenle büyük ölçüde Türk oyunculara konsantre olmak durumundayız. Çok kaliteli futbolcu fazla değil. Newcastle United'a giden Emre'yi istiyordum" ifadelerini kullandı. 

'Hedeflerim var' 
Fenerbahçe Teknik Direktörü, "Neden Fenerbahçe'de kaldınız " sorusunu ise şu yanıtı verdi "Fenerbahçe yönetimi ile 2007 yılına kadar kendimle bağdaştırdığım bir program hazırladık. Bazı hedeflerimiz var. Bunlar büyük hedefler. Önemli olan aldığımız darbelerden yılmamak, aksine çabalarımızı daha da artırmak." 
Alman Milli Takımı'nın başına geçip geçmeme konusunu da değerlendiren Daum, "Hiçbir olasılığı dışlayamazsınız. 2007 yılında kariyerim sona ermeyecek. Daha sonra da turnuvalar olacak. Üstelik sözleşmeme rağmen belirli bir süre milli takım teknik direktörü olarak görev yapmam da mümkün. Ancak Fenerbahçe'nin önceliği var" dedi. 
En büyük rakiplerinin hangi takım olacağı şeklindeki bir soruya karşılık da Daum, "Süper Lig'in kalite düzeyi daha da artıyor ve daha da dengeli hale geliyor. Ancak şampiyonluk adayları Trabzonspor, Galatasaray, Beşiktaş ve Fenerbahçe'dir" yanıtını verdi. 

Fal baktı 

Fenerbahçeli Alex, şampiyonluk yarışında en büyük adayın kendileri olduğunu iddia etti. Alex, "Şampiyonlar Ligi'nde geçen seneden daha iyisini yapacağımıza inanıyorum. Fakat taraftarı ve camiayı ümitlendirmek, bizim hedefe ulaşmamızda handikap yaratır" dedi. 
Lig yarışının yine dört büyükler arasında geçeceğini söyleyen Alex, ilginç bir iddia ortaya attı, "Ankaraspor bu sezonun flaş takımı olacak. Büyük sürpriz yapıp, dört takımın arasına girebilirler" diye konuştu. Sambacı, takım arkadaşı Olcan'ı da överek, "Sanki Brezilya'da doğup büyümüş" dedi. 

Başkent'te izdiham 

YUSUF KOBAL 

Son şampiyon Fenerbahçe, sezonun ilk deplasmanı için gittiği Ankara'da büyük sevgi gösterileriyle karşılandı. Kafilede yeni sezon hazırlıklarına katılmayan Rüştü ve sakat olan Anelka ile Servet yer almadı. 
Akşam saatlerinde Esenboğa Havaalanı'na inen Sarı - Lacivertliler'i kalabalık bir grup halinde 06 Genç Fenerbahçeliler karşıladı. Meşaleler yakan taraftarlar tezahüratlarıyla havaalanını adeta inletti. 

Appiah zor kurtuldu 
Yeni transfer Appiah, taraftarların kaşkol ve şapka takıp, öpmek için birbirleriyle yarışması yüzünden ezilme tehlikesi geçirdi. Taraftarlar kaleci Volkan'a da çiçek verip, kendisine sevgi gösterilerinde bulundular. Ancak Teknik Direktör Daum'un hiç gülmemesi, asık bir yüz ifadesiyle alandan ayrılması dikkat çekti. 

GENÇLERBİRLİĞİ - FENERBAHÇE 

Kadrolar 
GENÇLERBİRLİĞİ 
Ömer 
Erhan 
Risp 
İ.Güldüren 
Jardler 
Sedat 
Ayman 
Marcio 
H. Uğur 
İsaac 
M.Çakır 

FENERBAHÇE 
Volkan 
Önder 
Luciano 
Deniz 
Ümit 
Serkan 
Aurelio 
Appiah 
Alex 
Nobre 
Tuncay 

STAT 19 Mayıs 
SAAT 20.00 
HAKEM Erol Ersoy 
YAYIN Lig TV 
CEZALI Erkan G.Birliği 
SAKATLAR Gökhan G.Birliği , Rüştü, Servet, Anelka F.Bahçe 


</TEXT>
</DOC>
