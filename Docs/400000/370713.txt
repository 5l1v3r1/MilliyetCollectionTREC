<DOC>
<DOCNO> 370713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur46.html </URL>
<DATE> 2005/08/17/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
McLaren Mercedes pilotu Montoya "Formula 1 tutkusu" sergisini gezdi... 
</HEADLINE>
<TEXT>

     Formula 1 Türkiye Grand Prix’si için İstanbul’a gelen McLaren Mercedes pilotu Juan Pablo Montoya, "Formula 1 Tutkusu" adlı fotoğraf sergisini gezdi. 
     Fındıklı’daki Siemens Sanat Merkezi’nde, Formula 1 fotoğrafçısı Rainer Schlegelmilch’in objektifinden 44 yıllık toplam 150 fotoğrafın yer aldığı sergiyi gezen Montoya, fotoğraflara hayran kaldı. 
     Basın mensuplarının yoğun ilgisiyle karşılaşan Kolombiyalı pilot, sergiyi gezdikten sonra medya mensuplarına yaptığı açıklamada, "Burada bulunmak çok güzel. Çok güzel bir iş çıkarılmış. Buraya gelip sergiyi gezenler, Formula 1 ve ruhunu anlayacaklardır" dedi. 
     "Umarım hafta sonu çok güzel bir yarış olur" diyen Montoya, İstanbul Park pistinin saat yönünün tersine olmasının kendilerini zorlayıp zorlamayacağının sorulması üzerine de, "Bu durum fizikman bizi zorlayacak. Ama piste çıkacak herkes için aynı zorluk olacak" diye yanıt verdi. 
     McLaren’in bu sezon sık sık motor sorunu yaşamasının nedeninin sorulması üzerine de Kolombiyalı pilot, "Sınırları zorladığımız için zaman zaman sorun yaşamamız normaldir" dedi. 
     Hafta sonundaki yarışlarda havanın yağışlı olması ihtimalinin bulunduğunun hatırlatılması karşısında Montoya, her türlü hava şartına göre hazırlıklı olduklarını söyledi. 
     Montoya, daha sonra sergiden ayrıldı. Schlegelmilch’in 44 yılı aşkın süredir çektiği 150 fotoğrafın yer aldığı "Formula 1 Tutkusu" sergisinin 7 Ekim’e kadar açık kalacağı bildirildi. 
     
</TEXT>
</DOC>
