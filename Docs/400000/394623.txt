<DOC>
<DOCNO> 394623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/dunya/axdun02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da şiddet azalıyor 
</HEADLINE>
<TEXT>


SABETAY VAROL Paris 


Fransa'daki isyanın 17'nci gecesinde ülke genelindeki şiddet eylemlerinde önemli bir azalma gözlenirken, Lyon'da bir camiye daha molotofkokteyli atıldı. Saldırıda can kaybı ve hasar meydana gelmedi. Lyon kent merkezinde de 70 kadar gösterici ile polis arasında çatışma yaşandı. 
Öte yandan, cuma akşamı Carpentras kasabasında bir camiyi kundaklama girişimiyle ilgili olarak 3 kişi gözaltına alındı. 
Ülke genelinde ise şiddet eylemlerinde düşüş olduğu gözlendi. Önceki akşam yakılan araç sayısı 374 olarak açıklandı. Paris ile çevresindeki 6 ili kapsayan "Ile - De - France" bölgesinde toplam 76 araç yakıldı. Önceki gece 212 kişi de gözaltına alındı. Bu arada Journal du Dimanche gazetesinde yayımlanan bir ankete göre, Fransız halkının yüzde 53'ü İçişleri Bakanı Nicolas Sarkozy'yi "şiddete son verme konusunda en güvendikleri şahsiyet" seçti. Sarkozy'yi yüzde 52'lik oy oranıyla Başbakan Dominique de Villepin izledi. Cumhurbaşkanı Jacques Chirac'a güvenenlerin oranı ise yüzde 29 olarak belirlendi. 


</TEXT>
</DOC>
