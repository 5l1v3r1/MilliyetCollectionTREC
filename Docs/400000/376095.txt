<DOC>
<DOCNO> 376095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy11.html </URL>
<DATE> 2005/09/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ankara, PKK'nın yayın organının Almanya'da yasaklanmasından memnun 
</HEADLINE>
<TEXT>

     Dışişleri Bakanlığı, terör örgütü PKK KONGRA-GEL’in yayın organı olan gazetenin Almanya’da yasaklanmasına ilişkin kararı memnuniyetle karşıladığını bildirdi. 
     Bakanlıktan yapılan açıklamada, "1995 yılından bu yana Almanya’da basım ve dağıtımı yapılan PKK KONGRA-GEL terör örgütünün yayın organı "Özgür Politika" gazetesinin Almanya Federal Cumhuriyeti hükümeti tarafından 5 Eylül 2005 tarihinde yasaklandığını memnuniyetle öğrenmiş bulunuyoruz" denildi. 
     Açıklamada, Almanya İçişleri Bakanı Otto Schily’nin dün yaptığı basın açıklamasında, "aşırı ya da terörist bir arka plana sahip her türlü etkinliğin üzerine kararlı bir şekilde gidileceğini ve Almanya’nın bu tür yapılanmaları ortadan kaldırmak için gereken tüm önlemleri alacağını" vurguladığı hatırlatıldı ve şunlar kaydedildi 
     "Söz konusu açıklamada ayrıca, Özgür Politika’nın terör örgütü PKK ve yan kuruluşlarıyla doğrudan bağlantısına da işaret edilmektedir. 
     Almanya Federal Cumhuriyeti hükümetinin bu kararlı yaklaşımının terör örgütünün başta Almanya olmak üzere Avrupa’daki tüm faaliyetlerinin engellenmesi yolunda somut neticeler vermesini ve örnek teşkil etmesini temenni ediyoruz." 
     
</TEXT>
</DOC>
