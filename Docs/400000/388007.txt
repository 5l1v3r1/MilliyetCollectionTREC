<DOC>
<DOCNO> 388007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo09.html </URL>
<DATE> 2005/10/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sırbistan-Karadağ 2006 Dünya Kupası’na katılamayabilir 
</HEADLINE>
<TEXT>

     Turan KASAP DHA 

      ALMANYA’da yapılacak 2006 Dünya Kupası finallerine katılma hakkı elde eden Sırbistan-Karadağ Milli Futbol Takımı, şampiyonaya katılamama riskiyle karşı karşıya. 
     Sırbistan ile aynı federasyon içinde yer alan Karadağ, mart ayında Sırbistan’dan ayrılmak istediğini ve bu konuda referanduma gideceğini açıkladı. Karadağ’ın Sırbistan’dan ayrılması halk tarafından da onaylanırsa, Sırbistan - Karadağ Federasyonu dağılacak. Bu durumda Sırbistan-Karadağ Milli Takımı da Dünya Kupası’na katılamayacak. 
     Bu ihtimal, Sırp basınında büyük yankı bulurken, halk Karadağ Devlet Başkanı Milo Cukanoviç’ten, Sırbistan’dan ayrılma girişimini Dünya Kupası sonrasına ertelenmesini talep ediyor. Bu konuda FIFA’nın ne diyeceği ise önümüzdeki günlerde belli olacak. Sırbistan-Karadağ Milli Takımı şampiyonaya katılamazsa, FIFA’nın seçeceği başka bir takım kupada mücadele edecek. 
     1992’deki Avrupa Şampiyonası’na katılmaya hak kazanan Yugoslavya iç savaş nedeniyle kupadan ihraç edilmiş yerine Danimarka milli takımı çağrılmıştı. Turnuvaya apar topar katılan Danimarka milli takımı şampiyon olarak büyük bir sürprize imza atmıştı. 
     
</TEXT>
</DOC>
