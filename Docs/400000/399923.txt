<DOC>
<DOCNO> 399923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun42.html </URL>
<DATE> 2005/12/02/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Romanya'da 10 binden fazla kanatlı hayvan itlaf edildi... 
</HEADLINE>
<TEXT>

     Romanya’dan dün üç yeni kuş gribi vakasının tespitinin ardından, 10 binden fazla kanatlı hayvanın itlaf edildiği bildirildi. 
     Romanya Tarım Bakanı Gheorghe Flutur, ülkenin güneydoğusundaki Periprava, Dudescu ve Bumbacari köylerinde rastlanan kuş gribi vakaları nedeniyle 10 binden fazla kanatlı hayvanın itlaf edildiğini, bu bölgelerin karantina altına alındığını ve dezenfekte edildiğini belirtti. 
     Flutur, Periprava köyünün Ukrayna sınırına 3 kilometre uzaklıkta olması nedeniyle Ukraynalı yetkililerin uyarıldığını söyledi. 
     Tarım Bakanı Flutur, H5 virüsü taşıyan çok sayıda tavuk ve bir ördekten alınan numunelerin İngiliz uzmanlar tarafından inceleneceğini ve virüsün ölümcül H5N1 virüsü olup olmadığının anlaşılacağını kaydetti. 
     Romanya’da şimdiye kadar 12 kuş gribi vakasına rastlandı. 
     
</TEXT>
</DOC>
