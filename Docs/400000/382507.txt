<DOC>
<DOCNO> 382507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun11.html </URL>
<DATE> 2005/09/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Le Figaro AP, AKP hükümetini uyardı 
</HEADLINE>
<TEXT>

     Sabetay Varol CNN TÜRK Paris 

      Fransız Le Figaro gazetesi, Avrupa Parlamentosu'nun dün Türkiye ile ilgili aldığı kararların Erdoğan hükümetine 'uyarı' niteliğinde olduğunu yazdı. 
     3 ekim tarihinde müzakerelerin açılması perspektifinin AB parlamenterlerini daha sabırsız hale getirdiğini kaydeden Le Figaro, Ermeni iddialarını tanıma talebinin Fransız Sosyalistlerinden kaynaklandığının altını çizdi. 
     Le Figaro gazetesi dünkü kararların hukuksal değer taşımadığını vurguladıktan sonra, üzerinde uzlaşılan maddelerin sertleştirici nitelik taşıyacağını iddia etti. 
     Le Figaro, geçtiğimiz yıl 17 aralıkta parlamento üyelerinin, ellerinde Türk yanlısı sloganlar ile yüzde 59 oranında destek vererek müzakerelerin açılması yönünde oy kullandığını da hatırlattı. 
     
     'AP üyeleri tereddüt içinde' 

     Gazete, müzakere eşiğine gelinmişken aynı AP üyelerinin, eşiğin öte tarafına geçme konusunda tereddüt geçirdiklerini öne sürdü. 
     Le Figaro’nun dikkat çektiği bir diğer çelişki, parlamentonun bir yandan Ankara’dan Gümrük Birliği Ek Protokolünü eksiksiz uygulamasını talep etmesi, diğer yandan da bu konudaki oylamayı ertelemesi. 
     Gazete, Hıristiyan Demokratların genel olarak 'düşmanca' sayılabilecek tutumuna karşılık Sosyal Demokrat parlamenterlerin Türkiye’ye 'şans tanıma yanlısı' gözüktüğünü belirtti. 
     Le Figaro bu durum için 'Ankara’ya gönderilen belirsiz bir mesaj' yorumu yaptı. 
     
     AP'de dün yaşananlar 

     Avrupa Parlamentosu Genel Kurulu dün yaptığı oturumda, Ek Protokol'ün oylamasını erteledi. Ertelemenin nedeni ise, Gümrük Birliği Anlaşması'nın sınırlarını genişleten ve Gümrük Birliği'ne Kıbrıs Rum kesimini de dahil eden Ek Protokol'ün TBMM'de onaylanmaması olarak açıklandı. 
     Tasarıda, Türkiye'nin bir an önce Güney Kıbrıs'ı tanıması öngörülüyor. Türkiye'nin havaalanı ve limanlarını Rum uçak ve gemilerine açmamasının, Ankara Anlaşması'na ihlal teşkil ettiği vurgulandı. 
     Tasarıda, Ek Protokol'ün uygulanıp uygulanmadığının da 2006'da gözden geçirileceği belirtildi. AB Konseyi'nde KKTC'ye yönelik ekonomik izolasyonun kaldırılması konusunda verilen sözlerin yerine getirilmesi de istendi. 
     Parlamento, müzakerelerin 3 ekimde başlamasını öngören tasarıya 'evet' dedi, ancak bu tasarı için verilen değişiklik önergesiyle, Türkiye'nin AB üyesi olmadan önce Ermeni soykırımını tanıması bir ön koşul olarak kabul edildi. 
     Parlamentoya sunulan değişiklik önergesiyle, Türkiye'nin Ermeni soykırımı iddiasını tanıması çağrısında bulunuldu ve bu tanımanın Avrupa Birliği üyeliği için önkoşul olması istendi. 
     Yazar Orhan Pamuk aleyhine açılan davanın da, Avrupa İnsan Hakları Sözleşmesi'ni ihlal teşkil ettiği görüşü savunuldu. İmtiyazlı ortaklık konusunda ise, parlamento Türkiye lehine tavır aldı. 

     
</TEXT>
</DOC>
