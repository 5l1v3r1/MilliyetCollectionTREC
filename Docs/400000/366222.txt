<DOC>
<DOCNO> 366222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/dunya/adun.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Bush'a duyurdular 
</HEADLINE>
<TEXT>


84 yaşında Riyad'da ölen Suudi Kralı Fahd'ın vefat haberi birkaç dakika içinde ABD Başkanı'na 'acil' koduyla iletildi. Suudiler, yeni kral Abdullah'ın petrol politikasını değiştirmeyeceğini açıkladı 

DIŞ HABERLER SERVİSİ 


27 Mayıs'tan bu yana zatürree teşhisi ile başkent Riyad'daki Kral Faysal İhtisas Hastanesi'nde tedavi gören Suudi Arabistan Kralı Fahd, dün yerel saatle sabah 06.00 TSİ 07.00 sıralarında 84 yaşında hayata veda etti. 10 yıldan beri Suudi Arabistan'ı fiilen yöneten Fahd'ın üvey kardeşi 81 yaşındaki Veliaht Prens Abdullah, dünyanın en büyük petrol üreticisi olan ülkenin yeni kralı ilan edildi. Yeni Veliaht Prens ise 77 yaşındaki Savunma Bakanı Prens Sultan Bin Abdülaziz oldu. 1995'te felç geçiren Fahd'ın cenazesi bugün toprağa verilecek. 

Petrol 62 dolar 
Bir Beyaz Saray kaynağı, Kral Fahd Bin Abdülaziz'in ölümünün birkaç dakika içinde ABD Başkanı George W. Bush'a acil koduyla duyurulduğunu belirtti. Kral'ın ölümünü ise dünyaya ilk duyuran ajans Reuters oldu. Ajansın TSİ 10.02'de geçtiği haberde, bir Batılı diplomatın, hastane kaynaklarının kendisine Kral'ın ölümünü bildirdiğini ifade ettiği belirtildi. Fahd'ın ölümü üzerine Mısır'da yarın yapılacak Arap Birliği zirvesi ertelendi. Uluslararası piyasalarda petrolun varil başına fiyatı da 62.30 doları buldu. Ancak Suudi yetkililer, petrol politikasında herhangi bir değişiklik olmayacağını duyurdular. 
1982'de 5. kral olarak tahta geçen Fahd'ın ölümüyle ilgili resmi açıklama Suudi Enformasyon Bakanı İyad Bin Emin Medeni tarafından devlet televizyonundan yapıldı. Sesi titreyen Medeni, "Büyük bir teessür ve acıyla bildiririm ki, Mekke-i Mükerreme ile Mescid-i Nebe vi'nin hizmetk rı vefat etti" dedi. Duyurunun ardından normal program akışı değiştirilen televizyonda Kuran okunmaya başlandı. 

32 milyar dolar bıraktı 
Kral Fahd, Afganistan'ın Sovyetler tarafından işgalinin ardından ABD ile yakın işbirliğine girmiş ve ardından da Irak'ın Kuveyt'i işgali üzerine topraklarını Amerikan askerlerine açmıştı. Ancak ABD'deki 11 Eylül saldırılarını organize eden 19 hava korsanından 15'inin Suudi Arabistan vatandaşı olduğunun anlaşılmasından sonra da Fahd ile Washington arasındaki ilişkiler bozulmuştu. Özel hayatı hakkında pek fazla bilgi olmayan Fahd'ın 3 karısı ve 8 oğlu olduğu sanılıyor. Fahd'ın 32 milyar dolarlık servetinin yanı sıra Suudi Arabistan'da 7 sarayı, Fransız Rivierası'nda bir şatosu bulunuyor. 

PORTRE KRAL FAHD 
Humeyni ile rekabet etti 

Babası Kral Abdülaziz Bin Abdülrahman l Suud'un 1932'de Suudi Arabistan Krallığı'nı kurmasına tanık olan Fahd'ın hayatında 2 olay dönüm noktası oluşturdu. Bunlardan ilki 1979'da Humeyni'nin İran'da Şii şeriatını temsilen iktidar olmasıydı. Aynı yıl radikal İslamcıların Mekke'yi işgal etmesi, 1982'de tahta geçen ve gençliğinde kumar ve kadınlara düşkünlüğü ile ün yapan Fahd'ı İslami değerlere kimin daha çok sahip çıktığı yolunda bir yarışa soktu. Fahd, Suudi Arabistan'ı Sünniliğin cazibe merkezi yapmak amacıyla din polisi kurdu, ayrıca kadınların yüzünü peçeyle örtmesini yasalaştırdı. Fahd, kadın ve erkeklerin toplum içinde bir arada bulunmasını da yasakladı. Afganistan'da Sovyet işgaline karşı savaşta mücahitleri destekleyen Fahd, aralarında Usame Bin Ladin'in de bulunduğu radikal İslamcı gruplara milyarlarca dolar akıttı. Fahd, Saddam'ın Kuveyt'i işgal etmesi üzerine topraklarını ABD'ye açması yüzünden şiddetle eleştirildi. Kral Abdülaziz'in 42 oğlundan biri olan Fahd, resmi olarak ilkokul düzeyinde eğitim görmesine rağmen 1953'te ülkenin ilk Eğitim Bakanı oldu. 1975'te Kral Faysal'ın öldürülmesinin ardından Veliaht Prens olan Fahd, kardeşi Kral Halid döneminde 1982'ye kadar Suudi Arabistan'ı fiilen yönetti. 


</TEXT>
</DOC>
