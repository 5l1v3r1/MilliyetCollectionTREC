<DOC>
<DOCNO> 391333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun01.html </URL>
<DATE> 2005/11/01/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Karamanlis Türkiye, her adımında karşısında Kıbrıs'ı bulacak 
</HEADLINE>
<TEXT>

     Yunanistan Başbakanı Kostas Karamanlis, Türkiye'nin AB müzakereleri boyunca Atina'nın ve Rum kesiminin onayına ihtiyacı olduğunu söyledi. 
     Yunan Başbakan, Türkiye'nin AB müzakereleri çerçevesinde Patrikhane'nin ekümenikliğini tanıması, ruhban okulunu açması, Kıbrıs sorununa BM kararları kapsamında ve AB müktesebatına uygun bir çözümü kabul etmesi gerektiğini söyledi. 
     Yunanistan Başbakanı Kostas Karamanlis, ''Türkiye'nin AB üyeliği konusunda bazı kriterler ve önkoşullar bulunduğunu, sadece bu koşullara tam olarak uyum sağladığında üyelik kapısının açılacağını'' söyledi. 
     Karamanlis, parlamentoda dış politika konulu gündem dışı genel görüşmede yaptığı konuşmada, Türkiye'nin AB perspektifi ile Türk-Yunan ilişkileri ve Kıbrıs konusuna da değindi. 
     Türkiye'nin AB üyeliği için önünde 35 aşamalı bir süreç bulunduğunu belirten Karamanlis, ''Bu süreç içerisinde atılacak her adımın aralarında Yunanistan ile Kıbrıs'ın Rum kesimi da bulunduğu 25 üye ülke tarafından sürekli olarak denetleneceğini'' belirtti. 
     Karamanlis, Türkiye'nin AB üyeliğiyle ilgili Brüksel'de 3 Ekim tarihinde belirlenen Müzakere Çerçeve Belgesinde aday bir ülke için bir ilk oluşturan bazı koşulların belirlendiğini, bu belgede ''Türkiye'nin sürekli uymak zorunda olduğu ve esnemeyen kesin sınırlar bulunduğunu'' söyledi. 
     Yunanistan Başbakanı, ''İlk kez aday bir ülke, yani Türkiye, sadece iç reformlarla ilgili kriterlerle değil, dış politikasındaki tavırlarını sınırlayan önkoşullarla da değerlendirilecektir. Bu konudaki değerlendirmelerle ilgili kararlar da 25 üye ülke tarafından oybirliğiyle alınacaktır. Dolayısıyla Türkiye, Atina ve Lefkoşa Rum kesimi tarafından da kontrol edilecektir. Atacağı her adımda Kıbrıs'ı da karşısında bulacaktır'' dedi. 
     Türkiye'nin dış politikasıyla ilgili AB tarafından değerlendirilmeye alınacak konular arasında özellikle ''müzakere süreci içerisinde Kıbrıs'ı Rum tanıması'', ''İstanbul Rum Ortodoks Patriği ile İstanbul, Bozcaada ve Gökçeada Rumlarının haklarıyla ilgili politikasında köklü değişiklikler yapması'', ''dış politikasında barışçı yöntemler benimseyerek, gerektiğinde Lahey Uluslararası Adalet Divanı'na genel yargı yetkisini kabul etmesi'', ''Gümrük Birliği Anlaşması'ndan ve bunu tüm yeni üye ülkelere genişleten protokolden kaynaklanan yükümlülükleri yerine getirmesi'', ''Kıbrıs Cumhuriyeti dahil tüm AB üyesi ülkelerle ilişkilerinin iyileştirilmesi'' ve ''Kıbrıs'ta BM ve AB ilke ve değerleri çerçevesinde toplu bir çözüm çabalarını desteklemesi'' gibi konuların yer aldığını belirten Karamanlis, ''Türkiye sadece bunlara, AB kriterlerine ve önkoşullarına, AB'nin ilke ve değerlerine tam olarak uyum sağladığında AB üyesi olabilir. ''Casus belli'' ve AB topraklarını işgal eden ilkelerle değil'' diye konuştu. 
     
     TÜRK-YUNAN İLİŞKİLERİ 

     Türk-Yunan ilişkilerine değinen Karamanlis, Atina'nın ilişkilerde yeni bir dönem için çaba gösterdiğini söyledi. 
     İki ülke arasındaki ilişkilerin tamamen iyileştirilmesi amacıyla karşılıklı güvenin aşamalı olarak artırılmasının bölgeye bir barış dönemi getireceğini belirten Karamanlis, bunun tüm bölgenin yararına olacağını kaydetti. 
     Karamanlis, Türkiye'nin AB ile bütünleşmesinin kendisine olduğu kadar komşularına da yararı olacağını belirterek, ''Bu inançla komşu ülkenin üyelik müzakerelerine başlaması kararını destekledik ve desteklemeye devam edeceğiz'' dedi. 
     Yunanistan Başbakanı Karamanlis, konuşmasında, Türkiye ile Yunanistan arasındaki yegane sorunun da kıta sahanlığının belirlenmesi konusu olduğunu öne sürdü. 
     
     KIBRIS KONUSU 

     Karamanlis, Kıbrıs konusuna da değindiği konuşmasında, ''Yunanistan'ın Kıbrıs'ta en kısa zamanda kalıcı bir çözüm bulunmasını herkesten daha çok arzuladığını'' belirtti. 
     Kıbrıs sorununa getirilecek çözümün kalıcı olabilmesi için, Ada'daki her iki toplum tarafından da kabul edilebilir olması gerektiğini kaydeden Karamanlis, ''Böyle bir şeyin gerçekleşebilmesi için de toplumlararası müzakerelerin yeniden başlatılması gerektiğini'' söyledi. 
     Karamanlis, ''Ancak, Kıbrıs'ta kalıcı bir çözüm bulunabilmesine yönelik koşulların sağlanması için dikkatli bir hazırlık gerekir. Bulunacak çözüm de kalıcı olabilmesi için gerçekten işleyebilir nitelikte olmalıdır. Bu çözüm, BM çerçevesinde olmalı, ayrıca AB ilke ve değerlerine de uyum sağlamalıdır'' diye konuştu. 
     
     TÜRKİYE ZİYARETİNİ ERTELEYEBİLİR 

     Yunan Başbakan Karamanlıs'in 26 Kasım'da Türkiye'ye yapmayı planladığı ziyaretini ise erteleme ihtimali gündemde. 
     Gerekçe olarak, Fener Rum Patrikhanesi ile ilgili gerginlik ve Yunanistan’ın kara sularını 12 mile uzatmasının savaş nedeni kabul edileceğini belirten MGK raporu gösteriliyor. 
     Kostas Karamanlis geçtiğimiz ağustos ayında da Türkiye'ye yapacağı ziyareti ertelemişti. Ziyaret ertelenmemiş olsaydı Karamanlis, Türkiye'yi 46 yıl aradan sonra ziyaret eden ilk Yunan başbakanı olacaktı. 
     Türkiye ile Yunanistan arasında başlatılan doğalgaz boru hattı için Meriç'te Yunanistan Başbakanı Karamanlis ile biraraya gelen Başbakan Recep Tayyip Erdoğan, tören sırasında Karamanlis'i Türkiye'ye davet etmişti. 
     
     PAPANDREU'NUN KONUŞMASI 

     Ana muhalefet PASOK'un lideri Yorgo Papandreu ise konuşmasında, Karamanlis hükümetini ''dış politikadan korkmak'' ve ''büyük konularda kararsız kalmak'' ile suçladı. 
     Hükümetin Kıbrıs'la ilgili dış politikasının Türkiye'yi bu konudaki yükümlülüklerinden arındırdığını öne süren Papandreu, ''Kıbrıs Rum karar alıyor, Yunanistan destekliyor dogmasından bugün geriye kalan Kıbrıs'ın tek başına mücadele etmesidir'' dedi. 
     Papandreu, ''Kıbrıs ile Ege'deki sorunların çözümlenerek bölgenin barış ve işbirliği alanı olmasını arzuladığını'' belirttiği konuşmasında, çözümsüzlüklerin hem Kıbrıs, hem Yunanistan ve hem de Türkiye için sürekli sorun olacağını belirtti. 
     Yorgo Papandreu, ''Bütün çözümler halkların yararına olacaktır. Ancak bu çözümler, milli çıkarlarımızı korumalıdır. Bunlar, güçlü ülkelerin baskıları ve pazarlıklarla üretilen çözümler olmamalıdır'' diye konuştu. 
     
     YUNAN BAKAN TÜRKİYE ARTIK İYİ ÇOCUK OLMAK ZORUNDA 

     Yunanistan Dışişleri Bakan Yardımcısı Yannis Valinakis ise 23 ekimde, Türkiye'nin AB ilişkilerinin Kıbrıs Rum kesiminden geçtiğini belirterek veto tehdidini gündeme getirmişti. 
     Valinakis, Rum Filelefteros gazetesine verdiği demeçte, bir dönem 'Kıbrıs sorununun çözümü Ankara'dan geçer' sözünü, "Türkiye'nin AB ilişkileri Kıbrıs Rum kesiminden geçer" olarak değiştirmeye başladıklarını söylemişti. 
     Yunan Bakan, bundan gurur duyduğunu belirterek, "Türkiye artık iyi çocuk olmak zorunda" demişti. Valinakis, Türkiye'nin Kıbrıs konusundaki tavrı ve Gümrük Birliği Ek Protokolüne ne denli uyacağının AB üyelik öncesi gidişatını direk etkilediğini vurgulamıştı. 
     
</TEXT>
</DOC>
