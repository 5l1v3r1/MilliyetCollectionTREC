<DOC>
<DOCNO> 375545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun20.html </URL>
<DATE> 2005/09/04/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Manhattan'da gelir dağılımı arasındaki uçurum Nambiya düzeyinde 
</HEADLINE>
<TEXT>

     Dünyanın önde gelen iş ve kültür merkezlerinden New York-Manhattan'da gelir dağılımı arasındaki uçurumun korkunç boyutlara vararak, Namibya düzeyine ulaştığı bildirildi. 
     Buna göre, şehirdeki en yüksek gelire sahip yüzde 5'lik kesim, en düşük gelire sahip yüzde 5'lik kesime göre 52 kat daha fazla kazanıyor. 
     City University of New York sosyologlarından Dr. Andrew A. Beveridge'in, nüfus verilerine dayanarak New York Times gazetesi için yaptığı analizde, Manhattan 5. sokaktaki Trump Tower ile Doğu Harlem'deki Wagner Houses arasında sadece 60 blok olmasına rağmen, aradaki bu mesafenin gelir dağılımı açısından sanki ışık yılları kadar bir uzaklıkmış gibi olduğu yorumu yapıldı. 
     Analizde, zenginlik ve şatafatın merkezi olarak bilinen New York'un semtlerinden Bronx'un yüzde 30.6'lık yoksul oranı ile ABD'nin kentsel bölgelerindeki en yoksul semtlerinden biri dördüncü sırada olduğuna dikkat çekildi. 
     Manhattan'da ise en fazla gelire sahip olan yüzde 5'lik kesimin ortalama kazancının yıllık 365 bin 826 dolar ve en düşük gelir elde eden yüzde 5'lik kesimin ise yıllık ortalama 7 bin 47 dolar kazandığı kaydedildi. Aradaki bu gelir uçurumunun Namibya'daki zengin ve yoksullar arasındaki gelir uçurumuna eşit olduğuna işaret edildi. 
     Manhattan'daki gelir dağılımının özellikle son yıllarda bozulduğu vurgulanan analizde, 1980 yılında ise Manhattan'da en zengin yüzde 5'in en yoksul yüzde 5'ten sadece 21 kat zengin olduğuna dikkat çekti. 
     New York'un ürettiği zenginlikten ise daha çok yakın bölgeler ve çevre eyaletlerden şehre çalışmak için gelenlerin faydalandığı ifade edilirken, çoğu New York'ta çalışmakla birlikte New Jersey'de oturanların yıllık ortalama hane geliri 61 bin 359 dolar, Connecticut'ta oturanların 60 bin 528 dolar iken, bu rakamın New York'ta 47 bin 349 dolar olduğu ifade edildi. 
     
</TEXT>
</DOC>
