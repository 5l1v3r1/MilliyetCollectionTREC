<DOC>
<DOCNO> 354125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur31.html </URL>
<DATE> 2005/06/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Siverek Milli Eğitim Müdürü'nün evi ve otomobili tarandı 
</HEADLINE>
<TEXT>

     Şanlıurfa'nın Siverek İlçe Milli Eğitim Müdürü Ali Çalışır'ın evi ve otomobili kimliği henüz belirlenemeyen kişi veya kişilerce uzun namlulu silahlarla tarandı. 
     Kimliği belirlenemeyen kişi veya kişiler sabaha karşı Çalışır'ın, 75. Yıl Yatılı İlköğretim Bölge Okulu lojmanlarındaki evi ve otoparktaki 02 AC 243 plakalı otomobiline ateş ederek kaçtı. 
     Can kaybının yaşanmadığı olaydan sonra ev ve otomobilde inceleme yapan güvenlik güçleri 6 mermi izine rastladı. Olay yerinden toplanan mermiler incelenmek üzere İlçe Jandarma Komutanlığı'na götürüldü. 
     Olayın ardından gazetecilerin sorularını yanıtlayan İlçe Milli Eğitim Müdürü Ali Çalışır, kimseyle husumeti bulunmadığını belirterek, ''Eşim ve çocuklarım şoka girdi. Daha önce böyle bir şeyle karşılaşmamıştık. Olayın faillerinin bir an önce yakalanmasını temenni ediyorum'' dedi. 
     
</TEXT>
</DOC>
