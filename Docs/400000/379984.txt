<DOC>
<DOCNO> 379984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy03.html </URL>
<DATE> 2005/09/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kürt Havayollarına Türkiye'den geçiş izni yok 
</HEADLINE>
<TEXT>

     Frankfurt'tan Erbil'e yolcu taşıyan "Kürdistan Havayolları" uçağının Yunanistan ve Akdeniz üzerinden Suriye hava sahasını kullanarak Erbil'e iniş yapacağı öğrenildi. Dışişleri ve Sivil Havacılık Genel Müdürlüğü yetkilileri, Kürdistan Havayolları adıyla Kuzey Irak'a uçuş yapan Kürt yolcu uçakları ile ilgili kendilerine resmi bir başvuru olmadığını belirttiler. Böyle bir başvuru olması halinde "Kürdistan" adı taşıması nedeniyle uçağın Türk hava sahasından geçişine izin verilmemesi konusunda Dışişleri Bakanlığı ile Sivil Havacılık Genel Müdürlüğü arasında görüş birliğine varıldığı kaydedildi. 
     Türk Sivil Havacılık yetkilileri, Türkiye'nin istediği herhangi bir şirketi tanımama ve hava sahasını kullandırmama hakkına ayrıca sahip olduğunu ifade etti. 
     
</TEXT>
</DOC>
