<DOC>
<DOCNO> 381606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy11.html </URL>
<DATE> 2005/09/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
SHÇEK'te cinsel taciz... Bakan Çubukçu 5 yılda 478 dava açıldı 
</HEADLINE>
<TEXT>

     Devlet Bakanı Nimet Çubukçu, Sosyal Hizmetler ve Çocuk Esirgeme Kurumu’na SHÇEK bağlı kuruluşlarda bakılan ve korunan çocuklara karşı "cinsel taciz ve istismar" olaylarına ilişkin son 5 yılda 478 dava açıldığını bildirdi. 
     Çubukçu, CHP İzmir Milletvekili Hakkı Ülkü’nün soru önergesine verdiği yanıtta, SHÇEK’e ait yetiştirme yurtlarında 3 bin 199’u kız, 6 bin 721’i erkek olmak üzere toplam 9 bin 920 çocuk ve gencin kaldığını, çocuk yuvalarında ise 4 bin 45’i kız, 5 bin 564’ü erkek olmak üzere toplam 9 bin 609 çocuğun barındığını kaydetti. 
     SHÇEK Genel Müdürlüğü’ne bağlı kuruluşlarda bakılan ve korunan çocuklara karşı rızaen alıkoyma, ırza tasaddi, cinsel taciz, fiili livata, fiziksel istismar, fuhuşa teşvik, ırza geçme ve benzeri suçlardan dolayı açılan davalara müdahil olunduğunu belirten Çubukçu, son 5 yıl içinde açılan 478 davayı takip ettiklerini ifade etti. 
     Bakan Çubukçu, SHÇEK’e bağlı yurt ve yuvalarda çalışan sosyal hizmet uzmanı, psikolog, eczacı, diş tabibi, tabip, uzman tabip, fizyoterapist, diyetisyen, çocuk gelişimci, hemşire ve öğretmen sayısının ise bin 431 olduğunu belirtti. Çubukçu, SHÇEK’te uzman personel açığı bulunduğunu, yeni personel atanması için çalışmaların sürdüğünü bildirdi. 
     SHÇEK’in faaliyetleri hakkında da bilgi veren Devlet Bakanı Çubukçu, yatak odalarında, ranzadan tek kişilik yataklara geçildiğini, odalarda kalan çocuk sayısının da 10-15’den, olanaklar ölçüsünde 2-4-8 kişiye indirildiğini kaydetti. 
     
</TEXT>
</DOC>
