<DOC>
<DOCNO> 368146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur37.html </URL>
<DATE> 2005/08/08/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Engellilere iş fırsatı... 
</HEADLINE>
<TEXT>

     Fiziksel Engelliler Vakfı’nca FEV oluşturulan "Engelli Eğitim ve İstihdam Projesi" kapsamında 6 haftada 75 engelliye iş fırsatı sunulduğu bildirildi. 
     Vakıftan yapılan yazılı açıklamada, FEV ve Türkiye İş Kurumu İŞKUR İstanbul İl Müdürlüğü’nce düzenlenen "Engelli Eğitim ve İstihdam Projesi"nin 6. haftasının tamamlandığı ve 75 engelli vatandaşın engel ve vasıflarına uygun işlere yerleştirildiği kaydedildi. 
     Engellilerin özürlü sağlık raporlarıyla İŞKUR’a iş başvurusunda bulunduktan sonra "www.engelliler.com" adresinden bilgilerini vakfın web sitesine girerek projeden yararlanabilecekleri ifade edilen açıklamada, İŞKUR’a daha önce başvuruda bulunan engellilerin ise belirtilen site üzerinden ya da telefonla vakfa başvurarak bilgilerini güncelleyebilecekleri bildirildi. 
     Yasa kapsamında engelli açık kontenjanlarını kapatmak isteyen işverenlerin de vakfın web sitesinde işyerleri için düzenlenen forma istihdam etmek istedikleri engelli kriterlerini girerek engelli personel açıklarını kapatabilecekleri belirtildi. 
     Proje çerçevesinde engellilerin her cumartesi günü, Anadolu yakasında Üsküdar Belediyesi Cemil Meriç Engelliler Rehabilitasyon Merkezi’nde, Avrupa yakasında ise İstanbul Özürlüler Merkezi’nde 50’şer kişilik gruplar halinde iş hayatı için eğitimden geçirildiği 
     kaydedildi. 
     Proje ile 6 ay içinde 2 bin 400 engelli vatandaşın eğitimden geçirilerek engel ve vasıflarına uygun iş ortamlarında istihdam edilmesinin öngörüldüğü bildirildi. 
     
</TEXT>
</DOC>
