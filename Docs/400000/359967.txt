<DOC>
<DOCNO> 359967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo09.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara'dan inciler 
</HEADLINE>
<TEXT>


Lenkeran'ı çalıştıran Rasim Kara birçok konuda çarpıcı yorumlar yaptı. Tecrübeli hoca, "Kırgın olduğum için Türkiye'den ayrıldım. Yeni havuz sistemi şikeyi önler. Terim'le Almanya'ya gideriz" dedi 

ERCAN ATA 


Türk futbolunun önde gelen teknik adamlarından Rasim Kara geçtiğimiz yıl Azerbaycan Ligi'nde ikinci yaptığı Hazar Lenkeran takımı ile yeni sezona hazırlandığı Bolu kampında ilginç değerlendirmelerde bulundu. Deneyimli hoca Türkiye'de başarısız olan yerli teknik direktörün bir sezonda birkaç takım değiştirmek zorunda kaldığını söyledi. İkili ilişkileri iyi olan antrenör ve futbolcuların rahatlıkla takım bulabildiğine dikkat çeken Kara, "Hayatımda hiçbir kişiyi aracı olarak kullanmadım. Beşiktaş camiasına kırgınlığım yok. Orası benim doğduğum ve olağanüstü işler yaptığım yerdir. Benim dönemimdeki başarılar hala yakalanmadı. Ama yönetim, taraftar ve medyanın yabancı teknik adamlara gösterilen töleransı yerlilere tanımaması beni üzdü" diye konuştu. 

Toshack örneği 
Rasim Kara, yerli - yabancı ayrımı konusunda Beşiktaş'ın eski hocası John Benjamin Toshack'ı örnek gösterdi. Kara, "Yabancı bir antrenör varsa para olmasa bile transfer yapılıyor. Bize ise daima 'idare et' diyorlar. Toshack takımı altıncı yaptı ancak görevden alınmadı. Taraftarımız da, 'l love you Toshack' diye bağırdı. Türkiye'de yerliye mutlaka sahip çıkılmalı. Bütün teknik adamlar ve futbolcular bıçak sırtında" dedi. 

Şaibe önlenir 
Tecrübeli teknik adam, naklen yayın gelirlerinin dağıtımını düzenleyen yeni havuz sistemine de destek verdi. Sistemin şike ve şaibenin önüne geçilmesi için önemli bir adım olduğunu vurgulayan Kara, "Söylenip de ispat edilemeyen şike olaylarının önüne ancak böyle geçilir. Türk futbolundaki düşüş ise bu sayede ortadan kalkar ve lige kalite gelir" ifadesini kullandı. 

Terim'e güvenoyu 
Rasim Kara, Ersun Yanal'ın yerine Milli Takımlar'ın başına getirilen Fatih Terim'in başarılı olacağını vurgulayarak şunları söyledi "Ersun Yanal'ın hataları olabilir ancak sabır gösterilmeliydi. Fatih Terim geçmişinde büyük başarıları olan bir teknik direktör. İnanıyorum ki bu kan değişikliği Milli Takımımızı 2006 Dünya Kupasına götürecektir." 

Futbolda çifte atak 

Federasyon, Bayanlar Ligi'ni yeniden oluşturmak ve Salon Futbolu Ligi düzenlemek için çalışma başlattı 

Futbol Federasyonu Yönetimi yeni sezonda bir dizi projeleri devreye sokmak için harekete geçti. Federasyonun çalışma başlattığı projeler içinde Bayanlar Ligi ve Salon Futbolu Ligi ilk sıraları alıyor. 
Bayanlar Ligi'ni yeniden oluşturarak Türkiye çapına yaymayı planlayan federasyon, Salon Futbolu Ligi'ni de kurmak istiyor. Federasyon yetkilileri, "Bayanlar Ligi'ni devreye sokacağız. Salon Futbolu Ligi için de çalışmalar sürüyor. İki projeye de ciddi bakıyoruz. İlk etapta Bayanlar Ligi'ne yeniden işlerlik kazandıracağız ve Türkiye çapına yayacağız. Salon Futbol Ligi ise Türkiye çapında veya bölgesel olarak kurulacak. Projeler için sponsor arayışlarımız var. Bulduğumuz takdirde iki projeyi de hayata geçireceğiz" diye konuştular. 

Kocaelispor gaza bastı 

Bolu'da kampa giren Körfez ekibi ilk gün kondisyon yüklemesi yaptı 

Yeşil - Siyahlı takımda, 14 gün sürecek Bolu kampı dün start aldı. Teknik Direktör Sadi Tekelioğlu ormanlık alandaki ilk çalışmada futbolcularına kros çalışması yaptırdı. Oyuncuların antrenman boyunca neşeli oldukları gözlendi. Tekelioğlu hedeflerinin Süper Lig'e yükselmek olduğunu söyledi. Tecrübeli çalıştırıcı, Engin Öztomra, Cem Sinan, Ömer Aysan ve Barış gibi oyuncuların takımdan ayrıldığını hatırlatıp, "Buna karşılık 3 transfer yaptık. Kampın sonunda 35 olan futbolcu sayımız 28'e düşecek. Başarılı bir hazırlık dönemi geçirip, Süper Lig'e dönmek istiyoruz" dedi. Tekelioğlu, genç oyunculardan yararlanacağını sözlerine ekledi. 

Ankaragücü'ne sambacı golcü 

Başkent ekibi, Brezilyalı genç forvet Heverton'u Ankara'ya getiriyor 

NECMİ KEPÇETUTAN 

Transfer çalışmalarını sessiz ve derinden sürdüren Ankaragücü, Brezilya 2. ligi takımlarından Guarani'de forma giyen Heverton'un transferini bitirmek üzere. Teknik Direktör Adnan Şentürk'ün Brezilya'ya giderek izlediği isimler arasında olan Heverton'un bugün Ankara'da olmasının beklendiği kaydedildi. 
Çok yönlü bir futbolcu olan sambacının resmi sözleşme imzaladıktan sonra Sarı - Lacivertli takımın kampına katılacağı vurgulandı. Kadroya 1 veya 2 oyuncu takviye etmek istediklerini belirten Adnan Şentürk, Heverton'un hem genç hem de kaliteli bir futbolcu olduğunu söyledi. Bu arada Denizlispor'la anlaşıp, Akçaabat Sebat'tan bonservisini alamayan Yusuf'un gündemde olduğu bildirildi. Effa ve Augustine'in ise talip çıkması halinde gönderileceği ifade edildi. 

Erciyesspor'da yoğun program 

Süper Lig'in yeni ekiplerinden Kayseri Erciyesspor'da iki günlük izin bitti. Mavi - Siyahlılar bugün Bolu Gerede'ye giderek kampa girecek. Teknik heyetin izin verdiği yeni transfer Mamadou dışında bütün futbolcular kampa katılacak. Teknik Direktör Mustafa Uğur, Bolu'da teknik ve taktik ağırlıklı çalışmalar yapacaklarını söyledi. Uğur, "Gerede'deki kampımızda 20 Temmuz'da Konyaspor, 21 Temmuz'da ise Ankaragücü ile hazırlık maçları oynayacağız. Toplam 5 özel maç yapacağız. Diğer 3 maçla ilgili temaslarımız ise sürüyor" diye konuştu. 

Ankaraspor dertli 

Slovak rakibi Dubnica'yı, Jaba'nın tek golüyle deplasmanda 1-0 yenmesine rağmen ilk maçtaki 4-0'lık ağır mağlubiyet nedeniyle Inter Toto Kupası'na ikinci turda veda eden Ankaraspor'da moraller bozuk. Teknik Direktör Samet Aybaba, maç tarihlerinin erkene alınması yüzünden elendiklerini dile getirdi. Aybaba, "Maç tarihleri bizim için sorun oldu. İlk karşılaşmayı 18 Temmuz'da oynayacağız diye biliyorduk. Takıma 1 Temmuz'a kadar izin verdik. Bu yüzden ilk maçta yedek takımla mücadele etmek zorunda kaldık. Rövanş bizim için hazırlık maçı gibiydi. Tur geçmeyi beklemiyorduk" dedi. 

Ümit şoku 

ULAŞ SAĞ DHA 

Siyah - Beyazlı takımda kaptanlık görevine getirilen Ümit İnal'ın kulüple bağlarını kopararak Gölcük kampından ayrılmasının şoku yaşanıyor. Tecrübeli futbolcunun, Elazığspor'dan takım arkadaşı Hakikat'la anlaşan yöneticilerin daha sonra sürpriz bir kararla Kocaelispor'la Fazlı ile el sıkışması üzerine takımdan ayrılma kararı aldığı öğrenildi. Yönetimin bu tutumuna sinirlenen Ümit, "Kaldıramayacağım bir hareket oldu" dedi. Başkan Mehmet Erdoğan ise Ümit'in yerine yeni bir golcü almak için çalışmalara başladıklarını açıkladı. 



</TEXT>
</DOC>
