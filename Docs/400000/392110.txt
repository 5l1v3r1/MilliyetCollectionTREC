<DOC>
<DOCNO> 392110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/yciftci.html </URL>
<DATE> 2005/11/04/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Tigana'nın işi zor 
</HEADLINE>
<TEXT>



Sevilla, Beşiktaş karşısına 100. yıl niyetine çıkmıştı. Ligde son 5 haftada 3 galibiyet ve 2 beraberlik alan, İspanya liginde bir anda 16 puanla 7. sıraya yerleşen ve lider Osasuna'nın sadece beş puan gerisinde bulunan Sevilla, "Babtista ve Ramos gittikten sonra eski gücünden çok uzak" yorumlarını da şu ana kadarki performansıyla boşa çıkardı. En önemli artıları ise ligin en az gol yiyen ve en başarılı kalecisi Palop'a sahip olmaları. Ancak Teknik Direktör Ramos son dakikada bir sürpriz yaparak Palop'u yedeğe çekti ve yerine ligde şu ana kadar 5 dakika bile oynamayan Notario'yu oynattı. 

İlk yarı direndi 
Beşiktaş ise Ankaragücü karşısında başarılı bir performans çizen Ahmed Hassan, Mustafa ve İbrahim Akın'ı yedeğe çekerek, onların yerine Koray, İbrahim Toraman, Okan ile başladı. Fransız hocanın bu ilk sınavında sahaya çıkan Beşiktaş doğrusunu söylemek gerekirse, ilk yarıda Sevilla karşısında basarılı bir 45 dakika sergiledi. Sevilla'nın cılız ataklarını başarılı bir savunma bloku ile fazla zorlanmadan geçiştirmeyi bildi. Biraz daha gole inansalardı devreyi önde bile kapatabilirlerdi. Ailton'un kaçırdığı net fırsat belki de maçın kaderini değiştirdi. 
İkinci yarı Sevilla tempoyu artırınca tansiyon da yükseldi. 56. dakikada Luis Fabiano'ya ceza sahası içinde faul yapıldığına inanan Sevillalı futbolcular, penaltı vermeyen Belçikalı hakeme uzun süre itiraz ettiler. Bu hareket kırılma noktası oldu. Hakemi de baskı altına alarak atak üzerine atak geliştiren Sevilla iki dakikada istediğini elde etti. 
Bolton'un da dün gece galip geldiğini düşünürsek Beşiktaş'ın gruptan çıkması zor gibi gözüküyor. Sevilla ve Bolton işi kolayladı. Üçüncü takım Zenith ile Beşiktaş arasından biri olacak gibi. Bu yüzden Kartal'ın puan kaybetme lüksü kalmadı. Ancak Tigana'nın da bu takımın başında işinin zor olduğunu düşünüyorum. 



</TEXT>
</DOC>
