<DOC>
<DOCNO> 391878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/spo02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura federasyona çıktı 
</HEADLINE>
<TEXT>



Sarı-lacivertli yönetim, Schalke karşısında alınan yenilgiyi tamamen Türkiye'deki yabancı oyuncu kısıtlamasına bağladı. 
Fenerbahçe'nin bu koşullar altında başarılı olduğu görüşünde birleşen yöneticiler, Şampiyonlar Ligi'nde Schalke'nin karşılarına 10 yabancı ile çıkarak rekabet şansını ortadan kaldırdığına dikkat çektiler. 
İkinci Başkan Nihat Özdemir, Türkiye'deki uygulamanın önlerini kestiğini belirtti, "Maalesef elimizden bir şey gelmiyor. Eşit şartlarda mücadele edemiyoruz" dedi. 
Teknik Direktör Daum da, "Bu kuralla Türk futboluna katkı sağlıyoruz, ancak bu Fenerbahçe için uluslararası alanda büyük bir dezavantaj" ifadesini kullandı. 
Bu arada Başkan Aziz Yıldırım karşılaşma sonrası futbolcularını soyunma odasında kutlamak istedi ancak stadın büyüklüğü nedeniyle aşağıya indiğinde kimseyi bulamadı. Bunun üzerine tüm stadı baştan dolaşıp futbolcuları otobüste yakalayan Yıldırım, herkese tek tek moral verdi. 

Daum'un öfkesi 

Teknik Direktör Daum, Schalke maçında kırmızı kart gören oyuncularına sert tepki verdi. Alman hoca, tüm oyun planlarının gereksiz iki hata yüzünden alt üst olduğunu belirtti, "Saha içindeki yanlışlarınızı gereksiz fauller yaparak örtmeyi artık bırakın. Bu davranışlarınız hepimize zarar veriyor. Bu tüm oyuncular için geçerli" dedi. Gece geç saatlerde İstanbul'a gelen Fenerbahçe'yi bir grup taraftar havalimanında karşıladı ve destek verdi. Sivasspor maçının hazırlıklarına başlayan sarı-lacivertliler dün akşam 1 saat 40 dakika süren rejenerasyon idmanı yaptı. 

Fenerbahçe'ye mavi bayrak 

Futbolda şiddeti ve düzensizliği önlemek amacıyla uygulamaya konulan "Mavi Bayrak" projesi kapsamında, ödül kazanan kulüpler açıklandı. Turkcell Süper Ligi'nin 7. haftasında ödülü Fenerbahçe aldı. İkinci Lig A Kategorisi'nin 7. haftasında da ödül Sakaryaspor'a verildi. 

ALMAN BASINI 
Titrek zafer 

RECAİ AKSU 

Bild Gazetesi, "Schalke, Daum'un kırmızı Türkler'ini cezalandırdı" başlığıyla verdiği haberde, Schalke'nin özellikle ilk yarıda iyi oynadığını, Fenerbahçe'den 2 oyuncunun kırmızı kart görmesinden sonra da bu sezonki ilk zaferini elde ederek bir süreden bu yana yaşadığı krizi atlattığını bildirdi. 
B.Z Gazetesi, "Schalke'den Daum'un 9'una Fener dayağı" başlığını kullandı. Haberde, karşılaşmanın çok heyecanlı geçtiği, Kuranyi'nin attığı ilk golden sonra Schalke'nin rahatladığı yorumu yapıldı. 
Berliner Kurier Gazetesi, "Kevin, Schalke üzerindeki laneti kafa golüyle kaldırdı" başlığını attı. Gazete, Kevin'in golünden sonra Schalke 04'ün rahatladığını ve kriz dönemini atlattığını yazdı. 
Frankfurter Allgemeine Zeitung Gazetesi ise, "Schalke, 9 rakibe karşı uzun zaman zafer için titredi" başlığıyla verdiği haberde, Fenerbahçe'nin sahada 9 kişi kalmasına karşın Schalke'nin ikinci yarıda oldukça zorlandığı görüşüne yer verdi. 
Berliner Morgenpost Gazetesi, "Üstün durumda titrek zafer" başlığını kullandı. Schalke'nin sağladığı 2-0'lık galibiyete rağmen futbolcuların, Fenerbahçe'nin sahada 9 oyuncu kalmasına karşın zorlandıklarını savundu. 
WAZ Gazetesi, "Schalke zoru başardı" başlığıyla duyurduğu haberinde, Alman ekibinin Türkiye Şampiyonu Fenerbahçe'yi ezip geçtiğini yazdı. 

İTALYAN BASINI 
'Türkler yaşam verdi' 

La Gazzetta dello Sport, "9 kişi kalan Türkler, Schalke 04'e yaşam verdiler" başlığını kullandı. Ev sahibi Alman takımının, kötü bir oyun çıkarmasına karşın önemli bir galibiyet elde etmesinde Fenerbahçe'den 2 oyuncunun kırmızı kart görmesinin de belirleyici olduğuna değinen gazete, "Almanlar'ın oyun anlayışındaki zavallılığa hiç de denk düşmeyen bir sonuç elde edildi. Ama bu galibiyet Schalke'nin grupta canlanmasını da sağladı" ifadelerini kullandı. 
Corriere dello Sport Gazetesi, gollerin kahramanlarını da başlığa taşıyarak, "Kuranyi-Sand. Schalke 04 Türkler'i geride bıraktı. Almanlar, şimdi 2. sıraya yükseldi" dedi. Haberde, ilk golün ardından Fenerbahçe'nin gol arama telaşıyla savunmayı ihmal etmesinin, ev sahibi takımın 2. golü yakalamasını kolaylaştırdığına da değinildi. 
Tuttosport Gazetesi ise Gelsenkirchen'deki maça ilişkin haberinde, "Kuranyi, 9 kişi kalan Türkler'i ağlattı" manşetini attı. 


</TEXT>
</DOC>
