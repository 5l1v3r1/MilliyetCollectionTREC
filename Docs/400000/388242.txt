<DOC>
<DOCNO> 388242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko14.html </URL>
<DATE> 2005/10/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hisarcıklıoğlu Cari açık bir risk ve tedbir alınması lazım 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'de özelleştirmelerin devam etmesi gerektiğini belirterek, ''Özelleştirmeler, yapısal reformlarla paralel devam etmeli'' dedi. 
     Hisarcıklıoğlu, yapısal reformların yapılıyor olmasının büyük önem taşıdığını kaydetti. 
     Türkiye'de sadece sosyal güvenlik reformunun 12 milyar dolar gerektirdiğini ifade eden Hisarcıklıoğlu, Telekom, Tüpraş gibi özelleştirmelerin ancak bunu karşılayacağını bu nedenle Türkiye'nin özelleştirme uygulamalarına aynen devam etmesi gerektiğini söyledi. 
     Hisarcıklıoğlu, Türkiye'nin yabancı sermayeye ihtiyacı olduğunun altını çizerek, Türkiye'de yabancı sermaye karşıtlığı olduğunu düşünmediğini söyledi. 
     Şu anda 5 milyon insanın işsiz olduğunu ve 5 milyon işsize iş bulmanın maliyetinin de 250 milyar dolar olduğunu kaydeden Hisarcıklıoğlu, Türkiye'nin böyle bir kaynağının bulunmadığını ifade etti ve ''Türkiye'nin yabancı sermayeye ihtiyacı var'' dedi. 
     Türkiye'nin AB'ye üyelik süreci ile ilgi soru üzerine de Hisarcıklıoğlu, Türkiye'nin ev ödevini 2012'ye kadar tamamlaması gerektiğini vurguladı. 
     AB'nin Türkiye'ye ekstra bir zorluk çıkarmasının söz konusu olmadığını belirten Hisarcıklıoğlu, ''Bu işin kuralları var. Müzakere de zaten budur'' diye konuştu. 
     Hisarcıklıoğlu, cari açığın Türkiye için bir risk olduğunu da kaydederek, tedbir alınması gerektiğinin altını çizdi ve ''İthalat, ihracat farklılığının giderilmesi lazım'' dedi. 
     
</TEXT>
</DOC>
