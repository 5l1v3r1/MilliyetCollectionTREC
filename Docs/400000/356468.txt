<DOC>
<DOCNO> 356468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/siyaset/siy04.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB ile sıkıntının nedeni din' 
</HEADLINE>
<TEXT>


Başbakan Erdoğan AB'de Türkiye tartışması din yüzünden yaşanıyor 

ABDULLAH KARAKUŞ Abant 


Başbakan Recep Tayyip Erdoğan, Avrupa Birliği Anayasası'na Hıristiyanlığın yazılmak istendiğini belirterek, Türkiye ile ilgili tartışmaların din yüzünden yaşandığını açıkladı. 
Programında görünmemesine rağmen dün gece yarısı Abant'a gelerek il müftüleriyle sürpriz bir toplantı yapan Erdoğan, "Bütün Batı dünyası İslamı bize bakarak anlamalı ve konuşmalı. Size de bu konuda büyük görevler düşüyor" dedi. 
Cehalet ve karanlıktan kurtulmak gerektiğini belirten Erdoğan, ahlaki çöküntünün de giderek yaygınlaştığını söyledi. Dinin aydınlatıcı gücünü müftülerden kullanmalarını isteyen Erdoğan, bu süreçte bir yenileşmeye de şiddetle ihtiyaç olduğunu kaydetti. 

Barış çağrısı 
Maddi hayata tapmanın, deniz suyu içmeye benzediğini belirten Erdoğan, "Deniz suyu içince, susuzluğunuz artar. Bugün insanlık da deniz suyu içiyor. Barış ve hoşgörüye çok ihtiyacımız var" diye konuştu. 
Türkiye'nin Avrupa Birliği süreciyle ilgili bilgi de veren Erdoğan, şunları söyledi 
"Yaşanan sıkıntıların altında, AB Anayası'na Hıristiyanlığın yazılmak istenmesi yatıyor. Bizimle ilgili tartışmaların altında da bu var. Eğer AB'nin Hıristiyan kulübü olmadığını iddia ediyorsanız, Türkiye'yi aranıza katmak durumundasınız. Aksi halde bunu söyleyemezsiniz, kimse buna inanmaz." 


</TEXT>
</DOC>
