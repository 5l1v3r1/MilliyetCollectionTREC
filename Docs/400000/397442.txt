<DOC>
<DOCNO> 397442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur40.html </URL>
<DATE> 2005/11/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Doktor muayenehanesine "kar maskeli" baskın... 
</HEADLINE>
<TEXT>

     Çorum'da, bir doktorun muayenehanesini basan kar maskeli 2 kişi, muayenehanede çalışan kişiyi etkisiz hale getirdikten sonra masa ve sandalyeleri kırıp olay yerinden kaçtı. 
     Edinilen bilgiye göre, ortopedi uzmanı Mehmet T'nin Yeniyol Mahallesi Ilıca İş Merkezi'ndeki muayenehanesine gelen kar maskeli 2 kişi, muayenehanede çalışan Ertan A'yı ellerini ve ayaklarını bağlayıp, ağzını bantlayarak etkisiz hale getirdi. 
     Daha sonra masa ve sandalyeleri kırıp, zarar veren kimliği belirlenemeyen kişiler olay yerinden kaçtı. 
     Komşuların ihbarı ile olay yerine gelen polis, yaptığı incelemede, içerdeki malzemeye zarar verildiğini ve etrafın dağıtıldığını tespit etti. 
     Doktor Mehmet T'nin avukatı Hatice Çalbıyık olayla ilgili yaptığı açıklamada, ''Bu kişilerin, Ertan A. ile aralarında bir anlaşmazlık bulunduğunu tahmin ediyoruz'' diye konuştu. 
     Polis, olayın faillerini yakalamak için çalışma başlattı. 
     
</TEXT>
</DOC>
