<DOC>
<DOCNO> 374579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/guncel/gun01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç teğmenlerin diploma gururu 
</HEADLINE>
<TEXT>


Hava ve Deniz harp okullarından mezun olanlar diplomalarını aldı. Törenlerde teğmenler, ülkenin bağımsızlığını ve bütünlüğünü koruyacaklarına dair ant içti 

SERHAT OĞUZ İstanbul 

Hava Harp Okulu'nda diploma töreni, Cumhurbaşkanı Ahmet Necdet Sezer, Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün katılımıyla yapıldı. Mezunlar adına konuşan devre birincisi Mustafa Çevik, arkadaşlarıyla birlikte, "Laik ve demokratik Türkiye Cumhuriyeti'nin bağımsızlığına, vatanın bir karış toprağına uzanacak eller karşılarında bizi bulacak, kılıçlarımız daima keskin ve hazır olacak" diyerek ant içti. 
Başörtülü konukların da yer aldığı Yeşilyurt'taki okulda dün düzenlenen törende konuşan Hava Harp Okulu Komutanı Tümgeneral Orhan Uğurluoğlu, şunları söyledi "Hava Harp Okulu, laik ve demokratik Türkiye Cumhuriyeti'nin bölünmez bütünlüğünün muhafazasında, Atatürk'ün yaptığı ilerici, çağdaş ışığı rehber edinmiştir." 

Yıldızlar yarıda kesti 
Dönem birincisi Mustafa Çevik'e diplomasını Sezer, dönem ikincisi Emel Işık'a ise Erdoğan verdi. Dönem üçüncüsü Ali Balcı da diplomasını Özkök'ün elinden aldı. 5'i müttefik ülkelerden, 12'si kadın olmak üzere 256 teğmenin diplomalarına kavuştuğu törenin sonunda, gösteri uçuşu yapan akrobasi timi Türk Yıldızları, bölgedeki kuşlar uçuş alanına girerek tehlike yarattığı için gösteriyi yarıda kesti. 

'Deniz'de mezuniyet sevinci 

ŞAKİR AYDIN İstanbul 
Deniz Harp Okulu Komutanlığı'nda diploma töreni düzenlendi. Sezer, Erdoğan ve Özkök'ün katıldığı Tuzla'daki komutanlıkta düzenlenen törende, 3'ü misafir öğrenci, 6'sı da kadın olmak üzere toplam 245 deniz teğmeni diploma aldı. Sezer okul birincisi Ramazan Topdemir'e, Erdoğan okul ikincisi Ali Emre Varol'a, denizci kıyafetiyle törene katılan Özkök de okul üçüncüsü Erdem Kaya'ya diplomalarını verdi. 


</TEXT>
</DOC>
