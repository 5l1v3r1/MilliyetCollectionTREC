<DOC>
<DOCNO> 359452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur38.html </URL>
<DATE> 2005/07/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İngiliz turistler denize girmiyor, TV izliyor 
</HEADLINE>
<TEXT>

     Marmaris’te tatil yapan İngiliz turistler, Londra’daki saldırıları kınadı. 
     Londra’da meydana gelen 50’den fazla kişinin öldüğü ve 700 kişinin yaralandığı saldırılar, Marmaris’te tatil yapmakta olan İngiliz turistler arasında büyük üzüntü ve şaşkınlığa yol açtı. 
     Daha önce günlerinin büyük bölümünü havuz ve denizde geçiren İngiliz turistler, saldırıların ardından odalarında ya da otel lobisinde televizyondan gelişmeleri takip etmeye başladı. 
     Marmaris’in Armutalan Beldesi’nde sadece İngiliz turistlere hizmet veren Sabra 3 Oteli’nde kalanların, panik ve tedirginlik içinde olduğu gözlendi. Terörü lanetleyen İngiliz turistler, sürekli olarak İngiltere’deki akrabalarını arayarak, sağlık durumları hakkında bilgi alıyorlar. 
     Olayın kendilerini çok üzdüğünü dile getiren ve saldırıları kınayan İngiliz turistler, her gün işe gittikleri ve gezdikleri mekanların terörist saldırısına uğramasının, kendilerine çok acı verdiğini dile getirdiler. 
     Bazı turistler Londra’ya dönmek istediklerini belirtirken, "Londra’ya dönmek istiyoruz ama gitsek de bizim elimizden bir şey gelmeyeceğini biliyoruz" dediler. 
     Güney Ege Turistik Otelciler Birliği GETOB Başkanı Cengiz Aygün, rezervasyon iptali ya da geri dönüş talebiyle karşılaşmadıklarını belirterek, şöyle dedi 
     "Ani bir reaksiyonla, bazı İngiliz konuklarımız dönmeyi düşünmüş. 
     Ancak tur operatörleriyle görüştüm, geri dönüş anlamında bir tepki oluşmamış. Teröre nereden gelirse gelsin, sıcak bakmıyoruz. Bölgemize yoğun turist getiren bir ülkede böyle üzücü bir olay yaşanması, bizi kaygılandırdı. Ancak korktuğumuz gibi olmadı. İngilizler, olayı son derece soğukkanlılıkla karşıladılar. Böyle olayların yaşanmamasını diliyorum." 
     
</TEXT>
</DOC>
