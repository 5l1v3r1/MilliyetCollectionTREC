<DOC>
<DOCNO> 377303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun24.html </URL>
<DATE> 2005/09/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Mübarek'e kutlama mesajları yağıyor... 
</HEADLINE>
<TEXT>

     Mısır'da ilk kez birden fazla adayın katıldığı cumhurbaşkanlığı seçimini yüzde 88,6 oyla kazanan Hüsnü Mübarek'e kutlama mesajları yağıyor. 
     AB Ortak Savunma ve Dış Politika Yüksek Temsilcisi Javier Solana, Mübarek'e gönderdiği kutlama mesajında, bu seçimin Mısır'da demokrasi alanında büyük bir gelişme olduğunu belirtti. 
     Solana, ''Bu önemli adımla Mısır, 23 Mayıs 2004'te Tunus'ta yapılan ve demokrasiyi geliştirme, halkın siyasete ve kamu işlerine katılımını artırma, sivil toplumu genişletme ve kadın haklarını güçlendirme sözü verilen Arap Birliği zirvesinde alınan kararları uygulamaktaki isteğini göstermiş oldu'' dedi. 
     Javier Solana, siyasi, ekonomik ve sosyal alanlarda Mısır'ın amaçlarına ulaşması için AB'nin bu ülkeyle işbirliğini dostluk ve gerçek bir ortaklık anlayışı içinde güçlendirmeye hazır olduğunu da söyledi. 
     Gözündeki rahatsızlık nedeniyle geçen hafta hastaneye kaldırılan ve dün taburcu edilen Fransa Cumhurbaşkanı Jacques Chirac da Mübarek'i telefonla arayarak doktorların, 6 hafta uçakla yolculuk etmemesini tavsiye etmesi nedeniyle Mısır ziyaretini ertelemek zorunda kaldığını, ancak ''en kısa zamanda'' bu ziyaretini yapacağını belirtti. 
     Chirac, Mısır'daki seçimin demokrasi alanında atılmış çok önemli bir adım olduğunu da kaydetti. 
     Almanya Başbakanı Gerhard Schröder de Mübarek'i ''kalpten'' kutladığını belirterek, ''Ülkenizde başlattığınız demokratik reformlara devam edebilirsiniz. Ortadoğu sorununa barışçıl bir çözüm bulmak için her zaman yapıcı katkılarda bulundunuz'' dedi. 
     Suriye Devlet Başkanı Beşşar Esad, Fas Kralı Muhammed ve Cezayir Devlet Başkanı Abdülaziz Buteflika da Mübarek'e kutlama mesajı gönderenler arasında yer aldı. 
     
</TEXT>
</DOC>
