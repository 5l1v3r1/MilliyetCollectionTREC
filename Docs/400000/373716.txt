<DOC>
<DOCNO> 373716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yazar/toruner.html </URL>
<DATE> 2005/08/29/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Amerikan Kongre üyelerinden Başbakan'a mektup 
</HEADLINE>
<TEXT>


Amerikan Kongresi, Senatosu ve Hükümeti ile ilgili en güncel haberlere ulaşmak isterseniz, www.hillzoo.com ve www.hillnews.com internet sitelerine girmeniz yeterli. 
Washington D.C.'de lobi faaliyetlerinin yıllık iş hacmi 3.2 milyar doları aşmış vaziyette. Lobi faaliyetinde bulunan grupların başında ya avukatlar ya da eski senatör ve kongre üyeleri bulunuyor. Bunlar çeşitli biçimlerde, hükümeti, bürokratları ve kongreyi etkilemeye çalışıyorlar. 
Pratik olarak, lobilerle çalışmayan birisinin en üst kademelere ulaşmasına olanak verilmiyor. Çünkü, lobi şirketleri de kurulu sistemin bir parçası ve müşterilerinden aldıkları bilgileri hiç değiştirmeden hükümet birimlerine iletiyorlar. Böylece, hükümet ve bürokrasi her konu hakkında geniş bilgi sahibi oluyor. 
Zaten yanlış davranan lobiciler dışlanıyor. Kısacası, lobiler karar sürecinde hem ek bilgi kaynağı, hem de yanlış karar alınmasını önleyici bir rol üstlenmiş bulunuyorlar. 
Üstelik, lobi şirketlerinin aldıkları ve harcadıkları paralar rapor ediliyor. Bu nedenle de, Washington.D.C.'de işi olan ve işini çözmek isteyen herkes lobilerle çalışıyor. 
Tayyip Bey de Amerika ile ilişkilerinin düzelmesi amacıyla bir lobi şirketi tuttu. "Livingstone" isimli bu şirket, şimdiki Türk hükümetinin Türkiye için en iyi çözüm olduğunu Amerikan yetkililerine anlatmaya ve Tayyip Bey'in Amerikan hükümeti ile bozuk olan bir ilişkisi varsa düzeltmeye çalışıyor. Edinilen bilgilere göre, bu şirkete bir dönem başına 2.7 milyon dolar ödenmesi için anlaşma yapılmış. 
Öte yandan, Amerikan Kongre üyelerinden 6'sı 5 Temmuz 2005 tarihinde Başbakan Tayyip Erdoğan'a bir mektup yazarak, Türkiye'de yargı kararlarına uyulması gerektiğini ve Demirbank'la Kentbank'ın iadesi konusunda verilen yargı kararına neden uyulmadığını sormuşlar. 
Üstelik, mektupta imzası bulunan 6 Amerikan Kongre üyesinden 3'ü Cumhuriyetçi ve 3'ü de Demokrat. Mektuba h l cevap verilmemiş. 
Ayrıca, 2 Kongre üyesinin kesinleşmiş yargı kararlarına Hükümet'in neden uymadığı konusunu Başbakan'ın Amerika seyahati sırasındaki yüz yüze görüşmede de gündeme getirdikleri anlaşılıyor. 
Amerikan Kongresi'nin çalışmaları Eylül başında başlayacak ve bu konuyla ilgilenen Kongre üyeleri konuyu Kongre kürsüsüne taşımaya hazırlanıyorlar. Tabi Tayyip Bey'in lobi şirketi bu girişimi önleyemezse. 
Amerika'da kararların alınmasında Hükümet kadar, Kongre ve bürokrasi de etkili. Bir konuda karar alınması, bunların ortak görüşleri ile mümkün olabiliyor. 
Amerika'nın gücü, kontrol edilebilen serbesti sayesinde sağlanıyor. 



</TEXT>
</DOC>
