<DOC>
<DOCNO> 359772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi kandırdı' 
</HEADLINE>
<TEXT>


Celtic ile anlaşan Zurawski, tüm planları bozdu. Çalımbay, "Bu transfere bitti gözüyle bakıyorduk ama bizi kandırdı. Kendi ifadesine göre kulübü işi bozmuş" diye konuştu 

ORHAN YILDIRIM 


Beşiktaş Teknik Direktörü Rıza Çalımbay, Zurawski'nin Celtic'e gitmesiyle şoke oldu. Polonyalı futbolcuya yüklenen Çalımbay, tüm ağırlığı Polonyalı futbolcuya verdiklerini, ancak İskoçya'ya gidişinin planları bozduğunu söyledi. 
Çalımbay, "Bu transfere bitti gözüyle bakıyorduk. Ama Zurawski bizi kandırdı. Ama kendisinin ifadesine göre kulübü işi bozmuş. Son 4 yılda 25 golün altına inmemiş iyi bir golcüydü, ancak İskoçya'yı tercih etti. En azından golcüyü kampın ikinci etabına kadar yetiştirmek istiyorduk olmadı. Ancak bu hafta içinde, en kötü ihtimalle kamp bitimine kadar yabancı transferleri tamamlayacağız" dedi. 

'Patrice milli takımda' 
Belçikalı Soley ve Kanadalı Patrice ile de ilgilendiklerini belirten Çalımbay, şöyle devam etti 
"Başka alternatif isimler de var. Biscan daha yıldız ve tecrübeli biri. Kendisinden henüz net bir cevap alamadık. Genk'de oynayan Soley için görüşmeler sürüyor. Patrice ise şu an Kanada Milli Takımı'nda olduğu için temas kuramadık. Ama kaliteli bir futbolcu." 

'Orta'da kalmadı 

Volkan, 8 sene Schalke'de orta sahada görev yaptı. Gittiği Schoen'de iki kaleci birden sakatlanınca, eldiven giydi, çıkarmadı. Schalke'ye de kaleci olarak döndü 



Volkan Ünlü, 20 yaşında Schalke 04'ün kalesine geçti, 60 bin kişi önünde, Bundesliga'da görev almaya başladı. Geçen sezon da toplam 5 karşılaşmada görev yaptı. Beşiktaş, sessiz sedasız transferini gerçekleştirdi. Ancak, Siyah - Beyazlılar'ın "en yabancı" yerli transferi oldu. İşte Volkan'ın ağzından farklı bir Volkan portresi... 
Schalke'nin alt yapısında 6 yaşında futbola başladım. 14 yaşıma kadar da orta sahanın sağında oynadım. Orta saha oyuncusu olarak Schoen diye amatör takıma transfer oldum. Bir yıl da burada aynı bölgede oynadım. 2. sene iki kalecimiz de birden sakatlandı. Hoca, "Kim kaleye geçmek ister" diye sordu, "Ben" dedim. Hoca kalede daha iyisin dedi ve bir yıl kalecilik yaptım, diğerleri iyileşince yedeğim oldu. Bu kez 4 yıl sonra oyuncu olarak ayrıldığım Schalke'ye kaleci olarak döndüm. Futbolda dün değil, bugün önemlidir. Cordoba ya da başka bir kaleci önemli değil. Kim iyiyse o oynar. 4 kaleci var, en formda kimse, forma onun hakkı. Benim gözümü kimse korkutmaz. Almanya da bir söz vardır, "Futbol oynanmaz çalışılır" diye. Ülke olarak Almanya ve Türkiye arasındaki farkın kapandığını düşünüyorum. Onlar birkaç yıl bizden ileride olsalar da, biz de arayı kapatıyoruz. Buraya gelmemin en büyük sebeplerinden biri de 2006 Dünya Kupası finallerinde oynamak. Küçük hedeflerle bir yere varılmaz. Benim hedefim bu kadar büyük ki, bunu başarmaya geldim. Yan toplarda çok iyiyimdir. Fiziğim de buna yardımcı oluyor. Buna rağmen çok dengeliyim. Her şeyden biraz almışım. Ama yine de eksiğim vardır tabii. İstanbul'a alem yapmaya değil, başarılı olmaya geldim. Elbette rahip hayatı da yaşamam ama işim her şeyin önünde gelir. Schalke'de Jens Lehmann vardı. Şimdi Arsenal'in kalecisi. Ondan çok şey öğrendim. Kendimi ona çok benzetiyorum. 

Pandiani pazarlığı 

Zurawski'den ümidini kesen Beşiktaş, Pandiani üzerinde yoğunlaştı. Bonservisi Deportivo'da bulunun Uruguaylı oyuncu için pazarlıklar sürerken, Siyah - Beyazlı yönetim, bu oyuncunun bedelini düşürebilmek için İspanyol kulübüyle görüşme trafiğini sıklaştırdı. 
Golcü futbolcunun bonservisi için Deportivo 4 milyon Euro'da ısrar ederken, Beşiktaş'ın kiralık olarak alma talebi ise geri çevrildi. Siyah - Beyazlılar bunun üzerine 3 milyon Euro önerip, cevap beklemeye koyuldu. 
Bu arada Beşiktaş'ın her konuda anlaşma sağladığı, ancak alkol kullandığı gerekçesiyle vazgeçtiği Miloseviç'ten de haber geldi. Sırp oyuncunun menajerinin telefon açıp, "Başka talipler de var. Ancak Miloseviç ilk tercihini Beşiktaş'tan yana kullanmak istiyor" diyerek kesin bir yanıt beklediği ifade edildi. 

İnsafa geldi 

İdmanları her gün ağırlaştıran Çalımbay, oyuncuların yorgun düştüğünü gördü, akşam çalışmasını iptal etti 

CENGİZ MALGIR 

Kartal'ın dün yapması gereken akşam antrenmanı iptal oldu. Çok ağır bir tempoda çalışan Siyah - Beyazlılar'ın dün sabah yaptığı bir saat 35 dakikalık çalışmada da Teknik Direktör Rıza Çalımbay futbolculara yüklendi. Top ve istasyon çalışması şeklinde geçen idman sonrasında, Rıza hoca, futbolcuların dinlenmesi için akşam antrenmanını iptal ettiğini söyledi. 
Kampa daha sonra katılan milli oyuncular İbrahim Toraman, Koray, İbrahim Akın, Pancu ve Okan ise arkadaşlarından ayrı olarak günü üç ayrı çalışma yaparak geçirdi. 

İlk sınav Schwaz'la 

Siyah - Beyazlılar, yurt dışındaki ilk etap kamp çalışmasını bugün noktalıyor. Beşiktaş, 30 Haziran'da başlayan Avusturya kampı çerçevesinde ilk hazırlık maçını bugün oynanacak. Amatör takımlardan Schwaz ile yapılacak karşılaşma, TSİ ile 20.00 de başlayacak. Kartal, maç sonrası otobüs ile Almanya'ya geçerek 22 Temmuz'a kadar sürecek olan ikinci dönem çalışmaları öncesi otele yerleşecek. Salı gününe kadar izin yapacak olan Siyah - Beyazlılar, çift idmanla yeniden idmanlara başlayacak. Kartal daha sonra Köln, Banik Ostrava, Partizan ve Frankfurt ile karşılaşacak. 

Milli takıma sinyal 

ÖVÜNÇ ÖZDEM DHA 

Avusturya'da yeni sezona hazırlanmak için ter döken Tümer Metin, Fatih Terim'e mesaj gönderdi. Milli takımlarda yeni görev alan teknik heyete "Hayırlı olsun" dileğinde bulunan Beşiktaşlı futbolcu, "Milli takıma seçildiğinizde, niye seçildim, diye düşünme lüksünüz yoksa, seçilmediğinizde de aynı durum geçerli. Tabii ki hak ettiğimi düşündüğüm zamanlar oldu. Biz futbolcu olarak en iyisini yapıp beklemeliyiz. Kalan 3 maçı kazanarak Dünya Kupası'nda olmak istiyoruz" dedi. Tümer, takımların tek yıldız futbolcuyla başarılı olamayacağını vurgulayarak, "Futbol kolektif bir oyun. Saha içinde de rakipleriniz sizin önleminizi alıyorlar. Saha içinde 2-3 tane oyunu yönlendirebilecek oyuncu olmasından yanayım Herkesin sorumluluk alması lazım" diye konuştu. 

GÜNLÜK 

Tümer çıkmadı 
Topuğundan sakatlanan Tümer Metin dünkü çalışmaya katılamadı. Ayakkabı giyemeyen ve yürümekte zorluk çeken tecrübeli oyuncunun, üç gün daha dinlendirileceği belirtildi. 

Sergen'den prim 
Sergen Yalçın, takımın malzemecileri Süreyya Soner ile Erdal Erdem kamp sonunda 250'şer Euro prim sözü verdi. İkilinin çalışma performansını takdir eden yıldız futbolcu, Soner ve Erdem'i ödüllendirme kararı aldı. 

Ergün'den müjde 
Avusturya'daki çalışmalarda çapraz bağlarında kopma teşhisiyle İstanbul'a gönderilen Ergün'den müjde geldi. PAF takımından A'ya yükselen futbolcunun bağlarında kopma değil gerilme bulunduğu açıklandı. Üç hafta sahalardan uzak kalacak olan genç futbolcu, İstanbul'da takıma katılacak. 

Gurbetçi akını 
Hafta sonu tatilini fırsat bilen gurbetçiler, Seefeld'e akın etti. Siyah - Beyazlılar'a büyük ilgi gösteren taraftarlar, futbolcu ve teknik heyetle fotoğraf çektirdi. 

Futbol hastası 
Almanya'nın Sturtgart kentinden gelen bir Alman vatandaşı, özel arşivini Rıza Çalımbay'a imzalattırdı. Defterinden Çalımbay'ın milli takım formalı posterini çıkaran Alman, Rıza hocayı şaşırttı. 


</TEXT>
</DOC>
