<DOC>
<DOCNO> 388520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun32.html </URL>
<DATE> 2005/10/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Fransa'da laiklik tartışması yeniden başlıyor 
</HEADLINE>
<TEXT>

     Fransa İçişleri Bakanı Nicolas Sarkozy, ülkede laiklik tartışmasını tekrar başlatmak istiyor. 
     Ülkedeki dini cemaatlerin, kamu yönetimiyle ilişkilerini düzenleyen Komisyon Başkanı Jean-Pierre Machelon'a bir mektup yazan Sarkozy, 1905 yasasında değişiklikler yapılmasını savundu ve bu konuda çalışma başlatılmasını istedi. 
     Fransa'da siyasi gözlemciler, ''Sarkozy'nin özellikle ülkedeki İslam dininin toplumdaki rolüne bakarak, yasada gerekli değişikliklerin yapılmasını ve ibadet yerlerinin finansmanı konusuna açıklık getirilmesini istediğini'' belirtiyorlar. 
     Sarkozy'nin geçen yıl yazdığı, ''Cumhuriyet, Dinler ve Umut'' kitabına atıfta bulunan gözlemciler, İçişleri Bakanı'nın, özellikle diğer radikal İslam ülkelerinden Fransa'daki Müslüman cemaatine gelen para yardımlarının önüne geçebilmek için bu teklifi yaptığını belirtiyorlar. 
     Yine aynı kitaptaki görüşleri gündeme getiren siyasi gözlemciler, Sarkozy'nin, bu öneri sayesinde devletin doğrudan para vermek yerine, ucuz kredi sağlayarak Müslüman toplumunun kendi ibadet yerlerinin bakımı ve inşasına katıda bulunmayı düşündüğünü belirtiyorlar. 
     Fransa'da 1905 yasası, din ve devlet işlerini tamamen ayrılmasını öngörüyor. 
     Aynı zamanda Halk Hareketi Birliği UMP lideri Sarkozy'nin, 1905 yasasında değişiklik yapılması önerisine Cumhurbaşkanı Jacques Chirac ve Başbakan Dominique de Villepin uzun zamandır karşı çıkıyor. 
     
</TEXT>
</DOC>
