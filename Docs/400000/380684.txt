<DOC>
<DOCNO> 380684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas01.html </URL>
<DATE> 2005/09/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kadınlar erkeklerden daha temiz... 
</HEADLINE>
<TEXT>

     Mikrobiyologlar, yaptıkları araştırmada kadınların erkeklerden daha temiz olduğunu saptadılar. 
     Amerikan Mikrobiyoloji Derneği’nce yapılan araştırmada, umumi tuvaletlere gelen kadın ve erkekler gizlice gözlenerek, el yıkama alışkanlıklarına bakıldı. 
     Dernek adına umumi tuvalette "casusluk" yapan Harris İnteractiv adlı araştırma şirketinin görevlileri, gözledikleri 6300 kadar kişinin yüzde 83’ünün tuvaletten sonra ellerini yıkadığını saptadılar. 
     Umumi tuvaletlere giren araştırma görevlileri, makyaj yapıyor ya da saçlarını tarıyor gibi gözükerek, el yıkayan ve yıkamayanları saydılar. 
     Araştırmacılar yaptıkları gözlem sonucunda, kadınların yüzde 90’ının tuvaletten çıktıktan sonra ellerini yıkadıklarını 
     belirlediler. Erkeklerin ise dörtte birinin ellerini yıkamadığı gözlendi. Şirketin telefonla görüşerek yaptığı ankette ise katılımcıların yüzde 91’i, tuvaletten son ellerini yıkadıklarını iddia ettiler. Dernek, grip, ishal ve diğer bulaşıcı hastalıkların önlenmesinde el yıkamanın önemi konusunda bir eğitim kampanyasının sponsorluğunu yapıyor. Amerikan Hastalıkların Kontrolü ve Önlenmesi Merkezi, gıdalardan kaynaklanan bulaşıcı hastalıkların yarısının sebebinin el yıkamama olduğunu bildiriyor. Mikrobiyologlar, hapşırırken burnunu kapattığı elle tokalaşan birinden hastalık kapmanın çok kolay olduğu uyarısında bulunuyor ve virüslerin ellerde 2 saat boyunca canlı kalabildiğini hatırlatıyorlar. Elleri sık sık yıkamanın sağlık açısından yararına değinen bilimadamları, temizlik için anti bakteriyel sabunlara ihtiyaç olmadığını da vurguluyorlar. 
     
</TEXT>
</DOC>
