<DOC>
<DOCNO> 378069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko36.html </URL>
<DATE> 2005/09/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İMKB... Tüpraş ve Aygaz birinci seansta tavan... 
</HEADLINE>
<TEXT>

     Türkiye Petrol Rafinerileri A.Ş.'nin TÜPRAŞ yüzde 51'lik bölümünün özelleştirilmesi ihalesinin ardından, Borsa'da işlem gören Tüpraş ile kazanan konsorsiyumda yer alan Aygaz'ın hisseleri, 1. seansta tavan yaptı. 
     Tüpraş'ta beklentilerin üzerinde oluşan fiyatın etkisiyle, ihale hazırlıkları süren Ereğli Demir Çelik'in hisseleri de, seansı tavan fiyattan tamamladı. 
     Tüpraş'ın yüzde 51'lik bölümünün özelleştirilmesi ihalesini Koç-Shell Ortak Girişim Grubu'nun 4 milyar 140 milyon dolarla kazanması ve fiyatın şirketin geçen Cuma günkü kapanış itibariyle Borsa'da oluşan 4.5 milyar dolarlık toplam piyasa değerine yaklaşmasının ardından, ihale nedeniyle 1 gün işleme kapatılan Tüpraş ve Aygaz hisseleri güne yükselişle başladı. 
     Cuma günü 24.00 YTL'den kapanan Tüpraş, seans açılışıyla birlikte yüzde 9.17 prim yaptı. Cuma günü itibariyle yaklaşık 6 milyar YTL olan Tüpraş'ın piyasa değeri de, yaklaşık 6.6 milyar YTL'ye ulaştı. 
     Aygaz hisseleri ise Cuma gününü 3.44 YTL'den tamamlamasının ardından ilk seansta yüzde 9.88 oranında yükselerek, ilk yarıyı 3.78 YTL olan tavan değerinden kapattı. 
     
     KOÇ HOLDİNG VE PETROL OFİSİ DEĞER KAYBETTİ 

     Kazanan konsorsiyumda en büyük paya sahip bulunan Koç Holding hisseleri ise diğer iki şirketin aksine birinci seansta yüzde 3.79 oranında değer yitirdi. 
     Cuma gününü 6.60 YTL'den tamamlayan şirketin hisseleri birinci seans sonunda 6.35 YTL'ye geriledi. 
     Tüpraş ihalesi katılımcılarından Petrol Ofisi'nin hisseleri de Cuma günkü kapanış değerine göre yüzde 2.02 oranında gerileyerek birinci yarıyı 4.84 YTL'den tamamladı. 
     
     EREĞLİ DE YÜKSELDİ 

     Öte yandan Tüpraş'ın yüzde 51'lik bölümünün özelleştirilmesinin ardından Ereğli Demir Çelik hisseleri, 1. seansı tavan değerden tamamladı. 
     Cuma gününü 8.90 YTL'den kapanan Ereğli hisseleri, 1. seansta yüzde 7.30 oranında yükselerek, tavan değeri olan 9.55 YTL'den seansı kapattı. Ereğli'nin Borsa'da oluşan piyasa değeri ise yaklaşık 4.7 milyar YTL. 
     
</TEXT>
</DOC>
