<DOC>
<DOCNO> 375096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy09.html </URL>
<DATE> 2005/09/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
CHP ve MHP'liler park ismi için kavga etti 
</HEADLINE>
<TEXT>

     Gülhan DEMİRCİ DHA 

      MERSİN’in Mezitli Beldesi’ndeki Ertuğrul Gazi Parkı’nın adının Pompeiopolis’ olarak değiştirilmesi nedeniyle CHP'li ve MHP’liler arasında kavgaya çıktı. Sandalyelerin havada uçuştuğu kavgada MHP Mezitli Belde yönetiminden Ahmet Er’in de kulağı yırtıldı, olayla ilgili 2 kişi tutuklandı. 
     Viranşehir Mahallesi’nde 2002’de dönemin MHP’li Belediye Başkanı Nuri Hocaoğlu tarafından yaptırılan ancak resmi olarak kayıtlarda yer almayan parkın adı Ertuğrul Gazi Parkı’ olarak duyuruldu. Mezitli Belediye Meclisi 5 Ocak 2005 tarihli toplantısında isimsiz parka isim verilmesini de gündemine aldı. 10 CHP'li, 4 MHP'li ve 1 AKP’li üyeden oluşan Mezitli Belediye Meclisi’nde oybirliğiyle alınan kararla, Mezitli ve yakındaki Antik Pompeipolis Sütunlu Yolu'nun bütünlüğüne dikkat çekmek amacıyla parka Pompeiopolis Liman Parkı’ adı verildi. Ancak beldedeki bazı MHP'liler tepki gösterdi ve geçen ay asılan yeni tabelayı Biz Yunan ismi istemiyoruz'' diyerek, sprey boyalarla boyadı. 
     
     MAÇTAKİ KAVGA KAHVEDE SÜRDÜ 
     Parkın adının değiştirilmesi nedeniyle CHP ve MHP’liler arasında yaşanan gerginlik, kavga boyutuna ulaştı. İddiaya göre, Fındıkpınarı Beldesi’nde 30 Ağustos’ta Zafer Bayramı kapsamında düzenlenen köyler arası futbol karşılaşmasını izleyen MHP ve CHP’liler arasındaki tartışma, kavgaya dönüştü. Jandarmanın müdahalesiyle kavga büyümeden önlendi. 
     Bu olay sonrası, akşam saatlerinde bir grup CHP’li Mezitli Beldesi’ndeki Merkez Kahvesi’ne gitti. Partililer, çoğunlukla MHP’lilerin bulunduğu kahvede oturanlara maç kavgasına karışan bir kişiyi aradıklarını söyledi. İddiaya göre, kahvedeki MHP’liler de CHP’lilere, Burası dağ başı mı '' diye tepki gösterince aralarında kavga çıktı. CHP’li Belediye Meclisi üyesi Ahmet Öztürk ve CHP’li Belediye Başkanı Hakan Demirsoy’un danışmanı Tarkan Kayhan’ın da katıldığı kavgada, sandalyeler havada uçuştu, MHP Mezitli Belde Teşkilatı yöneticilerinden Ahmet Er’in sağ kulağı yırtıldı. Mersin Üniversitesi Tıp Fakültesi Hastanesi’ne götürülen Er’in kulağı ameliyatla dikildi. Olay sonrası kavgaya neden oldukları ileri sürülen CHP’li Ahmet Öztürk ile Tarkan Kayhan çıkarıldıkları mahkemece tutuklandı. Polis, beldede gerginliğin devam etmesi nedeniyle belde meydanında ve belediye binası önünde önem aldı. 
     
     PROVOKASYON İDDİASI 
     Olay sonrası açıklama yapan MHP Mezitli Belde Teşkilatı Başkanı Oktay Türk, beldede bir CHP- MHP gerginliği yaratılmaya çalışıldığını öne sürdü. 
     Oktay Türk, Kişiler arasında geçen sorunlar partilere mal edilerek, bizi karşı karşıya getirmek isteyenler var. Yaşanan olaylardan büyük rahatsızlık içindeyim'' dedi. 
     Belediye Başkanı CHP’li Hakan Demirsoy da beldede yaşanan huzursuzluğun iki tarafın gayretleriyle çözülebileceğini belirtti. 
     
</TEXT>
</DOC>
