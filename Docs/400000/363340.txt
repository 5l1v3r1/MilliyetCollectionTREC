<DOC>
<DOCNO> 363340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun22.html </URL>
<DATE> 2005/07/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İşte Schröder veya Merkel'i seçmek için 50'şer neden... 
</HEADLINE>
<TEXT>

     Alman Bild gazetesi, Cumhurbaşkanı Horst Köhler'in 18 Eylül'de erken genel seçimler yapılması yönünde dün karar almasından sonra, Başbakan Gerhard Schröder'i ya da Hıristiyan Demokrat Birlik Partisi CDU Genel Başkanı Angela Merkel'i seçmek için 50'şer nedene yer verdi. 
     Başbakan Schröder'i 50 nedenden dolayı savunan gazeteci Manfred Bissinger, Schröder'in dış politikada sürekliliği takdir ettiğini ve CDU partisinin Türkiye'nin AB üyeliğine karşı çıkmasına rağmen, eski CDU'lu Başbakan Helmut Köhl'ün bu konuda verdiği sözlere sadık kaldığını belirtti. 
     Bissinger, Schröder'in Göç Yasası ile, yabancıların ülkeye göçünün gereksinimlere uygun hale getirilmesini sağlayacak bir ortam yarattığını kaydetti. 
     Schröder'in yenilgiler karşısında diğer politikacılar gibi görevine devam etmediğini ve seçmenlerin karşısına çıkma cesaretini gösterdiğini ifade eden Bissinger, Schröder'in Irak savaşına karşı çıktığını ve savaş karşıtı olmasına rağmen Kosova'daki soykırıma ve Afganistan'daki Taliban rejimine karşı mücadele ettiğini belirtti. 
     Bissinger, Schröder'in aile politikasını da düzelttiğini, reform çabalarını kararlı bir şekilde sürdürdüğünü ve kültürden sorumlu bir devlet bakanı atayan ilk başbakan olduğunu, yurtdışı gezilerine aydın kişileri beraberinde götürdüğünü ve kabinesinde çok fazla sayıda kadın bakana yer verdiğini hatırlattı. 
     Manfred Bissinger, Merkel'in, Hıristiyan Sosyal Birlik Partisi CSU Genel Başkanı Edmund Stoiber'in ya da Hür Demokrat Parti FDP Genel Başkanı Guido Westerwelle'nin Schröder'den ''daha iyi olmadıklarını'' savundu. 
     Merkel'i 50 nedenden dolayı savunan gazeteci Hugo Müller-Vogg ise Merkel'in, AB'nin sınırsız şekilde genişlemesi yerine mevcut haliyle gelişmesini istediğini, bunun için de Türkiye'nin tam üyeliği yerine ''imtiyazlı ortaklığı'' tercih ettiğini belirtti. 
     Angela Merkel'in ABD'yi de Almanya'nın en önemli ortağı olarak gördüğünü ve ''görüntüde demokratik olan Rusya Devlet Başkanı Vladimir Putin ile dostluğa değer vermediğini'' ifade eden Müller-Vogg, Almanya'nın bir kadın başbakana hazır olduğunu kaydetti. 
     Müller-Vogg, Merkel'in çifte vatandaşlığın ve sınırsız göçün önlenmesi için önemli katkılarda bulunduğunu savundu ve Merkel'in vergi hukukunu daha basit hale getireceğini, ekonomik büyüme ve işsizlik konularına da ağırlık vereceği görüşünü dile getirdi. 
     
</TEXT>
</DOC>
