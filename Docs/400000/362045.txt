<DOC>
<DOCNO> 362045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun47.html </URL>
<DATE> 2005/07/18/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Irak Başbakanı Caferi İran'da... 
</HEADLINE>
<TEXT>

     İran dini lideri Ayetullah Ali Hamaney, ABD’nin Irak’ta bulunmasının Irak ve bölge halkı için "eziyet kaynağı" olduğunu söyledi. 
     Resmi ziyaret için İran’da bulunan Irak Başbakanı İbrahim Caferi’, İran dini lideri Ayetullah Ali Hamaney ile Meşhed’de görüştü. 
     Hamaney, görüşmede yaptığı konuşmada, İran ve Irak halkının "kardeş" olduğunu vurguladı. İki ülke halkının Saddam Hüseyin ve yönetiminden "nefret ettiklerini" dile getiren Hamaney, "Saddam’ın devrilmesi İranlıları da en az Irak halkı kadar sevindirdi" diye konuştu. 
     Yeni Irak’ın ilerlemesine karşı olan bazı güçlerin ülkede terör olayları çıkararak istikrarın sağlanmasını engellediklerini belirten Hamaney, Irak’ta güvensizlik ortamı oluşturan terör saldırılarında "siyonistlerin parmağı" olduğunu söyledi. 
     ABD’nin Irak’ta bulunmasını "Irak ve bölge halkı için eziyet kaynağı" olarak nitelendiren Hamaney, "Yeni Irak hükümetinin İslam dünyasında birçok taraftarı var. Bütün Müslüman ülkeler, ABD’nin Irak’ta bulunmasından rahatsız" dedi. 
     Yeni bir anayasa oluşturulmasının Irak’ın en önemli sorunlarından biri olduğuna işaret eden Hamaney, Irak halkının İslam eksenli bir anayasa istediğini söyledi ve milletvekillerinin bu yönde karar alacaklarından umutlu olduğunu kaydetti. 
     Irak Başbakanı Caferi de İran ziyaretinden ve özellikle dini lider Hamaney ile görüşmesinden duyduğu memnuniyeti dile getirdi. 
     İran’ın yaptığı yardımlar için teşekkür eden Caferi, öncelik verdikleri konuların altyapının halledilmesi ve ekonomik sorunların çözülmesi olduğunu belirtti. 
     Irak’ta son günlerde meydana gelen şiddetli terör saldırılarına da değinen Caferi, bu saldırıları "komplo" olarak nitelendirdi ve saldırılara rağmen güvenlik ortamının kısa sürede oluşacağını söyledi. 
     Irak Başbakanı Caferi, İran’dan yarın ayrılacak. 
     
</TEXT>
</DOC>
