<DOC>
<DOCNO> 351510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko33.html </URL>
<DATE> 2005/06/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ÖİB Başkanı Enerji ihaleleri için dağıtım yasasının çıkmasını bekliyoruz 
</HEADLINE>
<TEXT>

     Özelleştirme İdaresi Başkanı Metin Kilci, enerji dağıtım ihaleleriyle ilgili yasa değişikliğini beklediklerini vurgularken, ''o gerçekleşince, kısa zamanda ihaleye çıkacağız'' dedi. 
     Fransız Girişimciler Hareketi'nin MEDEF uluslararası ilişkiler birimi MEDEF International'ın Başkanı Louis Schweitzer başkanlığındaki Fransız İşadamları heyeti, Özelleştirme İdaresi'ni ziyaret ederek Başkan Metin Kilci ve bürokratlardan bilgi aldı. 
     Basına kapalı gerçekleşen görüşme sonrası basına açıklamalarda bulunan Kilci, heyete ''özelleştirme programı ve özelleştirme gündeminde bulunan kuruluşlarla'' ilgili bilgi verdiğini, ayrıca işadamlarının spesifik sorulara cevap vermeye çalıştıklarını kaydetti. 
     Heyette büyük ölçüde Türkiye'yi tanıyan ve özelleştirmeye ilgi duyan işadamları bulunduğunu söyleyen Kilci, bunların kendilerini memnun ettiğini vurguladı. 
     
     SORULAR 
     Fransız işadamlarının ''hangi özelleştirmelerle ilgilendiğine'' yönelik bir soru üzerine Metin Kilci, heyet içinde enerji ve liman özelleştirmelerine ilgi duyan yatırımcıların bulunduğunu, bunun yanında Tüpraş, Erdemir gibi özelleştirmelerin ihalesinde yer alan yatırımcıların da olduğunu belirtti. 
     Kilci, yatırımcıların spesifik sorularının ne olduğu konusunda ise ''Elektrik Dağıtım özelleştirmelerinde hangi noktasınız Üretim özelleştirmeleri ne zaman başlayacak '' şeklinde sorular yöneltildiğini bildirdi. 
     İşadamlarından ''yabancı yatırımcıların herhangi bir engelle karşılaşıp karşılaşmayacakları'' sorularının da geldiğini anlatan Kilci, şunları söyledi 
     ''Fakat biz, özellikle yabancı yatırımların Türkiye'ye girişinde sağlanan kolaylıkların verdiği rahatlıkla, çok güzel cevaplar verdik. Türkiye'de 2003-2004 yıllarında önemli kolaylıklar sağlandı. Bunları anlattık. Örneğin Telekom özelleştirmesi öncesinde yabancı sınırlamasının kaldırılmasına ilişkin yasa düzenlemesi yapıldığını söyledik.'' Fransız işadamları içinde ''bankacılıkla ilgilenen olup olmadığı'' yönündeki soru üzerine Kilci, ''bankalar ile ilgilenen yatırımcılar da vardı. 2 kamu bankamız var. Onlarla ilgili şu anki durumu paylaştık'' diye konuştu. 
     Enerji dağıtım ihalelerine ilişkin olarak Kilci, yasa değişikliğini beklediklerini, gerçekleştiğinde kısa zamanda ihaleye çıkılacağını belirtti. 
     Türk Telekom'daki fazla nakdin çekilişine ilişkin soru üzerine Kilci, bu konuda yasal bir düzenleme olacağını hatırlatırken, kendileri için önemli olanın mekanizma olduğunu, burada da mutabakat bulunduğunu, yasal düzenlemenin de kısa zamanda Meclis gündemine geleceğini kaydetti. 
     Türk Telekom'da ''ihale gerçekleşse bile bunun yargıdan döneceği'' yönündeki eleştirilerin hatırlatılması üzerine Kilci, şöyle konuştu 
     ''Bizim açımızdan öyle bir kaygıya meydan verecek bir şey söz konusu değil. Her şey, olması gerektiği gibi yürüdü şu ana kadar. Altyapı mülkiyeti ve imtiyaza ilişkin hukuki risk oluşturacak tartışma olmadı. Böyle hukuki risk oluşturacak bir tartışma olmadı. Olacağını da sanmıyorum. Özellikle altyapı mülkiyeti konusunda tek söz sahibi Telekomünikasyon Kurumu. Onlar elbetteki bütün kanunları, anayasayı göz önüne alarak bu konularda düzenleme yaptılar. Ben, herhangi bir risk oluştuğunu düşünmüyorum. Bundan sonra da bu açıdan ne anayasal ne hukuksal bir risk taşıyacağını düşünmüyorum.'' Kilci, araç muayene istasyonlarının devrine ilişkin Danıştay kararının gelip gelmediği sorusuna da ''henüz gelmedi'' yanıtını verdi. 
     
</TEXT>
</DOC>
