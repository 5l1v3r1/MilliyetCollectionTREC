<DOC>
<DOCNO> 387755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur38.html </URL>
<DATE> 2005/10/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kandilli Yarından itibaren İzmirliler normal hayata dönsün 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, "İzmir’deki sismik faaliyetin tamamlandığını söylemek için çok erken. Bu, bir müddet daha devam edebilir" dedi. 
     Prof. Dr. Barbarosoğlu, İstanbul Valiliği’ndeki kredi anlaşması imza töreninin ardından basın mensuplarının Ege Denizi’ndeki depremlerle ilgili sorularını yanıtladı. 
     "İzmir’deki sismik faaliyetin tamamlandığını söylemek için çok erken. Bu, bir müddet daha devam edebilir" diyen Prof. Dr. 
     Barbarosoğlu, İzmir halkının hissedilebilir deprem dizinlerini bir süre daha yaşayabileceğini söyledi Prof. Dr. Barbarosoğlu, İzmir ve çevresinde 7’lik deprem üretecek büyük fayların bulunmadığını ifade ederek, şunları söyledi. 
     "Ancak aktif, diri, tali faylar var. Bu faylar, zaman zaman birbirlerini etkileyerek bu deprem dizinlerini oluşturabilirler. 1920 yılından bugüne bakıldığında 5.5-6.5 büyüklüğünde depremler görülüyor. 
     Bu o bölgenin doğal bir sismik faaliyetidir. Bence İzmir halkının şuna dikkat etmesi gerekiyor eğer binasına güveniyorsa yani mühendislik görmüş, deprem yönetmeliğine uygun olduğunu düşünüyorsa bence panik yapmaması gerekir. Ancak dünden beri meydana gelen depremlerde binada en ufak bir çatlak, binasında farklılık gören kişinin hasar tespiti için ildeki yetkililere başvurması gerekir. Yarından itibaren İzmirliler’in normal hayata dönmesini tavsiye ediyoruz. Bütünüyle deprem gerçeğini kabul ederek, evde ve okulda deprem planlarını oluşturarak..." Prof. Dr. Gülay Barbarosoğlu, bir soru üzerine de "Bu deprem silsilesi bir süre daha devam edecektir. ’Bitti’ demek için çok erken" dedi. 
     Elazığ’da da bugün bir deprem olduğunu hatırlatan Prof. Dr. 
     Barbarosoğlu, doğal afetlere karşı tüm Türkiye’nin dikkatli ve hazırlıklı olması gerektiğini sözlerine ekledi. 
     
</TEXT>
</DOC>
