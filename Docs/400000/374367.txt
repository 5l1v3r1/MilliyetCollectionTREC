<DOC>
<DOCNO> 374367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko14.html </URL>
<DATE> 2005/08/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çimentocular mortgage'i bekliyor... 
</HEADLINE>
<TEXT>

     Türkiye Çimento Müstahsilleri Birliği Başkan Yardımcısı TÇMB ve Batıçim Murahhas Azası Tufan Ünal, faizleri düşen konut kredilerinin çimento tüketiminin artmasına neden olduğunu vurgularken, ''uzun vadeli, uygun koşullu'' Konut Finansman Mortgage sisteminin devreye girmesiyle satışlarda büyük yükseliş beklediklerini belirtti. 
     Tufan Ünal, son dönemde kredi faizlerinin düşmesiyle konut talebinin hızlı bir yükseliş yaşadığını, arzın yetersiz olmasıyla da inşaatların hızlandığını kaydetti. 
     Temmuz ayı itibarıyla geçen yılın aynı dönemine göre çimento üretiminde yüzde 12 artış yaşandığını ifade eden Ünal, son dönemde oluşan talebin çimento ve hazır beton sektörünü kriz öncesi durumuna getirmeyi başardığını kaydetti. Ünal, şöyle konuştu 
     ''Yılın 7 ayında çimentoda yaklaşık 34 milyon tonluk satış yapıldığını görüyoruz. Ulaşılan bu rakamla deprem felaketi sonrası ve 2001 kriziyle dibe vuran sektör, başlangıca geri döndü. Tüm şirketlerde toparlanma var. 3 Ekim sonrası alınacak sonuç ve cari açık sorununun ötelenmesiyle yıl sonuna kadar daha iyi rakamlar bekliyoruz. Ancak sektördeki asıl yükselişi 2006 yılında ipoteğe dayalı konut finansman sistemi Mortgage'in devreye alınmasıyla bekliyoruz. Bu sistemle birlikte, çimento satışlarında patlama düzeyinde artış yaşanacağını tahmin ediyoruz.'' 
     
     TMSF'NİN FABRİKALARI 
     Özellikle büyükşehirlerde inşaat sektörünün yaşadığı hareketliliğin gelecek yıl daha da artmasını beklediklerini ifade eden Ünal, bu gelişmelerin yabancı yatırımcının sektöre ilgisini artırmasına neden olduğunu da söyledi. 
     İnşaat sektöründe Türkiye pazarına büyük imalatçıların gireceğini tahmin ettiklerini ifade eden Ünal, çimento sektörü için de Uzan Grubu'ndan TMSF'ye devredilen çimento fabrikalarının satışının önem kazandığını kaydetti. Fabrikaların satışına birçok yabancı girişimcinin ilgi duyduğuna dikkat çeken Ünal, ''TMSF'nin yönetimindeki çimento fabrikalarının satışı için en elverişli dönemi yaşıyoruz. Türkiye pazarının hızla büyüyor olması tüm yatırımcıların dikkatini bu fabrikalara çekiyor. Biz de Batıçim Grubu olarak Eskişehir'deki fabrikayla ilgileniyoruz'' diye konuştu. 
     Ünal bu arada, talep artışıyla konut fiyatlarında enflasyon ortalamalarını katlayan oranlarda zamlar yapıldığına dikkati çekerken, ''bizi yüksek fiyatlı ürün sattığımız iddiasıyla Rekabet Kurumu'na şikayet eden müteahhitler, sattıkları konutların fiyatlarına yaptıkları zammı nasıl açıklayacaklar, bilmiyorum'' diye konuştu. 
     
</TEXT>
</DOC>
