<DOC>
<DOCNO> 360024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun32.html </URL>
<DATE> 2005/07/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Solana'dan İsrail'in güvenlik duvarına eleştiri... 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, İsrail'in Kudüs'teki güvenlik duvarı inşaatının Filistinlilerin insani sorunlarını artıracağını açıkladı. 
     İsrail'i ziyaret eden Solana, Dışişleri Bakanı Silvan Şalom ile görüşmesinin ardından basına açıklamasında, ''İsrail'in kendini savunma hakkı bulunduğunu, ancak toprakları dışında güvenlik duvarı yapmasının yasal olarak uygun olmadığını'' söyledi. 
     Güvenlik duvarının insani sorunlar yaratacağının altını çizen Solana, nihai barış anlaşmasına yönelik gelecekteki müzakereleri de güçleştireceği uyarısında bulundu. 
     İsrail kabinesi, yaklaşık 550 bin kişinin yaşadığı 4 Arap mahallesini bölen Kudüs güvenlik duvarıyla ilgili son ayrıntıları dün onaylamıştı. İsrail, güvenlik duvarının intihar saldırılarını engellemek için yapılan geçici bir önlem olduğunu belirtiyor. 
     Filistinli yetkililerse İsrail'in duvar inşaatındaki ana amacının güvenlik değil bölgenin demografik yapısını Yahudiler lehine değiştirmek olduğunu söylüyorlar. 
     
</TEXT>
</DOC>
