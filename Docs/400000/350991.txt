<DOC>
<DOCNO> 350991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun14.html </URL>
<DATE> 2005/06/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türk parlamenterlerden Ermeni parlamenterlere tarih dersi... 
</HEADLINE>
<TEXT>

     AK Parti Balıkesir Milletvekili Turhan Çömez, Ermeni milletvekili ve yetkililerine, soykırım iddialarını hem tarihi hem de hukuki platformda tartışmaya hazır olunduğunu belirterek, tarihi gerçekleri anlattı. 
     Ermenistan Meclis Başkanı Artur Bağdasaryan'ın onuruna verdiği ve Bağdasaryan'ın bulunmadığı yemeğe katılan Ermeni Milletvekili Samuel Balasanyan, Dış İşleri Dairesi Başkanı Büyükelçi Edvard Khdjayan ve Meclis Başkanı Danışmanı Tigran Yeganyan ile Ermeni soykırım iddialarını tartışan Çömez, tarihi gerçekleri ortaya koyarak, soykırım iddialarının asılsız olduğunu kaydetti. 
     Ermeni parlamenter ve diğer yetkililerin soykırım iddialarıyla ilgili sorularına Çömez, ''Biz soykırım meselesini hem tarihi hem de hukuki platformda tartışmaya hazırız'' şeklinde yanıtladı. 
     Birleşmiş Milletler'in Soykırım Sözleşmesi'ni hatırlatan Çömez, soykırımın etnik veya dini bir grubu yok etmek maksadıyla bir toplu katliam olması gerektiğine dikkat çekerek, ''Oysa Tehcir Kanunu yayınlandığı tarihte Osmanlı'nın durumu ortada. 3 cephede savaşan ve emperyalistler tarafından parçalanmak istenen Osmanlı, bir de kendi Ermeni vatandaşları tarafından başlatılan isyana maruz kalmıştır'' dedi. 
     
     ÇOK SAYIDA MÜSLÜMAN TÜRK ÖLDÜRÜLDÜ 
     Ermenilerin isyanında çok sayıda Müslüman Türk'ün katledildiğini anlatan Çömez, ''Oluşturulan Ermeni çeteleri ve teşekkülleri tren yollarını sabote etmiş, telgraf tellerini tahrip etmişlerdir'' dedi. 
     Osmanlı'nın ülke bütünlüğünü korumak amacıyla Tehcir Kanunu'nun çıkarıldığını kaydeden Çömez, şöyle devam etti 
     ''Bu koşullarda ülke bütünlüğünü korumak için bu zor karar alınmıştır. 15 gün müddet tanınmış. İzmir, İstanbul gibi yerlerdeki Ermeni vatandaşlarımız göçe tabi tutulmamış, Katolikler ile devlet görevinde bulunanlar da yine göçe zorlanmamıştır. Dolayısıyla siyasi teşekküller için bu karar BM'nin 1948 sözleşmesine göre soykırım kapsamı içinde değildir. Osmanlı'nın öldürme kastının olmadığı göç edenlere o günün koşulları altında güvenlikleri için azami tedbir aldığı belgelerle kanıtlanmaktadır. Bu pencereden bakıldığında yaşananlara soykırım denmesi mümkün değildir.'' 
     
     ABD ÖRNEĞİ 
     Tehcir ile ilgili olarak ABD'nin, 2. Dünya Savaşı'nda Pearl Harbour baskınından birkaç ay sonra, kendi vatandaşı Japon asıllı 120 bin kişiyi zorunlu göçe tabi tuttuğunu anlatan Çömez, ''Bu zorunlu göçe uymak istemeyen ve ABD mahkemelerine müracaat eden Japon asıllı bir ABD vatandaşına mahkemenin verdiği cevap çok çarpıcıdır. Mahkeme ulusun birliği, bütünlüğü ve güvenliği tehdit altında olursa devlet şüphe duyduğu vatandaşlarına bu yaptırımı uygular demiştir. Dolayısıyla Türkiye tezlerinde tarihi ve hukuki olarak haklıdır'' dedi. 
     
     VİZYON ORTAYA KOYMAK 
     Bilimadamlarının objektif çalışmalarıyla bu konunun gün yüzüne çıkarılması gerektiğini belirten Çömez, geçmişe takılıp kalınmaması gerektiğine de dikkat çekerek, ''Gelecek vizyonunu ortaya koymak ve ortak payda aramak en doğru yoldur'' dedi. 
     Ermeni Parlamenter Samuel Balasanyan, onuruna verilen yemeğin ardından Çömez'e, Ermenistan Meclis Başkanı Bağdasaryan'ın hediye ettiği vazoyu verdi. Ayrıca, TBBM Başkanı Bülent Arınç'a da iletilmek üzere bir vazo hediye edildi. 
     
</TEXT>
</DOC>
