<DOC>
<DOCNO> 355650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo09.html </URL>
<DATE> 2005/06/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor, Aykut Kocaman'ı bırakmıyor... 
</HEADLINE>
<TEXT>

     Konyaspor, teknik direktör Fatih Terim'in A Milli Takım'ın başına getirilmesiyle ismi yeniden gündeme gelen Aykut Kocaman'ı bırakmayacaklarını açıkladı. 
     Konyaspor Futbol Şubesi Sorumlusu Bahattin Karapınar, Terim ile anlaşılmasıyla birlikte yardımcılığına ve Ümit Milli Takım'ın başına getirilmesi düşünülen Kocaman'ı kesinlikle bırakmayacaklarını bildirdi. 
     Daha önce söyledikleri gibi ''A Milli Takım olsaydı, sırtımızda götürürdük'' diyen Karapınar, ''Büyük hedeflerle yola çıktık. Kocaman ile Avrupa'ya gideceğiz. Konyaspor'un Aykut Kocaman ile yapacağı çok iş var. Son noktayı koyuyoruz, Kocaman'ı bırakmıyoruz'' dedi. 
     Karapınar, Kocaman'ın bugün Konya'ya geleceğini ve bir değerlendirme toplantısı yapacaklarını belirterek, ''Yarın ise takım toplanıyor ve antrenmanlara başlanıyor. Durum böyleyken Kocaman'ın halen adının geçmesi, bu konuda haberlerin yayınlanması çok ilginç'' diye konuştu. 
     
</TEXT>
</DOC>
