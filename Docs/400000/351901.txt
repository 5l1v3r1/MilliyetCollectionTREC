<DOC>
<DOCNO> 351901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo31.html </URL>
<DATE> 2005/06/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hakan Şükür Şampiyonluğu son birkaç maçta kaybettik... 
</HEADLINE>
<TEXT>

     Galatasaraylı milli futbolcu Hakan Şükür, şampiyonluğu son birkaç maçta kaybetmiş olmanın üzüntüsünü yaşadıklarını belirterek, ''Performans olarak başarılı, tabelaya baktığınızda hedeflediğimiz yerde olmadığımız bir sezon geçirdik'' dedi. 
     Çaykur Rizespor Başkanı Ekrem Cengiz'in davetlisi olarak Antalya'nın Kemer İlçesi'ne gelen Galatasaray'lı Hakan Şükür, kaldığı otelde basın mensuplarının sorularını yanıtladı. 
     Şampiyonluğu son birkaç maçta kaybettiklerini ve çok üzüldüklerini anlatan Hakan Şükür, ''İkinciliği Trabzonspor'a kaptırmamız bizim için daha kötü oldu. Aslında performans olarak başarılı, tabelaya baktığınızda hedeflediğimiz yerde olmadığımız bir sezon geçirdik'' dedi. Şükür, sözlerini şöyle sürdürdü 
     ''Bana göre başarılı bir sezon geçirdik. Bu da takımın uyumunu gösteriyor. Sonuna kadar çok iyi gittik. Hep geriden gitme stresine rağmen mücadeleyi sonuna kadar hiç bırakmadan sürdürmek bana göre henüz yeni oluşan bir takımın büyük bir başarısıdır. Türkiye Kupası finalinde rakibimizi de iyi bir skorla yenerek ne kadar iddialı olduğumuzu sezon sonunda ortaya koyduk. Bunlar da başarıyla anılması gereken şeyler.'' Hakan Şükür, Galatasaray'ı yeni sezonda çalıştıracak Belçikalı Teknik Direktör Eric Gerets'i hiç tanımadığını, ancak Gerets'in çalıştırdığı takımlarda zaman zaman başarılı dönemler geçirdiğini bildiğini kaydetti. 
     Hagi'nin başarılı bir sezon geçirdiğine de değinen Şükür, ''Hagi'nin gitmesi herkesten çok beni üzdü. Geçen sene kötü bir dönemde geldi ve iyi bir takım oluşturdu. Hepimiz gibi kendisinin de mutlaka hataları olmuştur. Ancak genel olarak bakarsanız ben başarılı olduğunu düşünüyorum'' diye konuştu. 
     
     ''FUTBOL ACIMASIZ BİR SEKTÖR'' 

     Hakan Şükür, Galatasaray'ın emektar futbolcularıyla yollarını ayırmasıyla ilgili bir basın mensubunun yönelttiği soruya ise, ''Futbol acımasız bir sektör. Performansa göre değerlendirilirsiniz'' yanıtını verdi. Gelecekte bu sorunla kendisinin de karşılaşacağını belirten Şükür, bu performansının devamı halinde takımda kalacağına inandığını vurguladı. 
     Şükür, çok çalıştığını ve kendine iyi baktığını anlatarak, şöyle devam etti 
     ''Ne yapmam gerektiğini ve sorumluluklarımı çok iyi biliyorum. Bugüne kadar yaptığım çalışmalarımın sonuçlarını bundan sonra göreceğime inanıyorum. Ayaklarımın beni götürdüğü yere kadar oynamak istiyorum. Bu Türkiye olur, yurtdışı olur farketmez. Yurtdışında da maddi düşüneceğim. Katar, Kore, Japonya, Amerika gibi yerlerde oynayabilirim. Ancak şu anda bir sene daha kontratım var. Onu da iyi bir şekilde değerlendirip Galatasaray'da kalmayı tercih ediyorum.'' Galatasaray'a gelirken boş sözleşmeye imza attığını anlatan Hakan Şükür, bu yüzden kontratın bedeli ve süresini bilmediğini belirtti. Kendisine kontratının bu sezon sonunda dolacağının söylendiğini ifade eden Şükür, ''Bu seneyi de Galatasaray'da en iyi şekilde değerlendireceğim. Burada medya yanlışları da çok oldu. Mukavele süreçlerini yönetimimizden ve kulüpten almadan, belki de kendi kalplerindeki düşünceleriyle, beni takımdan gidecekmiş gibi göstermeleri yanlıştı. Benim bir sene daha kontratım var'' diye konuştu. 

     
</TEXT>
</DOC>
