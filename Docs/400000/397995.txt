<DOC>
<DOCNO> 397995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo19.html </URL>
<DATE> 2005/11/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Listkiewicz Hakemler, 'soyunma kabinlerini Terim ve Volkan kırdı' dedi 
</HEADLINE>
<TEXT>

     Türkiye-İsviçre karşılaşmasını bizzat stadyumda izleyen Polonyalı FİFA görevlisi Michal Listkiewicz, hakemlerin maçtan sonra kendisine, soyunma kabinlerinin kapısının Milli Takım Teknik Direktörü Fatih Terim ve kaleci Volkan tarafından tekmelenerek kırıldığını söylediklerini açıkladı. 
     Listkiewicz, İsviçre'de yayınlanan ''Blick'' gazetesine yaptığı açıklamada, ''Maçtan sonra hakemlerin soyunma kabinine gittim. Burada gördüklerim beni daha da düşündürdü. Kapı kırılmıştı ve hakemler yoktu. Hakemler daha sonra bana soyunma kabinlerinin kapısının Teknik Direktör Terim ve kaleci Volkan tarafından kırıldığını söylediler'' dedi. 
     Özellikle Emre, Mehmet, Alpay ve Terim'in sahadaki tutumlarının sportmenliğe yakışmadığını ifade eden Listkiewicz, ''Bu tür olaylar ağır cezalar gerektirir. Dayak atmak, vurmak bunun için yeterli neden. Öyle tahmin ediyorum ki, olaya karışan futbolcular ve teknik direktör 1 ila 2 yıl süre ile oyunlardan men edilebilir'' diye konuştu. 
     Oyun sırasında hiç bir şey olmadığını, ancak maçtan sonra ''inanılmaz olayların'' meydana geldiğini söyleyen Listkiewicz, ''Polisler kabin girişinde bir yandan dayak yiyen İsviçreli futbolcuları korumaya çalışıyor, diğer yandan da kameraların çekim yapmalarını engellemeye çalışıyordu. Bu nedenle bu sahneler ile ilgili film malzememiz yok'' dedi. 
     Gazetenin haberinde ayrıca, Belçikalı hakem Frank De Bleeckere'nin korkudan ağladığı kaydedildi. 

     
</TEXT>
</DOC>
