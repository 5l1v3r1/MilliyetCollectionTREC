<DOC>
<DOCNO> 389272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo13.html </URL>
<DATE> 2005/10/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Trabzonspor'da Fatih Tekke, Denizlispor maçında da yok... 
</HEADLINE>
<TEXT>

     Trabzonspor Teknik Direktörü Vahid Halilhodziç, Trabzon kentinin bordo-mavili takımdan şampiyonluk beklediğini ve buna göre hazırlanmaları gerektiğini söyledi. 
     Halilhodziç, Mehmet Ali Yılmaz Tesisleri'nde düzenlediği basın toplantısında, izlemeden futbolcu transferi yapmadığını belirterek, ''Futbolcu hakkında karar vermek için biri iç saha, diğeri dış saha olmak üzere futbolcunun 2 maçını izlerim. Daha sonra oyuncunun bütün bilgilerini alırım ve oyuncuyla konuşup çalışma prensiplerimi aktarırım. Futbolcu da kabul ederse bu durumu yönetim kuruluna aktarırım. Yönetim kurulu da parasal olarak gerekli görüşmeleri yapar'' dedi. 
     Kulüp başkanı Atay Aktuğ ile Aralık ayı sonunda görüşeceğini ifade eden Halilhodziç, ''Trabzonspor'da çalışmaya devam edersem, Trabzonspor hakkındaki görüşlerimi, hedefler için neler yapılması gerektiği konusundaki görüşlerimi başkana aktaracağım. Bütün kent, bir gün Trabzonspor'un şampiyon olmasını istiyor. Onun için buna hazırlanmak gerekir'' diye konuştu. 
     Bordo-mavili takımın her geçen gün iyiye gittiğini, ancak Aralık ayına kadar işinin zor olacağını kaydeden Halilhodziç, şöyle devam etti 
     ''Kayseri Erciyesspor maçında 60 dakikayı iyi bir şekilde çıkardık. 12 gol atma şansımız, rakibin ise bir şutu vardı. Ancak rakibimiz 10 dakika kaldığı son bölümde önceki dakikalardaki oyunumuzu gösteremedik. Mücadele olarak iyiydik. Kötü oynasalar da mücadele ettikleri sürece hep onlarla birlikte olacağım. İyi yoldayız. Oyuncularla benim aramda büyük bir güven oluştu. Bu güvenin bir an önce Trabzonspor'un geri dönmesini sağlayacağını umut ediyorum. Sonuçsal krizi aşmak için seri galibiyetler söz konusu. Trabzonspor asıl gücünü ikinci yarı gösterecek. Onun için bu Aralık ayına kadar olan dönemi en iyi şekilde geçmek istiyoruz. Ligden kopmadık. Kupada da büyük hedeflerimiz var.'' 
     
     FATİH YİNE YOK 
     Trabzonspor'un takım kaptanı Fatih Tekke'nin yarın Türkiye Kupası'ndaki Kayserispor ve 28 Ekim Cuma günü Denizlispor ile yapılacak lig maçında forma giyemeyeceği açıklandı. 
     Vahid Halilhodziç ile birlikte basın toplantısına katılan kulüp doktoru Ahmet Çağlar, Fatih'in rehabilitasyon ve tedavi döneminin tamamlanmak üzere olduğunu belirterek, ''Bu haftada tedavileri ve saha içi çalışmaları sürecek. Önümüzdeki haftadan itibaren normal antrenmanlara katılacak ve iyi seviyeye geleceğini düşünüyoruz'' dedi. 
     Çağlar, bel ve boyun bölgesinde ağrı olan Fatih Tekke'nin ağrılarının yüzde 80-90 oranında geçtiğini de kaydetti. 
     Bordo-mavili takımın bir diğer sakat oyuncusu Szmykowiak'ın ise bu akşam yapılacak antrenmanlarda saha içinde yürüyüşlere başlayacağı kaydedildi. 
     
</TEXT>
</DOC>
