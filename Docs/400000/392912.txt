<DOC>
<DOCNO> 392912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko03.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'barışçıl' Türk kolası 
</HEADLINE>
<TEXT>


İbrahim Reyhanoğlu adlı Türk girişimci, ABD'de, üzerinde 17 dilde 'barış' yazan kola üretti. Ancak bu diller arasında İbranice ve Kürtçe de olunca 'Salaam Cola' barış değil tartışma yarattı 

SERKAN ARMAN 

İbrahim Reyhanoğlu adlı Türk girişimci, ABD'nin San Fransisco şehrinde ürettiği 'Salaam Cola' marka gazlı içeceğin kutu ve şişelerine 17 dilde 'barış' yazdı. Ancak 'Barışa Susamış' Thirsty for Peace sloganıyla satılan içeceğin üzerindeki İbranice ve Kürtçe 'barış' sözcükleri satışlarda sıkıntı yaşamasına yol açtı. 
İçeceklerde Türkçe, Kürtçe, Arapça, İbranice, Ermenice ve İngilizce'nin de aralarında olduğu çeşitli dillerde 'barış' kelimesi bulunduğunu belirten Reyhanoğlu, "Ortadoğu ürünleri satan bazı marketler İbranice 'şalom' barış yazdığı için almıyor. Maalesef Kürtçe'ye karşı hassas olanlar da çıktı" diyor. Reyhanoğlu, kutulardan hiçbir dilde 'barış'ı kaldırmayacağını söylüyor. Başta sadece Ortadoğu ürünleri satan bakkallarda bulunan Salaam Cola, artık Albertsons adlı büyük zincir marketlerde de satılıyor. 

'İslami kola değil' 
Markanın, İngilizce'de 'selam' olarak okunabilmesi için 'salaam' biçiminde yazıldığını dile getiren Reyhanoğlu, ürüne bu ismi vermesinin nedenini ise şöyle açıklıyor 
"Amerika'da ve dünyada Müslümanlar yanlış anlaşılıyor. 11 Eylül çok şey öğretti. Çoğumuz selam kelimesinin barış anlamına geldiğini bilmiyoruz. Ben de bilmiyordum. İsmi görünce bazıları 'İslami kola mı ' diye soruyor. Öyle bir amacım yok." Reyhanoğlu, İslami kola imajını silmek için kutulardaki Arapça yazıları küçülteceğini belirtiyor. 

Türk ortak arıyor 
K rının yüzde 15'ini yardım kuruluşlarına vereceğini açıklayan Reyhanoğlu'nun bağış listesinde Filistinli ve Musevi barış dernekleri gibi birbirinden farklı oluşumlar da bulunuyor. Reyhanoğlu, "Niyetim birşeylere katkıda bulunmak. Belirli kesim, din gibi bir amacım yok" diyor. 
1990'dan beri ABD'de yaşayan Reyhanoğlu, şunları söylüyor "Kısa sürede 120 bin kutu ve 64 bin iki litrelik içecek sattım. Ortak bulursam, Türkiye'ye de gelmek istiyorum." 




</TEXT>
</DOC>
