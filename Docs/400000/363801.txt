<DOC>
<DOCNO> 363801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/spo06.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüstlüğün ödülü 
</HEADLINE>
<TEXT>



Toplumsal Saydamlık Hareketi Derneği tarafından 2004 yılı Dürüstlük ve Yolsuzlukla Mücadele Ödülü'ne layık görülen Akçaabat Sebatspor'un eski kalecisi Hakan Olgun uzun süre, şike itirafında bulunmanın acısını çekti. 
Yargıtay Başsavcılığı'nda önceki gün ödülünü Dernek Başkanı Erciş Kurtuluş'tan alan ancak spor camiası tarafından yalnız bırakılan genç file bekçisine 2. Lig B Kategorisi takımlarından Eskişehirspor sahip çıktı. Akçaabat - Kayserispor maçı sonrası patlak veren bahis skandalını gündeme taşıdığı için uzun zaman hiçbir kulübün kendisini istemediğini belirten Hakan Olgun, "Sezon bittiğinden bu yana bir çok kulüple görüşmeler yaptım ama iş imzaya gelince binbir dereden su getiriyorlardı. Açıkçası birileri işlerimi bozmak istedi. Maç satmadım diye hayatımı karartıyorlardı. Ancak en sonunda Eskişehir bana sahip çıktı" dedi. 
Hakan Olgun'un ödül törenine davetli olmasına rağmen Federasyon Başkanı Levent Bıçakcı ve çok sayıda kulüp başkanı gelmemişti. 


</TEXT>
</DOC>
