<DOC>
<DOCNO> 366165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur16.html </URL>
<DATE> 2005/08/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Antalya'da denize düşen helikopterin gövdesine ulaşıldı 
</HEADLINE>
<TEXT>

     Antalya'nın Kumluca İlçesi'nde düşen Sahil Güvenlik Komutanlığı helikopterinin ana gövdesine ulaşıldığı bildirildi. 
     Kumluca İlçesi Adrasan Koyu yakınlarında düşen Sahil Güvenlik Komutanlığı helikopterinde bulunan Yüzbaşı Süleyman Satı ile Üsteğmen Bülent Sarıkan'ı arama çalışmaları sürdürülüyor. 
     Bölgede arama çalışmalarını yürüten ekiplerin, helikopterin ana gövdesine ulaştığı bildirilirken, gövdenin yaklaşık 100 metre derinlikte olmasının, çalışmaların seyrini olumsuz etkilediği öğrenildi. 
     Satı ve Sarıkan'ın cesetlerinin, helikopterin ana gövdesinin içinde olması ihtimali üzerinde durulduğu ve dalış ekiplerinin, sabahın erken saatlerinden itibaren bölgede çalışmalara başladığı belirtildi. 
     Öte yandan, Üsteğmen Bülent Sarıkan'ın kuzeni Serkan Sarıkaya da Adrasan'a gelerek çalışmaları yerinde izliyor. Kuşadası'nda tatildeyken kuzeninin içinde bulunduğu helikopterin düştüğü haberini alan Sarıkaya, ''Tatilimi yarıda kesip Adrasan'a geldim. Burada çalışmaları yakından izleyebileceğimi düşündüm. Bülent'in ailesine de buradan bilgi vereceğim'' dedi. 
     İzmir-Aksaz-Antalya güzergahında görev uçuşu yaparken, henüz belirlenemeyen nedenle düşen Sahil Güvenlik Komutanlığı helikopterinde Başçavuş Aydın Canpolat ile Başçavuş Mevlüt Tekdemir hayatını kaybetmiş, Yüzbaşı Süleyman Satı ile Üsteğmen Bülent Sarıkan'ı arama çalışmalarına başlanmıştı. 
     
</TEXT>
</DOC>
