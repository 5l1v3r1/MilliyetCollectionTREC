<DOC>
<DOCNO> 374538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur52.html </URL>
<DATE> 2005/08/31/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
İzmir'de "Otobüsümüzü geri istiyoruz" eylemi... 
</HEADLINE>
<TEXT>

     İzmir’in Aliağa İlçesi’nde şehir içi ulaşımın özelleştirilmesine tepki gösteren bir grup, belediye önünde "Otobüsümüzü geri istiyoruz" eylemi yaptı. 
     Aliağa Belediyesi önünde toplanan Cici Sokak, Örnekkent, Yeni Mahalle ve Yalı Mahallesi sakinleri ile çeşitli sendika ve sivil toplum örgütü temsilcileri, Aliağa Belediyesi’nin 2 ay önce özel sektöre devrettiği şehir içi ulaşım uygulamasını protesto etti. 
     DİSK’e bağlı Limter-İş Sendikası Aliağa Şube Başkanı Selahattin Ilgaz, yaptığı açıklamada, şunları söyledi 
     "15 Temmuz’da yürürlüğe giren özel dolmuş ihalesiyle belediye otobüsleri sefer hareketi saatte bire indirilmiş, ayrıca Yalı Mahallesi otobüs seferleri iptal edilmiştir. Kamu hizmeti olan belediye otobüs taşımacılığının halkın hizmetinde olması ve daha da geliştirilmesi gerekirken, bu uygulamayla sahip olunan haklar da geri alınmıştır." Eylem sırasında İzmir’den gelen Çevik Kuvvet polis ekibi, eylemcileri, belediye karşısındaki meydana geçmeleri için uyarırken, eylemciler de belediye önünde oturma eylemine geçti. 
     Eylem, Petrol-İş Sendikası Aliağa Şube Başkanı İbrahim Doğangül’ün, Başkan Tansu Kaya ile yaptığı telefon görüşmesinin ardından, Kaya’nın görüşme talebini kabul ettiğini bildirmesi üzerine sona erdi. 
     
</TEXT>
</DOC>
