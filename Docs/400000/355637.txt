<DOC>
<DOCNO> 355637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonsiy03.html </URL>
<DATE> 2005/06/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vetolu yasalar bu hafta Meclis'te yeniden görüşülecek... 
</HEADLINE>
<TEXT>

     Tatile girmeye hazırlanan TBMM, bu hafta da yoğun bir gündemle çalışacak. 
     TBMM Genel Kurulu, alınan karar gereğince yarın da toplanacak. Gündemin ön sıralarına alınan, öğretmen atamalarında yüzde 5 sınırlamasını kaldıran Milli Eğitim Bakanlığı Teşkilat ve Görevleri hakkında yasada değişiklik öngören tasarı, kalkınma ajanslarının kurulmasını öngören yasa tasarısı, DİE'yi Türkiye İstatistik Kurumu olarak yeniden yapılandıran yasa tasarısı, Belediye Kanunu Tasarısı, Genel Kurul'da ele alınacak. Görüşmeleri yarım kalan Hakim ve Savcılar Kanun Tasarısı'nın da bu hafta ele alınması bekleniyor. 
     Cumhurbaşkanı Ahmet Necdet Sezer'in, bir kez daha görüşülmek üzere geri gönderdiği TÜBİTAK Kanunu'nda değişiklik yapan yasa ile kanuna aykırı eğitim kurumları açanlara verilecek cezayı düşüren düzenlemenin de yer aldığı TCK'da değişiklik yapan yasanın, haftanın ilk günlerinde ele alınıp yeniden görüşülmesi bekleniyor. 
     Genel Kurul gündeminde bulunan Çevre Kanunu'nda değişiklik yapan yasa tasarısı ile toprak koruma ve arazi kullanımını düzenleyen yasa tasarılarının da ele alınması planlanıyor. 
     TBMM Genel Kurulu, yarından itibaren her gün 23.00'e kadar çalışacak. 
     
     BANKACILIK YASA TASARISI 
     TBMM'deki ihtisas ve araştırma komisyonları da yoğun bir gündemle çalışmalarını sürdürecek. 
     Adalet Komisyonu, yarın yapacağı toplantıda, avukatlık mesleğinden gelen milletvekillerinin yasama üyeliği sürerken avukatlık yapmalarına imkan veren, AK Parti ve CHP'li milletvekilleri tarafından verilen yasa teklifleri ile Çocuk Koruma Yasa Tasarısı'nı görüşecek. 
     Plan ve Bütçe Komisyonu, üzerinde çalışmaya başladığı 196 maddeden oluşan Bankacılık Yasa Tasarısı'nın görüşmelerine yarın ve daha sonraki günlerde devam edecek. Tasarının, komisyon aşamasının tamamlanması halinde, hafta içinde Genel Kurula indirilmesi bekleniyor. 
     
     TELEFONLARIN DİNLENMESİ KOMİSYONDA... 
     İçişleri Komisyonu, AK Parti Yalova Milletvekili Şükrü Önder'in, MİT, Polis ve Jandarma'ya, hakim kararı veya gecikmesinde sakınca bulunan hallerde telekomünikasyon yoluyla yapılan iletişimi tespit, dinleme ve kaydetme yetkisi veren kanun teklifini yarın ele alacak. 
     Milli Eğitim Kültür Gençlik ve Spor Komisyonu, 28 Haziran Salı günü AK Parti Bursa Milletvekili Şevket Orhan ile Balıkesir Milletvekili Ali Osman Sali'nin, sit alanlarında bulunan taşınmazlara zilyetlik hakkı tanınmasını öngören Kültür ve Tabiat Varlıklarını Koruma Kanunu'nda değişiklik yapan yasa teklifini görüşecek. Komisyon ayrıca, CHP Eskişehir milletvekilleri Mehmet Ali Arıkan, Cevdet Selvi ve Mehmet Vedat Yücesan'ın, ''Osmangazi Üniversitesi'' nin adının ''Eskişehir Osmangazi Üniversitesi'' olarak değiştirilmesi için hazırladıkları kanun teklifini ele alacak. 
     Eski Milletvekili Erol Güngör'ün oğlu Mustafa Güngör'ün öldürülmesi olayı ile ilgili Meclis Araştırma Komisyonu, 28 Haziran Salı ve 30 Haziran Perşembe günü toplanarak çalışmalarını sürdürecek. 
     Çalışmalarını tamamlayan akaryakıt kaçakçılığı Meclis Araştırma Komisyonu'nun, raporunu TBMM Başkanlığı'na sunması bekleniyor. 
     
</TEXT>
</DOC>
