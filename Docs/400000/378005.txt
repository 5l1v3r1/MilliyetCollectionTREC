<DOC>
<DOCNO> 378005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun16.html </URL>
<DATE> 2005/09/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Güney Kıbrıs'tan yine veto tehdidi 
</HEADLINE>
<TEXT>

     Kıbrıs Rum yönetimi bir kez daha, Güney Kıbrıs'ı tanımaması halinde Türkiye'nin AB üyeliğini veto edebileceğini açıkladı. 
     Konuya ilişkin son açıklama güney Kıbrıs hükümeti sözcüsü Kipros Hrisostomides'ten geldi. 
     Sözcü, "Kıbrıs'ın tanınmasıyla ilgili anlaşma sağlanamazsa Türkiye'nin üyelik müzakereleri 3 ekim'de başlamaz" ifadelerini kullandı. 
     Müzakerelerin başlatılacağı 3 ekime kısa bir süre kala Türkiye tartışmaları sürüyor. 'Karşı deklarasyon' yayımlaması beklenen Avrupa Birliği, geçtiğimiz çarşamba günü konuyla ilgili yaptığı Daimi Temsilciler toplantısında uzlaşamadı. 
     Karşı deklarasyonun taslak metninde dikkat çeken bazı başlıklar ise şöyleydi 
     Türkiye, Ek Protokolü tam olarak, hiçbir üyeye ayrımcılık yapmadan uygulamalı ve malların serbest dolaşımı ile ulaşım kısıtlamaları kaldırılmalı. Bu ifade ile Türkiye'den limanlarını ve havaalanlarını Rumlara açması isteniyor. 
     AB, Türkiye yükümlülüklerini yerine getirmediği sürece ilgili başlıklarda müzakerelerin başlayamayacağını hatırlatır. Türkiye tüm üye ülkelerle ilişkilerini en kısa sürede hukuki olarak normalleştirmelidir. Bu cümleyle Türkiye'den dolaylı olarak Güney Kıbrıs'ı tanıması isteniyor. 
     AB, karşı deklarasyon konusunu yarın Brüksel'de yapacağı Avrupa Birliği Daimi Temsilciler toplantısında COREPER yeniden ele alacak. Yarınki toplantıda AB Dönem Başkanı İngiltere'nin, yeni bir taslak önerisi getirmesi bekleniyor. 
     
     'İngiltere ve Fransa anlaştı' tartışmaları 
     Kıbrıs Rum yönetimi sözcüsü Kipros Hrisostomides, karşı deklarasyon konusunda dün yaptığı açıklamada, İngiltere hükümetinin Fransa hükümeti ile temaslarda bulunduğunu söylemişti. 
     İngiliz ekonomi gazetesi Financial Times da, İngiltere'nin Fransa’yı Kıbrıs konusunda ikna ettiğini yazmıştı. 
     Gazete İngiltere'nin, Fransa’yı ikna etmesinde Türkiye’nin Güney Kıbrıs’ı tanıması için bir tarih belirlenmesi halinde, Birleşmiş Milletler’in Kıbrıs’ı birleştirme yönünde harcadığı çabaların sekteye uğrayacağı mesajının etkili olduğunu ifade etmişti. 
     Fransa Dışişleri Bakanlığı Sözcüsü Jean-Baptiste Mattei ise, Paris ile Londra'nın Türkiye konusunda uzlaşmaya vardığına ilişkin haberleri yalanlamıştı. 
     Dışişleri Bakanlığı sözcüsü Jean-Baptiste Mattei, "en kısa sürede böylesi bir anlaşmanın gerçekleşmesini umuyoruz" ifadelerini kullanmıştı. 
     
     Türkiye'nin deklarasyonunda tanıma yok 
     Türkiye, 29 temmuzda AB dönem başkanı İngiltere'nin Türkiye'ye gönderdiği Ek Protokol metnini Brüksel'deki Türk daimi temsilcisi Büyükelçi Oğuz Demiralp aracılığı ile imzaladı. 
     Türkiye, protokole imza atarken, Kıbrıs cumhuriyeti'ni tanımadığını da yayımladığı bir deklarasyonla ilan etti. 
     
     Deklarasyonun içeriği 
     Türkiye siyasi çözüm için kararlılığını sürdürmektedir . 
     Bu protokoldeki Kıbrıs Cumhuriyeti 1960'daki ortaklık devleti değildir . 
     Türkiye için Rum tarafı Kıbrıs Türk tarafını temsil etmemektedir . 
     Türkiye KKTC ile ilişkilerini değiştirmeyecektir . 
     Türkiye bu protokolle Kıbrıs Cumhuriyeti'ni herhangi bir şekilde tanımış olmayacaktır . 
     Kapsamlı çözümle birlikte Türkiye yeni oluşacak devlet ile ilişkiler tesis etmeye hazırdır . 
     
</TEXT>
</DOC>
