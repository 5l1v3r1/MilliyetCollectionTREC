<DOC>
<DOCNO> 394805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy07.html </URL>
<DATE> 2005/11/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Yabancıların Türkiye'de mülk edinmesi' kanun tasarısı TBMM'ye sunuldu 
</HEADLINE>
<TEXT>

     Yabancı uyruklular, karşılıklı olmak ve kanuni sınırlamalara uyulmak kaydıyla, işyeri ya da mesken olarak kullanmak üzere, uygulama imar planı veya mevzii imar planı içindeki taşınmazları alabilecek. Bu taşınmazların yüzölçümü, 2.5 hektarı geçemeyecek. 
     Anayasa Mahkemesi’nin Tapu Kanunu’nun 35. maddesini iptal etmesinin ardından oluşan hukuksal boşluğu doldurmak amacıyla, Yüksek Mahkeme’nin iptal kararında belirttiği gerekçeler de dikkate alınarak hazırlanan, "Tapu Kanunu’nda Değişiklik Yapılmasına İlişkin Dair Kanun Tasarısı", TBMM Başkanlığı’na sunuldu. 
     Tasarıya göre, yabancı uyruklular, karşılıklı olmak ve kanuni sınırlamalara uyulmak kaydıyla, işyeri ya da mesken olarak kullanmak üzere, uygulama imar planı veya mevzii imar planı içindeki taşınmazları alabilecek. Yabancı uyruklunun, alabileceği taşınmaz ile bağımsız ve sürekli nitelikte sınırlı ayni hakların toplam yüzölçümü 2.5 hektarı geçmeyecek. Bu yüzölçümü miktarını, 30 hektara kadar 
     artırmaya Bakanlar Kurulu yetkili olacak. 
     
     CEMAATLER TAŞINMAZ ALAMAYACAK 
     Yabancı ülkelerde kendi ülkelerinin kanunlarına göre kurulan tüzel kişiliğe sahip ticaret şirketleri, özel kanun hükümleri çerçevesinde taşınmaz mülkiyeti ve taşınmazlar üzerinde sınırlı ayni hak edinebilecek. Yabancı uyruklular ile bu ticaret şirketleri dışındaki vakıf, dernek, kooperatif, cemiyet, topluluk ve cemaatlar, Türkiye’de taşınmaz alamayacak ve kendileri lehine sınırlı ayni hak tesis edilemeyecek. 
     Türkiye ile arasında karşılıklılık olmayan yabancı devletlerin vatandaşlarının ölmeleri ya da kanuni miras yoluyla edindikleri taşınmaz ve sınırlı ayni hakların intikal işlemleri yapılarak tasfiye edilecek. 
     Karşılıklılığın tespitinde hukuki ve fiili durum esas alınacak. Bu ilkenin, kişilere toprak mülkiyeti hakkının tanınmadığı yabancı ülke uyruklularına uygulanmasında, yabancı devletin taşınmaz alımında kendi vatandaşlarına veya yabancı ülkede, o ülkenin kanunlarına göre kurulan tüzel kişiliğe sahip ticaret şirketlerine tanıdığı haklar, Türk vatandaşlarına ve ticaret şirketlerine de tanınacak. 
     
     ALANLARI BELİRLEMEYE BAKANLAR KURULU YETKİLİ 
     Yabancı uyruklular ile yabancı ülkelerde kendi ülkelerinin kanunlarına göre kurulan tüzel kişiliğe sahip ticaret şirketlerinin, sulama, enerji, tarım, maden, sit, inanç ve kültürel özellikleri nedeniyle korunması gereken alanları, askeri yasak ve güvenlik bölgesi içindeki alanları, özel koruma alanları ile flora ve fauna özelliği nedeniyle korunması gereken hassas alanlarda ve stratejik yerlerde kamu yararı ve ülke güvenliği bakımından taşınmaz ve sınırlı ayni hak alamayacakları alanları belirlemeye, ilgili kamu kurum ve kuruluşlarının teklifi üzerine Bakanlar Kurulu yetkili olacak. 
     
     -TASFİYE EDİLEREK HAK SAHİPLERİNE ÖDENECEK 
     Bu yasaya göre aykırı alınan veya kanuni zorunluluk dışında edinim amacına aykırı kullanıldığı tespit edilen taşınmazlar ile sınırlı ayni haklar, Maliye Bakanlığı’nca verilecek süre içerisinde sahibi tarafından tasfiye edilmediği takdirde tasfiye edilerek bedele çevrilecek ve hak sahiplerine ödenecek. 
     Yabancıların taşınmaz ve sınırlı ayni hak edinemeyecekleri alanlar, Bakanlar Kurulu’nca 6 ay içerisinde belirlenecek. Milli Savunma Bakanlığı, askeri ve yasak bölgeleri, 3 ay içerisinde Tapu ve Kadastro Genel Müdürlüğü’ne bildirecek. 
     
</TEXT>
</DOC>
