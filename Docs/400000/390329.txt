<DOC>
<DOCNO> 390329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/spo07.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlıştan dönülüyor 
</HEADLINE>
<TEXT>


MİLLİYET'in gündeme taşıdığı ve okul sporlarına darbe vuran öğrenci lisanslarından doktor vizesi alınması uygulaması, yayınlanacak yeni bir genelgeyle ortadan kaldırılacak 

MURAT AĞCA 


Okul sporlarının "sağlık" çilesi bitiyor. Hastane ve sağlık ocaklarından daha önce ücretsiz olarak yaptırılan öğrenci sporcuların doktor vizelerinden, yeni döner sermaye genelgesi sonrası alınmaya başlanan 12 milyon 600 bin liralık bedeller kaldırılıyor. 
MİLLİYET'in gündeme taşıdığı ve zaten büyük zorluklar altında sportif faaliyet göstermeye çalışan okulları zor durumda bırakan ücretlerle ilgili harekete geçen Gençlik ve Spor Genel Müdürlüğü Sağlık İşleri DaireBaşkanlığı, Sağlık Bakanlığı'ndan olumlu yanıt aldı. 
Halen var olan tedavi hizmetlerindeki muafiyete ek olarak, hazırlanacak yeni genelgeyle öğrencilerin temel sağlık hizmetlerinde de aynı muafiyete kavuşmasıyla sorunun ortadan kalkacağı öğrenildi. Daire Başkanı Sultan Seyhan, önemli bir sorunun çözüm aşamasına gelindiğini belirterek, "Biz konuyu bakanlık yetkililerine anlattık ve olumlu cevap aldık. Bayram öncesi yayınlanarak taşra teşkilatına gönderilmesini beklediğimiz genelgeyle bu problem tamamen ortadan kalkacak. Öğrencilerimizin vizeleri ve kontrolleri bedelsiz olarak yapılacak" dedi. 
Yeni seçildiği Okul Sporları Federasyonu Başkanlığı için mazbatasını dün Ankara'da alan Ata Özer ise "Birçok okulumuz ağır mali yük getiren bu uygulama nedeniyle sportif faaliyetlerini askıya alma duruma gelmişti. Okullarımız böylece büyük bir yükten kurtulacak" diye konuştu. 


</TEXT>
</DOC>
