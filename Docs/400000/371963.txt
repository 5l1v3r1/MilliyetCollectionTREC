<DOC>
<DOCNO> 371963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur31.html </URL>
<DATE> 2005/08/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Danıştay'dan Türk Telekom için 10 gün süre... 
</HEADLINE>
<TEXT>

     Danıştay, Türk Telekom'un yüzde 55'lik hissesinin özelleştirilmesine ilişkin İhale Komisyonu Kararı'nın yürütmesinin durdurulması istemini, idareden savunma aldıktan sonra karara bağlayacak. Savunma için Özelleştirme İdaresi Başkanlığı'na 10 gün süre verildi. 
     Türkiye Haber-İş Sendikası'nın Türk Telekom'un yüzde 55 oranındaki hissesinin blok olarak satılmasına ilişkin 1 Temmuz 2005 tarihli İhale Komisyonu Kararı'nın iptali ve yürütmenin durdurulması istemiyle açtığı davada, Danıştay Nöbetçi Dairesi, ara karar verdi. 
     Adli tatil nedeniyle 13. Daire yerine dava dosyasını Danıştay Nöbetçi Dairesi inceledi. 
     Daire'nin kararında, ''Davanın durumu ve uyuşmazlığın hukuki niteliğinin göre yürütmenin durdurulması isteminin, davalı idarenin tüm bilgi ve belgeleri içerin işlem dosyasının da eklendiği birinci savunmasının alınmasından sonra incelenmesinin kararlaştırıldığı'' belirtildi. 
     Nöbetçi Daire, Özelleştirme İdaresi Başkanlığı'nın savunmasının vermesi için İdari Yargılama Usul Yasası'nın öngördüğü azami bir aylık süreyi de kısaltarak, 10 gün içinde savunmasını vermesini kararlaştırıldı. 
     
     2 ÜYE MUHALİF 
     Nöbetçi Daire, kararı 2'ye karşı 3 üyenin oyuyla aldı. Üyelerden biri, idarinin savunması alıncaya kadar yürütmenin durdurulması gerektiği yönünde görüş belirtti. 
     Diğer üye ise Türk Telekom'un özelleştirilmesinin dayanağı olan ilgili yasaların Anayasa'ya aykırı olduğunu, bu nedenle Anayasa Mahkemesi'ne götürülmesi gerektiğine işaret etti. Bu üye, bu yasalar hakkında Anayasa Mahkemesi'nce karar verilinceye kadar yürütmenin durdurulması gerektiğini öne sürdü. 
     Danıştay Nöbetçi Dairesi'nin ara kararı taraflara tebliğ edildi. Özelleştirme İdaresi Başkanlığı kararı aldıktan sonra 10 gün içinde savunmasını verecek. 
     Savunma geldikten sonra yürütmenin durdurulması istemi karara bağlanacak. Bu kararın yeni adli yılda verilebileceği öğrenildi. Yeni adli yıl 6 Eylül'de başlayacak. 
     Öte yandan, Türk Telekom'un yüzde 55'lik hissesinin özelleştirmesine onay veren Rekabet Kurulu Kararı ile nihai onayı içeren Bakanlar Kurulu Kararı'nın iptali ve yürütmenin durdurulması istemiyle Danıştay'da açılan çok sayıdaki davada henüz ilk inceleme yapılmadı. 
     Türk Telekom'un yüzde 55'li hissesi, 1 Temmuz'da yapılan ihale sonucunda, 6 milyar 550 milyon dolar ile Oger Telecoms Ortak Girişim Grubu'na satılmıştı. 
     
</TEXT>
</DOC>
