<DOC>
<DOCNO> 353885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/yguven.html </URL>
<DATE> 2005/06/21/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Neler oluyor Aziz Bey'e 
</HEADLINE>
<TEXT>



Dalyan Kulüp'te Fenerbahçe Başkanı Aziz Yıldırım ile karşılaşıyor Bilgin Gökberk ... Her zamanki muzipliği ile takılıyor 
- Yerinde olsam Ribery'yi, Marsilyalılar'dan kiralardım .. 
"Replik"e bak... Damardan giriyor "Köyün Delisi". 
Ne tepki beklersiniz sayın Aziz Yıldırım'dan .. 
"İyi fikir valla" mı ... 
Ya da, "Benim daha haşin planlarım var" türünden bir yanıt .. 
Olmadı Galatasaray'ın haline "dip dalgası" içeren bir yüzey kahkahası... 
Bizde bu imajı yaratmıştı sayın Yıldırım. 
Lakin cevabı beni afallattı 
"Şakası bile hoş değil. Herkes sayın Canaydın'ı desteklemeli. Allah onun yardımcısı olsun". 
Sevgili Bilgin, bu diyaloğu cumartesi günkü köşesine taşıdı. 
Yer gök inlemedi, hayret ettim. 
Acaba "sayın Yıldırım'ın sıradışı bir günü ve Bilgin'e özel yanıtı" diye mi düşündü medyamız bilemiyorum. 
Kırk yılda bir, rakibini koruyabilirdi Aziz Bey, değil mi 

Ama kırk yıl daha beklemedik. 
Bu kez Song'un menajeri Fenerbahçe'yi arayarak 
"Galatasaray'dan ayrılacak. Sizinle masaya oturabiliriz" dedi. 
Hadi Ribery karışık bir işti... Belki pahalıya patlardı... Daha sürecek davalar vardı, falan filan. 
Ama Song, yerde ararken gökten gelmiş bir nimet olmalıydı Fenerbahçe'ye. 
Ezeli ve ebedi rakibi yerle bir etmek de ekstra... 
O da ne .. Başkan Yıldırım, yine aynı frekansta 
"Rakibimiz bu kadar kötü günler yaşarken doğru olmaz"... 
Hadi birine "kaza" diyelim. Peki bu neydi 

Şimdi... Bu köşeden yıllardır sayın Aziz Yıldırım'ın Fenerbahçe'ye eklediği katma değerleri bir yana ayırıp, "uzlaşmaz" ve "hırçın" rekabetini eleştiren bir spor yazarı olarak, iki şey yapabilirdim 
Birincisi, son olaylardaki tavrı ile Türk Futbolu'nun gerçekten ihtiyaç duyduğu huzur ve dostluk adımlarını alkışlarken "Geç oldu temiz oldu" diye iğneleyebilirdim... 
"Umarım devamı gelir" cümlesiyle bitirip, Aziz Yıldırım'ın ancak şampiyonluk halinde gevşeyen bir sinir gerginliğine sahip olduğunu ima edebilirdim. 
İkincisi, "demek ki buza ya- zı yazmıyormuşuz" diye, kendime ve medyamıza pay çıkarabilirdim. 
Hiçbirini yapmayacağım. 
Sadece sayın Aziz Yıldırım'ı kutlarım. 
Geç oldu, erken oldu. Çok oldu, az oldu... Oldu ya. 
Bence futbolumuz adına tarihi bir durum bu. Desteği ve takdiri hak eden bir davranış. Asil bir duruş. Sıra dışı bir sportmenlik örneği. 
Bizde böyle... Kötüye kötü... İyiye iyi. 

Kutlama ve taziye 

Hayat böyle işte. Eleştiri, kutlama, taziye iç içe. Bu köşede adı her yazıldığında, yanına eleştiriler, talepler, yapılması gerekenler eklediğimiz iki insanın yaşamı derinden değişti geçtiğimiz günlerde. 
Bu köşede adı her yazıldığında, yanına yargılama, talep, öneri eklediğimiz kızdığımız, kızdırdığımız bu insanlara, şimdi insani görevini yapmak zorunda Ters Köşe... 
Çünkü her ikisi için de artık hiçbir şey eskisi gibi olmayacak. 
Annesini kaybeden GSG Müdürü sayın Mehmet Atalay'a başsağlığı diliyoruz. 
Aynı günde hem oğlu, hem de kızının bebekleriyle çifte dede olan Serbest Güreş Milli Takım eski Teknik Direktörü Cahit Ahıskalıoğlu'nu kutluyoruz. 
Hayat böyle işte. Meslek önemli ama, mesleğe döşenen tuğlaların harcında nice gözyaşları, nice müjdeler var. Her mesleğin gömleği altında bir insan var kısaca. Galiba sürekli gömleğe bakıyoruz biz... 
En derin hüzün ile en yüce sevinci, özellikle aynı satırlara aldım ki, bize ders olsun .. 
Zaman zaman sporda ilk ve en önemli unsurun insan olduğunu, insanın da mutluluk ve keder arasında salınan hayat sarkacına eğreti bir şekilde tutunduğunu unutuyoruz. 
Gidenlere de, gelenlere de selam olsun. 

Uğur Erdener olmak 

On yıl kadar önce Antalya'daki uluslarası okçuluk müsabakasına bizim de yolumuz düşmüştü. Sevgili Uğur Erdener ile bir iki saat beraber dolaştık organizasyonda ve benim başıma güneş geçti. Gittim, yattım otelde. 
O, daha üç gün boyunca aynı güneşin altında kavruldu. 
Okçuluğu sevmek ayrı, yönetici olmak ayrı, işin mükemmeline erişmek için aklıyla bedenini kırbaçlamak ayrıydı. 
Sevgili Uğur Erdener öyle bir başkandı. 
Unutulmuş ata sporumuzu aldı yukarılara taşıdı önce. Sonra FITA başkanı olarak sporun uluslararası yönetim bağlamında en üst düzeye çıktı. 
Kendi uğraş alanında birinci adam olmak isteyenler Uğur Erdener'in yaşamını, çabasını ve azmini el kitabı yapmalı. 



</TEXT>
</DOC>
