<DOC>
<DOCNO> 387671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy17.html </URL>
<DATE> 2005/10/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Baykal Türkiye'nin AB üyeliği ikinci sınıf üyelik olacak 
</HEADLINE>
<TEXT>

     CHP Genel Başkanı Deniz Baykal, Türkiye’nin AB üyeliğinin, "ikinci sınıf üyelik olacağının yalın bir gerçek" olduğunu savunarak, "Tavizler verilmesi sonrasında bizim bayram yapmamızı istemek kimin hakkıdır Biz böyle bir ilişkiye sevinemiyoruz, sevinenlere mübarek olsun" dedi. 
     Baykal, partisinin TBMM grup toplantısında yaptığı konuşmada, Türkiye-AB ilişkilerine yer verdi. 
     Konuşmasına, İzmir ve Elazığ’da meydana gelen depremden duyduğu üzüntüyü dile getirerek başlayan Baykal, bu depremlerin, herkesin korkularını tetiklediğini söyledi. 
     Bunun, deprem sorununun unutulmaması için bir uyarı olarak görülmesi gerektiğini ifade eden Baykal, deprem konusundaki eylem planının bir an önce hayata geçirilmesini istedi. Baykal, "deprem nasıl olur, durun bakalım" mantığıyla hareket ederek, sorumluluğun yerine getirilemeyeceğini belirtti. 
     AB ile müzakerelerin başlamasına karar verildiğini anlatan Baykal, "Türkiye’nin, AB ile ilişkilerinin gerçek niteliğinin ne olduğunun anlaşılmasının", temel gündem maddesi olduğunu ifade ederek, AB ile ilişkilerin gerçek özünün herkes tarafından doğru anlaşılmasına çalıştıklarını, tarihi bir görev yaptıklarını anlattı. 
     Türkiye’nin AB’ye üyelik mücadelesinin 42 yıldır sürdüğünü, bunun on yıllarca da devam edeceğini kaydeden Baykal, üyelikteki objektif gerçeğin ne olduğu konusunun örtbas edilmek istendiğini savundu. 
     Türkiye’nin müzakerelere değil, tarama sürecine başlayacağını ifade eden Baykal, taramadan sonra da hemen müzakerelere geçileceği sözünün doğru olmadığını söyledi. 
     
     "TAM ÜYLELİK GİBİ KABUL ETTİRMEK İSTİYORLAR" 
     Baykal, Türkiye’nin AB üyeliğindeki varacağı noktada bir tereddüdün bulunmadığını, Türkiye’nin AB’ye tam üye olacağını düşünenlerin, kamuoyunu yanıltmaya çalışanlar olduğunu ileri sürdü. 
     Müzakere süreci sonucunda, Türkiye’nin elde edeceği şeyin, 25 AB ülkesine tanınan tam üyelik statüsünün çok altında, ikinci sınıf üyelik olacağını savunan Baykal, bunu, "yalın bir gerçek" olarak nitelendirdi. Baykal, "Müzakereler tamamlandıktan sonra varılacak hedef, tıpkı Bulgaristan, Polonya gibi tam üyelik değildir. Sanki tam üyelikmiş gibi kabul ettirmek istiyorlar" diye konuştu. 
     AB’ye tam üyelikte bile Türkiye’ye vize uygulanacağını vurgulayan Baykal, "Türkiye’nin 42 yıllık AB mücadelesinde elde edilmesi beklenen bu mudur Kıbrıs’ın verilmesi, tavizler verilmesi sonrasında şimdi bizim bayram yapmamızı istemek kimin hakkıdır " diye sordu. 
     
     "AVRUPA VİCDANINI RAHATLATMAK" 
     Baykal, Türkiye’ye vize uygulanmadığı, gerçek ve tam üyelikte sevinip, bayram edeceklerini, Türkiye’ye bunu layık görmeyenlere de karşı çıkmayı sürdüreceklerini dile getirdi. 
     AB’nin, üye ülkelerin çiftçilerine sağladığı tarım olanaklarını, Türkiye’ye sağlamayabileceğini ifade eden Baykal, "Romanya, Bulgaristan, Fransa çiftçisine var. Türkiye’ye yok. AB, ’bunu içine sindir, suratını asma, gül, bunlar seni güldürmeye yeter’ diyor" dedi. 
     Baykal, Türk çiftçisi adına sevinemeyeceklerini, çiftçiyi aldatmayacaklarını ve aldatılmasına da izin vermeyeceklerini belirtti. 
     CHP lideri, temel haklardan yoksun, binbir ödüne bağlanan AB üyeliği karşısında eteklere zil takıp sevinileceğini, böylece Avrupa vicdanının rahatlatılacağını öne sürdü. 
     Türkiye’nin AB ile ilişkilerini "nişanlanma" sürecine benzeten Baykal, Türkiye’nin, AB ile nişanı kestiğini ancak AB’nin, "sakın evlilikle biteceğini düşünme. Ortak amaç evlilik ama garanti değil" dediğini ileri sürdü. Baykal, daha ilk adımda, bu şekilde bir açıklama yapılması halinde, "işin tadının kaçacağını" ifade etti. 
     Hiçbir AB ülkesiyle müzakerelerin ucu açık başlamadığını belirten Baykal, "15 yıl nişanlı kalacağız. ’Sonunda evlilik olmazsa, bizim evin yanında ev tutacağım, seninle ilişkilerimi sürdüreceğim’ Birileri böyle bir ilişkiye seviniyor. Biz böyle bir ilişkiye sevinemiyoruz. 
     Sevinenlere mübarek olsun" dedi. 
     
     "SİZ NE GÜNE DURUYORSUNUZ " 
     CHP Genel Başkanı Baykal, Kıbrıs’ı, Gümrük Birliği kapsamına alacak katma protokolün, bir an önce TBMM’de onaylanmasının istendiğini, sonra da gereğinin yapılmasının talep edileceğini savundu. 
     Eski Dışişleri Bakanı’nın, "uçakların, gemilerin gelmesi dünyanın sonu değildir" şeklinde demeci olduğunu ifade eden Baykal, şöyle konuştu 
     "Gemilerin, uçakların gelmesini düşünmüyor. Dünyanın sonunun olup olmadığıyla meşgul. Güney Kıbrıs Rum Yönetimi’ni tanımak da, Kıbrıs’tan Türk askerlerinin çekilmesi de dünyanın sonu değil... 
     Bunların kabul edemeyeceği şey yok. 
     Kendilerini alıştırmışlar, milleti de alıştırmaya çalışıyorlar. Bu üslup Avrupa’yı müthiş mutlu eder. Bundan alası can sağlığı." Baykal, eski Finlandiya Başbakanı Lipponen ile görüşmesine değinerek Lipponen’e, "Siz, Türkiye’ye Kıbrıs’ın ön şart olmayacağını taahhüt etmiştiniz, garanti vermiştiniz" dediğini aktardı. Bunu söylemekten, onur ve mutluluk duyduğunu dile getiren Baykal, "Bunu söylemek ana muhalefet partisine mi düşerdi Siz ne güne duruyorsunuz" diye seslendi. 
     CHP lideri Baykal, kolektif bir aldatmaca sürecinden geçildiğini de savundu. 
     
</TEXT>
</DOC>
