<DOC>
<DOCNO> 377640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/aspo.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray'ın muhafızı 2-0 
</HEADLINE>
<TEXT>


Galatasaray, ligin yeni ekibi karşısında 78 dakika ecel terleri döktü. Sarı - Kırmızılı ekip son üç haftada rakip fileleri beş kez havalandıran tecrübeli forvetinin biri penaltıdan iki golüyle ipten döndü 


90 dakika 

MEHMET DEMİRKOL 

Yine protestoyla başladı maç. 3 dakika alkışlar ve kısmen "yönetim istifa" bağrışlarıyla. 6800 kişilik, adı eski, kendi yeni tribünle akustik de tamamlanmıştı ve sanırım takımın yenisi Heinz da bu duruma fazlasıyla şaşırmıştı. Gerets'in sol kanadı emanet ettiği Çek oyuncu belki bu şaşkınlıktan, belki de oyunu tam anlayamamasından Altan'ın verdiği verimin çok gerisinde kaldı. Bu Galatasaray'ı derinden etkiledi. Neredeyse hiç sol kanat bindirmesi yapamadılar. Sağ kanattaki Hasan Şaş ise büyük bir engelle karşılaşmıştı. Hayrettin Yerlikaya soyadının anlattığı bir sağlamlıkla ve şahane bir oyunla burayı geçilmez yapıyordu. Hamza Yerlikaya kadar çevik ve korkutucuydu. Bu stadın Bülent Korkmaz'dan aşina olduğu bir ruhla Terim'e göz kırpıyordu Hayrettin "Aradığınız sol kanat bulunmuştur." Bu kanat engeline forvet arkası görevi verilen İliç'in yumuşaklığı da eklenince Galatasaray sezon başından bu yana hiç olmadığı kadar etkisiz kaldı. 
Erken ortalar yapmaya başladılar ki, iki kule Hakkı ve Kalla hemen hepsini topluyordu. Böylece 22'ye kadar pozisyon yaşanmadı. Necati'nin çaprazdan attığı şuta kadar. 24'te Saidou'nun uzak şutunun direkten dönüşündeki şanssızlık daha çok dönen topun kaleci Vedat'ın sırtına çarpmayışındaki mucizedeydi. Bu oyun Lorant'ın öğrencilerinin sadece Anderson ve Balili'ye ihale ettikleri hücum ve kapalı taktikle karşılanıyordu. Ki bu da keyifsiz bir maç demekti. 
İkinci yarıya Lorant, Musa Kuş'u alarak başladı. Gerets ise takımını iyice ileri sürerek. 70'e kadar gittikçe artan baskıda hep olan oyuncu Necati'ydi. 63'teki kafası az farkla auta gittikten hemen sonra İliç- Ümit Karan değişikliği geldi. 74'te ise Heinz - Altan. Bunlarla tempoyu artıramadılarsa da pozisyonlar ilk yarıya oranla çoktu. 76'da Hakan'ın çok müsait pozisyonda topu auta atışı bu bölümün en net pozisyonu olarak kayıtlara geçti. Ve 78'de maçın o ana kadarki en iyisi Hayrettin'in kaçırdığı Ümit Karan, Hasan'ın ortasına muhteşem bir voleyle cevap verdi. Harika bir golle 1-0 Sivas'ın bundan sonraki açılması manasızdı. 84'te yaptıkları garip penaltı da bunun kanıtı. 
Sonuç olarak çok sıkışan Galatasaray'ı, Mustafa Çulcu ve Lorant'ın yaşattığı 6-0'lık k busun sıkıntısından çıkaran kurtarıcı Ümit Karan'dı. Gerets'in onu kesmesi artık çok zor olacak. 

Şaşkınlıktan Şaş kurtardı 

Yeni transfer Marek Heinz, dün ilk on birde sahaya çıktı. Teknik Direktör Gerets'in, Altan'ı yedeğe çekerek sahaya sürdüğü Çek yıldıza taraftarlar büyük ilgi gösterdi. Tribünlere çağrılan Heinz, ne olduğunu anlamadığı için kısa süreli bir şaşkınlık yaşadı. Bu sırada Hasan Şaş, tecrübeli yıldızın imdadına yetişerek, kendisini tribünlerin önüne kadar götürdü. Heinz, "Forma giymem benim için sürpriz oldu. Oynayacağımı tahmin etmiyordum. Gösterilen ilgiye çok teşekkür ediyorum. Galatasaray'ı kalitesi nedeniyle tercih ettim" dedi. 

MAÇIN HAKEMİ 
İdare etti 
Verdiği penaltıya söylenecek laf oyuncuların yardımcılara değil, hakeme bakması gerektiğidir. Başka bir şey değil. 58'de vermediği penaltı için ise bir şeyler söylenmeli. Yoruma laf edilmez. Ama Mustafa Çulcu, 58'de Heinz'in şutunda Murat Duman'ın açık olan koluna vuran topa yorum olarak "penaltı değil" demedi. Hareketlerinden anlaşılan, topun Murat Duman'ın karnına vurduğunu sanması. Yani yanlış gördü. 

MAÇIN YILDIZI 
Ümit "sonsuz hırs" Karan 
Nedeni anlaşılmaz şekilde yedeğe alınmasına rağmen maçı değiştiren adam oldu. Attığı ilk gol ligde atılmış en sıkı sayılardan. Harika bir zamanlama, teknik ve vuruş becerisi. Ayakta alkışlanacak cinsten. O bu takımın direkt oyuncusu aslında ama lobisi zayıf. Ümit'in yanı sıra alkışlanması gereken diğer bir oyuncu ise çok iyi bir performans gösteren Hayrettin Yerlikaya. Bülent Korkmaz ruhunu Sami Yen'e geri getirdi sanki. Ona da alkışlar. 


</TEXT>
</DOC>
