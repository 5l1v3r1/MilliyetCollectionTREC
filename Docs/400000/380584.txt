<DOC>
<DOCNO> 380584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko48.html </URL>
<DATE> 2005/09/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yeni Seat Leon Türkiye'de 
</HEADLINE>
<TEXT>

     Seat'ın yeni Leon modeli, Türkiye pazarına sunuldu. 
     Tüm Avrupa ülkeleri ile aynı zamanda Türk yollarına çıkan yeni Seat Leon, 3 benzinli ve 2 dizel olmak üzere 5 farklı motor seçeneği ile tüketicilerle buluşacak. 
     Türkiye'de ''Reference'', ''Stylance'' ve ''Sport Up'' donanım paketleriyle satışa sunulan Yeni Seat Leon'un 1.6 lt 102 hp Reference modeli, 29 bin 950 YTL tanıtım fiyatıyla satılacak. 
     Seat Katalonya Oto Servis ve Ticaret A.Ş. Genel Müdürü Bahadır Gören, yeni modelle ilgili düzenlediği basın toplantısında, iyi bir fiyat ve iyi bir ürünle ortaya çıktıklarını bildirdi. 
     Yeni ürünlerini yükselişlerinin bir başlangıcı olarak niteleyen Gören, Seat'ların daha fazla yollarda görüleceği inancını dile getirdi. 
     Bahadır Gören, tanıtım satış fiyatlarını ekonomide bir değişiklik olmadığı takdirde uzun süre bu düzeyde tutabileceklerini söyledi. 
     Seat Martorell fabrikasında 500 milyon avronun üzerinde bir yatırımla üretilen, ünlü tasarımcı Walter de'Silva ve ekibinin imzasını taşıyan yeni Seat Leon, ''gerçek sürüş tutkunlarına'' sloganı ile caddelere çıkacak. 
     Mayıs ayında Barcelona Motor Show'da uluslararası tanıtımı yapılan ikinci nesil Leon ile Seat'ın, genç ve dinamik bir kitleye hitap ettiği bildirildi. 
     
</TEXT>
</DOC>
