<DOC>
<DOCNO> 351852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy05.html </URL>
<DATE> 2005/06/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Memurların eğitim amacıyla yurt dışına çıkışlarına düzenleme 
</HEADLINE>
<TEXT>

     Bakanlar Kurulu’nun, memurların eğitim amacıyla yurt dışına çıkışlarına ilişkin yönetmelikte yaptığı değişiklikler Resmi Gazete’de yayımlandı. 
     "Yetiştirilmek Amacıyla Yurt Dışına Gönderilecek Devlet Memurları Hakkında Yönetmelikte Değişiklik Yapılmasına Dair Yönetmelik" Resmi Gazete’de yayımlanarak yürürlüğe girdi. Kamu kurumları, "Bütçe olanaklarıyla gelecek mali yıl içinde yurt dışına göndermek istedikleri Devlet memurlarının sayısını, sınıfını, yaptırılacak eğitim veya öğretimin konu ve süresini, gönderilecek ülkenin adını en geç Mart ayı sonuna kadar" Devlet Personel Başkanlığı’na bildirecekler. 
     Bakanlar Kurulu’nun onamasından sonra yurt dışı eğitim için Kurumlara kontenjan ayrılacağı ve dış bursların sektörel ve projelere dağılımı ile kurumlara tahsisinin Başbakanlık, Devlet Planlama Teşkilatı Müsteşarlığı ve Devlet Personel Başkanlığı’nın yetkili temsilcilerinden oluşan komisyonca belirleneceği, bir tutanakla Devlet Personel Başkanlığı tarafından ilgili kurumlara iletileceği de hükme bağlandı. Yabancı ülkelere gönderileceklerde aranan şartlar şöyle 
     "-Kontenjanlarda belirtilen konulara ilişkin meslek dallarında yüksek öğrenimi bitirmiş ve bu meslekte Dışişleri Bakanlığı’nın bildirdiği uluslararası kuruluşlara gidebilmek için adaylık dahil en az dört yıl, diğerleri için adaylık dahil en az üç yıl çalışmış olmak, -Son üç yıllık sicil döneminde olumlu sicil almış olmak, -Son üç yıl içinde kademe ilerlemesinin durdurulması cezasını almamış olmak, -Askerlikle ilgisi bulunmamak, -Dışişleri Bakanlığı’nın bildirimi üzerine uluslararası kurum ve kuruluşlara gönderilecekler ile öğrenim veya ihtisas yapacak Devlet memurları için 40, diğerleri için 50 yaşını tamamlamamış olmak, -Daha önce aynı düzeyde eğitim veya öğrenim görmemiş olmak, -Bu Yönetmelikle belirlenen yabancı dil bilgisi düzeyine sahip olmak, -Hastalık sebebiyle eğitim veya öğrenimini gerçekleştiremeyeceği genel hükümler çerçevesinde hastalık raporuyla tespit edilenler hariç, bu Yönetmelik hükümlerine göre geri çağrılmamış olmanın yanı sıra dış burslarla gönderilecekler için yukarıdaki şartlarla birlikte bursu veren ülke veya kuruluşun aradığı şartlara da sahip olmak gereklidir." Yurt dışına gönderileceklerin yabancı dil düzeyini gösteren başarı belgelerini, kurumlarınca kendilerine bildirilen son başvuru tarihinden önceki iki yıl içinde almış olması gerekiyor. 
     
     YURT DIŞINA GÖNDERİLENLERE ÖDENECEK ÜCRET 
     Bütçe olanaklarıyla gönderilenlere, gittikleri ülkede sürekli görevle bulunan ve dokuzuncu derecenin birinci kademesinden aylık alan meslek memurlarına ödenmekte olan yurtdışı aylığının 2 3’ü ile her türlü ödemeler dahil yurt içi aylığının kanuni kesintilerden sonra kalan net tutarının yüzde 60’ı ödencek. Şahsen özel burs sağlayanlara ise sadece aylıksız izin verilecek. Yükseköğretim Kurulunca yabancı memleketlerin uygun görülen üniversite, yüksekokul, enstitü, eğitim merkezleri ve diğer öğretim kuruluşlarından veya Başbakanlıkça uygun görülen yurt dışındaki dernek, vakıf veya meslek teşekkülü niteliğindeki kuruluşlardan, Uluslararası resmi kuruluşlardan burs alanlar aylıklız rejime tabi tutulacak. 
     Özel burs sağlayan memurlara iki yıla kadar aylıksız izin verilebilecek gereği halinde bu süre bir katına kadar artırılabilecek. 
     
</TEXT>
</DOC>
