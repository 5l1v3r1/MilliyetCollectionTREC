<DOC>
<DOCNO> 362767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy14.html </URL>
<DATE> 2005/07/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mahkeme, Alemdaroğlu için Cumhurbaşkanlığı'ndan görüş istedi 
</HEADLINE>
<TEXT>

     İstanbul 6’ncı İdare Mahkemesi, Danıştay’ın bozma kararına uyarak, Cumhurbaşkanı Ahmet Necdet Sezer’den, İstanbul Üniversitesi eski Rektörü Kemal Alemdaroğlu’nun görevden alınmasına ilişkin bilgi ve belgeleri istedi. 
     İstanbul 6’ncı İdare Mahkemesi, Alemdaroğlu’nun, rektörlükten alınmasına ilişkin YÖK ve Cumhurbaşkanlığı kararlarının iptali için açtığı davayı incelemeksizin reddetmişti. Ancak Alemdaroğlu’nun temyizi üzerine dosyayı görüşen Danıştay 8’nci Dairesi, idare mahkemesinin bu kararını nisan ayında bozdu. YÖK’ün karar düzeltme yoluna başvurmaması üzerine geri dönen dosyayı bu kez görüşen İstanbul 6’ncı İdare Mahkemesi, oybirliğiyle bozma kararına uydu. 
     Öncelikle Cumhurbaşkanlığı’nın 30 gün içerisinde "Dava konusu işlemin dayanağını oluşturan tüm belge ve bilgileri içeren işlem dosyasının aslının veya onaylı ve okunaklı bir örneğinin gönderilmesinin istenmesine" karar veren idare mahkemesi, "Cumhurbaşkanlığının birinci savunması alındıktan sonra" yürütmeyi durdurma kararı talebini incelemeyi benimsedi. 
     
     SÜREÇ NASIL İŞLEDİ 

     İstanbul 6’ncı İdare Mahkemesi ilk aldığı ret kararını, Cumhurbaşkanı’nın imzaladığı kararlar ve emirler aleyhine Anayasa Mahkemesi dahil yargı mercilerine başvurulmayacağı yönündeki Anayasa’nın 105’nci maddesine dayandırmıştı. 
     Danıştay 8’nci Dairesi ise, rektör atamasının üç aşamalı bir süreç olduğunu belirterek, Alemdaroğlu’nun görevden alınmasının "Cumhurbaşkanı’nın tek başına, kendiliğinden veya doğrudan doğruya yaptığı işlem olarak kabul edilemeyeceği" yönünde karar vermişti. 
     Alemdaroğlu’nun avukatı Erdoğan Tuncer, konuyla ilgili yaptığı açıklamada, alınan kararın gelecekte de Cumhurbaşkanlığı kararıyla rektörlerin görevinden alınmasının yargı denetimi dışında tutulmasının önünü keseceğini iddia etti. 
     
</TEXT>
</DOC>
