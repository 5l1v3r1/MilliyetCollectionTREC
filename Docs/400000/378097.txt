<DOC>
<DOCNO> 378097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy08.html </URL>
<DATE> 2005/09/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Org. Özkök Son olaylardan herkes ders almalı 
</HEADLINE>
<TEXT>

     Genelkurmay Başkanı Orgeneral Hilmi Özkök, "Bütün güç birlikten doğar. Bu topraklarda devamlı bu gücü birarada götürmek durumundayız" dedi. 
     Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri ile Van’a gelen Orgeneral Özkök, Van Valisi Niyazi Tanılır’ı makamında ziyaret etti. 
     Özkök, burada yaptığı konuşmada, yeni kuvvet komutanlığı görevi almış komutanların bölgedeki komutanlarla tanışmasını sağlamak ve halkla kucaklaşmak amacıyla bölgedeki ziyaretlerini sürdürdüklerini söyledi. 
     "Birlik beraberliği en fazla ihtiyaç duyduğumuz bir zamanda buraya geldik" diyen Orgeneral Özkök, son dönemlerde bazı üzücü olayların yaşandığını, ancak bu olaylardan herkesin ders alması gerektiğini kaydetti. 
     Herkesin birlik ve beraberlik içinde olması gerektiğine işaret eden Orgeneral Özkök, konuşmasını şöyle sürdürdü 
     "Bu konuda siz gazetecilere çok büyük görevler düşmektedir. Çünkü sizler halkla idare arasında bir köprü konumundasınız. Bu nedenle verdiğiniz haberler büyük önem taşımaktadır. Dolayısıyla büyük sorumluluklarınız var. Olayları çok objektif olarak gerçekçi bir şekilde vermeniz gerekmektedir. Emin olamadığınız ya da toplumun zarar göreceği haberleri vermemelisiniz. Bütün güç birlikten beraberlikte doğar. Bu topraklarda, devamlı bu gücü bir arada götürmek durumundayız. Şimdiye kadar geldik. Bundan sonrada böyle gidecektir. 
     Bunun aksini düşünmek mümkün değildir. Bazı provokasyonlar olur, yanlış yola düşenler olur, ancak Türkiye Cumhuriyeti’nin kanunları çerçevesinde bütün bunların üstesinden gelinecektir. Bütün tedbirler alınır ve alınmaktadır." Orgeneral Özkök ve beraberindeki kuvvet komutanlarının Jandarma Alay Komutanlığı ile Jandarma Asayiş Komutanlığı’nı denetledikten sonra Van’dan ayrılacağı bildirildi. 
     
</TEXT>
</DOC>
