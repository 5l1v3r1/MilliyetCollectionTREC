<DOC>
<DOCNO> 391987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy09.html </URL>
<DATE> 2005/11/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çelik'ten Rektör Aşkın yorumu Suç işlersem devlet yakama yapışır 
</HEADLINE>
<TEXT>

     Milli Eğitim Bakanı Hüseyin Çelik, Yüzüncü Yıl Üniversitesi YYÜ Rektörü Prof. Dr. Yücel Aşkın’ın tutuklanmasıyla ilgili, "Ülkenin kurumlarını karşı karşıya getirecek fevri davranışlardan hepimizin kaçınması gerekiyor" dedi. 
     Bakan Çelik, Ramazan Bayramı’nın ilk gününde Karayolları 11. Bölge Müdürlüğü’nde düzenlenen bayramlaşmaya katıldı. 
     Çelik, burada yaptığı açıklamada, resmi bayramlaşma adı altında yapılan bayramlaşmaların, Van’da uzun zamandır muhabbet ortamında gerçekleştiğini ve bir kaynaşma, kardeşlik ortamının hakim olduğunu belirterek, geçmiş dönemlerde böyle ortamın olmadığını ifade etti. 
     "Birileri ülkenin kalkınmasıyla huzuruyla ve güveniyle ilgili yapılan çalışmaları maalesef istemiyor" diyen Bakan Çelik, son günlerde bölgede yaşanan terör olaylarına ve bombalı saldırılara da değindi. 
     Çelik, terör endişesinin, bombalamanın olduğu bir yere kaliteli doktorun, iyi öğretmenin ve yatırımcının gelmeyeceğini belirterek, bu saldırıları gerçekleştirenlerin Van’a, çocukların istikbaline yazık ettiğini dile getirdi. 
     
     "HİÇ KİMSE LAYUS’EL DEĞİLDİR" 
     Herkesi bu konuda yekvücut olmaya çağıran Çelik, Yüzüncü Yıl Üniversitesi Rektörü Prof. Dr. Yücel Aşkın’ın tutuklanması konusuna da değinerek, şunları konuştu 
     "Üniversitede yaşanan olayla ilgili şunu ifade etmek isterim ki hiç kimse layus’el sorumsuzluk makamında değildir. Ben bir suç yaparsam devlet, adalet benim yakama yapışır. Adalete, yargıya güvenmek zorundayız. Ülkenin kurumlarını karşı karşıya getirecek fevri davranışlardan hepimizin kaçınması gerekiyor. Biz burada Van’ın hep güzelliklerle anılmasını istiyoruz. Birileri tarafından Van’ın başka türlü anılmasını istemiyoruz." 
     
     MEB’DEN PAKİSTAN’A 16.5 TRİLYON LİRA 
     Pakistan depreminden sonra bakanlığının başlattığı yardım kampanyasıyla 16.5 trilyon lira toplandığını kaydeden Çelik, konuşmasını şöyle sürdürdü 
     "Pakistanlılar için herkes üzerine düşeni yapmalı. Biz de Milli Eğitim Bakanlığı olarak yardım kampanyası başlattık. Bu kampanya çerçevesinde bütün personelimize cep mesajı göndererek, konunun önemini anlatmaya çalıştım. Ayrıca bütün çocuklarımıza verilmek üzere velilere yönelik mesaj hazırladık. Zarfların içerisine koyduğumuz mesajı çocuklarımıza dağıttık. Pakistan halkı, bizim milli istiklal mücadelemizde, Kurtuluş Savaşı’nda hanımlarının boynundaki altınları çıkarıp, bileziklerini sıyırarak bize göndermiş bir millettir. Ayrıca tüm uluslararası platformlarda bize kayıtsız, şartsız destek veren ve bizi karşılıksız seven en samimi insanların yaşadığı fakir bir ülkedir. Bizim bu mesajımız üzerine minik yavrularımızın, küçük çocuklarımızın harçlıkları ile ya da çocuklarımızın velilerine meseleyi iletmesiyle yapılan yardım sonucunda, sadece Milli Eğitim Bakanlığı’nın topladığı para 16.5 trilyon lirayı bulmuştur. 
     Türkiye’nin Pakistan’a yapacağı yardım da 150 milyon doları geçecektir. Bu, şimdiye kadar yapılmış en büyük yardımdır." Bayramlaşmaya Vali Niyazi Tanılır, Jandarma Asayiş Kolordu Komutanı Korgeneral Selahattin Uğurlu, Belediye Başkanı Burhan Yenigün, Ak Parti Van milletvekilleri, kamu kurum ve kuruluş müdürleri, siyasi parti ve sivil toplum örgütü temsilcileri ile askeri erkan katıldı. 
     Milli Eğitim Bakanı Hüseyin Çelik’in bayram nedeniyle Van’a geldiği ve herhangi bir programının olmadığı bildirildi. 
     
</TEXT>
</DOC>
