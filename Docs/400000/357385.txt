<DOC>
<DOCNO> 357385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy25.html </URL>
<DATE> 2005/07/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Üye olmayan çok sayıda CHP'li vekil Komisyon görüşmelerine katıldı 
</HEADLINE>
<TEXT>

     TBMM Plan ve Bütçe Komisyonuna üye olmayan 20’ye yakın CHP milletvekili, Sosyal Sigortalar ve Genel Sağlık Sigortası Kanun Tasarısının görüşmeleri sırasında komisyona gelerek, tasarı üzerinde konuşmak üzere söz talebinde bulundular. 
     Geneli üzerinde yapılan görüşmeler sürerken komisyona gelen CHP’li milletvekilleri, tasarı üzerinde görüşlerini açıklayacaklarını söylediler. 
     CHP İstanbul Milletvekili Birgen Keleş’in tasarı üzerindeki konuşması sırasında içeri giren CHP’lileri Başkan Sait Açba, Keleş’in sözlerinin duyulmadığını gerekçesiyle uyardı. 
     Bu sırada Çalışma ve Sosyal Güvenlik Bakanı Murat Başesgioğlu, ayakta kalan milletvekillerini bürokratların yerlerinde oturmaya davet etti. CHP Denizli Milletvekili Haşim Oral’ın, "Teşekkürler sayın bakan bizim bürokratlarla bir sorunumuz yok" sözleri üzerine AK Parti Muğla Milletvekili Seyfi Terzibaşıoğlu, "Ne demek istiyorsunuz, kiminle sorununuz var " diye bağırınca, CHP’li Ali Kemal Kumkumoğlu da "Sizinle var, bu iktidarla var. Tehdit mi ediyorsun Bu arkadaşlarımız buraya konuşmaya geldiler, kavgaya değil" karşılığını verdi. 
     CHP Kırşehir Milletvekili Hüseyin Bayındır’ın "Aşağıda faşizm, burada özgürlük var, konuşmaya geldik" sözlerine AK Parti’li üyelerin yanıt vermesi sonucu karşılıklı söz düellosu yaşanmaya başladı. Bunun üzerine AK Parti Samsun Milletvekili Musa Uzunkaya, Komisyon Başkanı Açba’ya, "başkan ara ver" diye seslendi. Başkan Açba da tartışmaların uzaması üzerine toplantıya 10 dakika ara verdi. 
     Verilen aranın ardından AK Parti’li Uzunkaya, CHP’lilerle birlikte komisyona gelen kameraların dışarıya çıkması istedi. Kameramanların, bunu komisyon başkanının söylemesi gerektiğini ifade etmesi üzerine Uzunkaya, "Ben söylüyorum, başkan adına söylüyorum, burada bulunamazsınız" dedi. 
     Bu arada CHP Balıkesir Milletvekili Ali Kemal Deveciler, komisyonda söz almak isteyen milletvekillerinin listesini yaptı. 
     Deveciler, yaklaşık 20 kişinin yer aldığı bu listeyi Başkan Açba’ya vereceğini söyledi.. 
     
</TEXT>
</DOC>
