<DOC>
<DOCNO> 382322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo25.html </URL>
<DATE> 2005/09/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Dünya Basketbol Şampiyonası'na katılacak 20 takım belli oldu... 
</HEADLINE>
<TEXT>

     Japonya'da, 19 Ağustos-3 Eylül 2006 tarihleri arasında yapılacak Dünya Basketbol Şampiyonası'na katılacak 24 takımın 20'si belli oldu. 
     Basketbol Federasyonu'ndan yapılan açıklamada, daha önceki yıllarda 16 takımla yapılan şampiyonanın, FIBA'nın aldığı karar ile 24 takıma çıkarıldığı belirtilerek, FIBA'nın almış olduğu bu karar ile basketbolun global anlamda seviyesini yükseltmeyi amaçladığını ve basketbolun en çok izleyici çeken kapalı alan da oynanan oyun olması da şampiyonaya katılacak takım sayısının yükseltilmesinde önemli rol oynadığı bildirildi. 
     2006 Dünya Şampiyonası'nda mücadele edecek olan 20 takım FIBA'nın 5 bölgesinde yapılan şampiyonalar sonunda belli oldu. Düzenlenen FIBA Afrika şampiyonası, FIBA Amerika Şampiyonası, FIBA Asya Şampiyonası, FIBA Avrupa Şampiyonası ve FIBA Okyanusya Şampiyonası'nın ardından Dünya Şampiyonası'na katılma hakkı elde eden 20 takım Japonya'da düzenlenecek turnuvada dünyanın en iyisi olmak için mücadele edecek. 
     Dünya Basketbol Şampiyonası'nda altın madalya için mücadele edecek son 4 takım ise FIBA tarafından davetle organizasyona katılacak. 
     Şampiyonaya katılacak takımlar şöyle 
     Almanya, ABD, Angola, Arjantin, Avustralya, Brezilya, Çin, Fransa, İspanya, Katar, Japonya, Lübnan, Litvanya, Nijerya, Panama, Senegal, Slovenya, Venezüella, Yeni Zelanda, Yunanistan. 
     
</TEXT>
</DOC>
