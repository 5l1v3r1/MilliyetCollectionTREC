<DOC>
<DOCNO> 371090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yasam/ayas.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Rus kadınlarının 'belalısı' 3 Türk genç 
</HEADLINE>
<TEXT>


'Komsomolskaya Pravda' gazetesi, Türkiye'de tatil yapan yüzlerce Rus kadını 'tuzağa düşürdüğü' gerekçesiyle 3 çapkın Türk'ü kara listeye aldı 

Cenk Başlamış 

Rusya'da 3 çapkın Türk haber oldu. 'Komsomolskaya Pravda' gazetesi, Türkiye'de birçok kez tatil yapan Rus kadınların ifadelerine dayanarak belirlediği, bu kadınları 'yalanlar söyleyerek tuzağa düşürdükleri' iddia edilen 3 Türk gencinin isim ve fotoğraflarını, 'Onları herkes tanıyor' başlığıyla yayımladı. 
Gazetenin kara listesine giren Bend Damar'ın Belek'te bir otelde animatör olduğu, kandırdığı her kızı annesiyle tanıştırıp, "Aile kuralım, çocuklarımız olsun" diyerek ikna ettiği öne sürüldü. 
Yine Antalya'daki bir otelde animatörlük yapan ve Tarkan'a benzerliği ile dikkat çeken Mehmet ise, Rus kadınların ifadesine göre 'tipik bir jigolo'. 

'Türkler baş döndürüyor' 
Bir kadının, para vermediği için dövüldüğünü de öne süren gazete, Manavgat yakınlarında rafting hocalığı yapan Yakup Kelce'nin ise, Rusya'da hiç görmediği bir oğlunun olduğunu savundu. Kendisini tanıyanlar, Kelce'nin maddi sıkıntı çektiğini söyleyerek birçok kadından para aldığını iddia etti. 
Ruslar'ın Türk erkeklerine yoğun ilgisine de yanıt arayan Komsomolskaya Pravda, bir okuyucunun, "Onlar çok başka. Duygusal ve romantikler. Güzel sözlerle genç kızlarımızın başını döndürüyorlar" dediğini aktardı. 


</TEXT>
</DOC>
