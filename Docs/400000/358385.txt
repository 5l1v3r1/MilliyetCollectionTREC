<DOC>
<DOCNO> 358385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy21.html </URL>
<DATE> 2005/07/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal Ek protokolün imzalanması Kıbrıs davasında kırılma noktasıdır 
</HEADLINE>
<TEXT>

     CHP Genel Başkanı Deniz Baykal, Ankara Antlaşması’nın ek protokolünün imzalanmasının, Kıbrıs davasında bir kırılma noktası olduğunu ifade ederek, "Bu imzayla, Türkiye ilk kez, Güney Kıbrıs Rum Yönetimi olarak, fiili bir oluşum olarak kabul ettiği siyasi yapıyı, Kıbrıs Cumhuriyeti olarak kabul edecektir" dedi. 
     KKTC Ulusal Birlik Partisi UBP Genel Başkanı Derviş Eroğlu, CHP Genel Başkanı Deniz Baykal’ı, parti genel merkezinde ziyaret etti. 
     Türkiye ve KKTC’nin anamuhalefet partileri liderlerinin buluştuğu ziyarette konuşan Baykal, Kıbrıs sorunu ile ilgili yaşanan gelişmelerden rahatsızlık duyduklarını dile getirdi. 
     Baykal, 3 Ekim öncesinde, "Türkiye’nin AB ile üyelik müzakerelerine başlamasının ön şartı olarak öngördüğü Ankara Protokolü’nün genişletilmesini sağlayan anlaşmanın imzalanması ve bu protokolle Türkiye tarafından Güney Kıbrıs Rum Yönetimi’nin Kıbrıs Cumhuriyeti olarak kabul edilecek olmasının" olumsuz etkiler doğuracağını belirtti. 
     "Bu protokolün imzalanmasıyla, Türkiye’nin Kıbrıs sorunuyla ilgili temel tezlerinin, hukuki temellerini zaafa uğratacağından kaygı duyuyoruz" diyen Baykal, Türkiye’nin Kıbrıs’taki temel hukuki dayanağının Londra ve Zürih anlaşmaları olduğunu anımsattı. 
     Baykal, Türkiye’nin bu anlaşmalara dayanarak, 1974’te Kıbrıs’taki fiili bir darbe sonucunda askeri müdahale yaptığını hatırlatarak, şöyle konuştu 
     "Bunu, uluslararası haklılık zemininde yaptık. Londra ve Zürih felsefesi Kıbrıs’ta iki toplumun yaşıyor olduğunu kabul eden bir felsefedir. Atılması söz konusu olan bu imzayla, Türkiye ilk kez Güney Kıbrıs Rum Yönetimi olarak, fiili bir oluşum olarak kabul ettiği siyasi yapıyı, Kıbrıs Cumhuriyeti olarak kabul edecektir. Bunu kabul ettiğimiz anda, o cumhuriyetin temelinde belirleyicilik hakkımız kalmayacaktır. Bunu kabul ettiğiniz anda, orada söz söyleme hakkınız ortadan kalkacaktır, Kıbrıs’taki Türk toplumunun siyasi şahsiyetini kimseye kabul ettiremezsiniz. 
     Türkiye, Güney Kıbrıs’ı bağımsız bir devlet olarak kabul ettiği bir noktaya, bizim imzamızla gelmiş olacaktır. Bundan sonra Londra, Zürih mantığıyla, Kıbrıs davasını devam ettirmenin etkisi çok ciddi şekilde ortadan kalkacaktır." 
     
     "KİMDEN GÜÇ ALINARAK İMZA ATILACAK " 
     "Biz bundan sonra Kıbrıs davamızı neye dayandıracağız" diye soran Baykal, bu tablonun, çok kritik olduğunu ifade etti. Baykal, bu imzanın, Kıbrıs davasında bir kırılma noktası olduğunu savundu. 
     Deniz Baykal, Türkiye’nin bugüne kadar, Kıbrıs konusunda, TBMM, hükümet, MGK gibi kurumlarıyla dayanışma içerisinde olduğuna işaret ederek, "Yarın atılacak bu imzanın arkasında, hangi devlet kurumu var, kim var Bunu merak ediyorum. Nereden, kimden güç alınarak bu imza atılacak. Meclis, bugüne kadar hep bunun tersini söylerdi, şu ana kadar da öyle söylemeye devam ediyor. Arkasında, Bakanlar Kurulu kararı var mı, MGK’da konuşuldu mu, Meclis’te ele alındı mı" sorularını yöneltti. Baykal, bunların hiçbirisinin olmadığını ifade etti. 
     CHP Genel Başkanı, bu anlaşmanın, Başbakan Recep Tayyip Erdoğan’ın talimatıyla Brüksel’deki büyükelçi tarafından atılacağını, ardından "Sen imzala, biz kılıfına uydururuz" denileceğini, TBMM’nin de bu emrivakiyi onaylamak zorunda bırakılacağını öne sürdü. 
     Türkiye’nin, anlaşma imzaladıktan sonra havaalanlarını ve limanlarını Güney Kıbrıs’a açmayacağını söylediğini belirten Baykal, ancak AB’nin, Türkiye’den, AB üyesi diğer ülkelere havalimanlarını ve limanlarını açtığı gibi, Güney Kıbrıs’a da açmasını isteyeceğini kaydetti. 
     "Türkiye, AB ile ilişkiler uğruna, bunun, nasıl ve ne zaman sonuç vereceği belli değilken, Kıbrıs davasında çok önemli bir ödünü verme durumundadır" diyen Baykal, burada herkesin sorumluluk üstlenmesi gerektiğini belirtti. 
     
     EROĞLU’NUN SÖZLERİ 
     Derviş Eroğlu da Kıbrıs konusundaki endişelerini paylaşmak için bu ziyaretleri gerçekleştirdiklerini söyledi. 
     Annan Planı tartışmalarının artık geride kaldığını ifade eden Eroğlu, Türkiye’nin bu plana "evet" dediği halde, kuru bir sempati aldığını, plana "hayır" diyen Rumlar’ın ise ödüllendirildiğini kaydetti. 
     Önceden, Rumlar’ın bu plana hayır diyeceklerini bildiklerini dile getiren Eroğlu, Annan Planı ile oluşan tablonun ortada olduğunu belirtti. 
     Eroğlu, bu aşamadan sonra Rumlar’ın masaya getireceği planlara evet diyemeyeceklerini, çünkü Rumlar’ın Türk askerlerinin Kıbrıs’tan çekilmesini, Kıbrıs’ta yaşayan Türkler’in Türkiye’ye geri gönderilmesini isteyeceklerini vurguladı. Eroğlu, bu nedenle kendilerinin, "uzlaşmayan taraf" olarak sunulacağını ifade etti. 
     Derviş Eroğlu, " Türkiye’nin, Kıbrıs Cumhuriyeti’ni tanıma mecburiyeti vardır sözü üzerine, bizim orada rahat oturmamız mümkün olmayacaktır" diye konuştu. 
     Türkiye’nin, ek protokolü imzalamasıyla, KKTC ekonomisinin de Rumlar’a emanet edileceğini, onların izni olmadan Türkiye’den bile mal alış ve satışı yapılamayacağını anlatan Eroğlu, ileride, Kıbrıs’ta Türk varlığının bile tartışılır hale gelebileceğini söyledi. 
     
     SORULAR 
     CHP Genel Başkanı Baykal, bir gazetecinin, "AB’nin Türkiye ile ilgili yayınladığı belgede Türkiye’nin uluslararası anlaşmaları yeniden gözden geçirmesi istenmektedir. TBMM Başkanı Arınç da bunların değişebileceğini söyledi. Bunların doğuracağı sakıncalar yok mu" sorusuna, "Var. Bu anlaşmaların gözden geçirilmesiyle Londra ve Zürih anlaşmaları ortadan kalkacaktır" karşılığını verdi. 
     "Bu ek protokolün, TBMM’de onaylanmasında, 1 Mart tezkeresinde olduğu gibi AK Parti’de bir sıkıntı olabileceği söyleniyor" diyen bir gazeteciye Baykal, sağduyu sahibi bir milletvekilinin bu gelişme karşısında tedirgin olmasının olağan olduğunu söyledi. 
     Bir parti dayatmasıyla, bunun Meclis’te kabul ettirilebileceğini savunan Baykal, "1 Mart tezkeresinin kabul edilmemesinin sonuçları daha sonradan anlaşılmıştır. Ek protokolün imzalanmasında da öyle anlaşılıyor ki iş olup bittikten sonra, sorunu çözmeye çalışacaklar. 
     Meclis’te gündeme geldiğinde milletvekillerinden, ’her şey olup bitti’ denilerek, bunu kabul etmeleri istenecek" diye konuştu. 
     Baykal, başka bir soru üzerine, yargıdaki siyasallaşmayla ilgili endişelerinde ne kadar haklı olduklarının görüldüğünü belirtti. Bu konuda sadece kendilerinin rahatsız olmadığını, Yargıtay Başkanlar Kurulu ve Barolar Birliği’nin de rahatsızlıklarını dile getirdiğini kaydeden Baykal, "Sizin amacınızın ne olduğu, niye öyle yapmaya çalıştığınız belli. Bundan vazgeçin diyoruz" dedi. 
     
     BEKİ’NİN AÇIKLAMASI 
     Deniz Baykal, Başbakanlık Sözcüsü Akif Beki’nin dün yaptığı açıklamada kendisiyle ilgili sözlerini de eleştirdi. Baykal, şunları söyledi 
     "Bu kamu görevlisi, siyasi polemik yapmaya başlarsa, Türkiye’de bir şeyler yanlış gidiyor demektir. Olayın bir defa bu boyutu var. 
     Beki benimle ilgili olarak, ’argo kullanıyor’ dedi. 
     Meclis’in hızla kanun çıkarışı karşısında, ’Hammurabi kanunları var, Şimdi bunlar bir de ham hum şaralop kanunları çıkardı’ demiştim. 
     Sayın sözcü, bunu argo olarak algılamış, karşılığını sözlüklerde arayıp bulamamış. Türk Dil Kurumu’nun yayınladığı, Türkçe Deyimler Sözlüğü’nde bu sözcüğün karşılığı ’dalavere ile el çabukluğu ile yapılan iş’ anlamındadır. Bu da argo değildir." 
     
</TEXT>
</DOC>
