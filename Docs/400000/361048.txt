<DOC>
<DOCNO> 361048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko57.html </URL>
<DATE> 2005/07/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Tüzmen Dış ticaret açığında yüzde 23 oranında artış var 
</HEADLINE>
<TEXT>

     Devlet Bakanı Kürşad Tüzmen, ''Dış ticaret açığında yüzde 23 oranında bir artış var, 16 milyar doları geçti. Ancak ben size söyleyeyim, bu sıkıntılı değil'' dedi. 
     İstanbul Ticaret Odası İTO Meclis Toplantısı'na konuk olan Tüzmen, burada yaptığı konuşmada, bugün enflasyonun artık birinci öncelikleri olmaktan çıktığını, onun yerini işsizliğin aldığını ifade etti. 
     Tüzmen, ihracatta Türkiye rekorları kırdıklarını, dünya rekorlarına yaklaştıklarını belirterek, ''İthalatta da rekorlar kırdık. Ancak göstergeler hep sağlıklı. Yani artık Türkiye ekonomisi kırılgan değil. Yabancı sermayenin girişi de bu yüzden'' diye konuştu. 
     Amaçlarının kalıcı bir istikrar ve başarı seviyesini yakalamak olduğunu ifade eden Tüzmen, başarının değil, ancak sağlıklı bir ekonominin kendilerinden sonraki kuşaklara miras olarak kalabileceğini söyledi. 
     Tüzmen, şu anda ihracatın ithalatı karşılama oranının yüzde 64.3 olduğuna işaret ederek, ''Dış ticaret açığında yüzde 23 oranında bir artış var. 16 milyar doları geçti. Ancak ben size söyleyeyim, bu sıkıntılı değil'' diye konuştu. 
     Türkiye'nin ekonomik göstergelerinin, ülkenin ekonomisinin kırılgan olmadığını gösterdiğini kaydeden Tüzmen, turizmin cari işlemler açığını artık yavaş yavaş kapatmaya başladığını bildirdi. 
     
     YABANCI SERMAYE TARTIŞMALARI 
     Kürşad Tüzmen, özelleştirme ve yabancı sermaye ile ilgili tartışmalara değinirken de şunları söyledi 
     ''Geçenlerde olmuştu, 2 ay evvel söylediler. Yabancı sermaye geliyor, bizim işimizi alıyor dediler. Ne kadar güzel. Bence bu çalışmaların içerisinde böylesine tartışmaların yapılması son derece sağlıklıdır. Çeşitli görüşler olabilir. Bu görüşler sağlıklıdır. Tartışılsın. Önemli olan nedir, biliyor musunuz Geçen yıl böyle bir tartışma var mıydı, son 10 yılda böyle bir tartışma var mıydı, yabancı sermayeyle ilgili bir tartışma var mıydı Yoktu. Türkiye'de yabancı sermaye tartışılmıyordu. Neden Yoktu ki ne tartışılsın. Demek ki artık ciddi bir giriş var ki tartışılıyor.'' Bu durumun, Türkiye ekonomisinin elde ettiği performansın yabancılar tarafından da takdir edildiğinin açık bir göstergesi olduğunu vurgulayan Tüzmen, yabancı sermayenin üretim ve ihracata yönlendirilmesinin çok daha iyi olduğunu söyledi. 
     Tüzmen, ''Ama o da hesabını, kitabını yapan bir sermayedir. O da karlılık oranına bakar. Sizler nasıl öyle düşünüyorsanız, çoğunuz kur yüzünden ihracatçılıktan ithalatçı oldunuz, onlar da öyle düşünecek tabi'' diye konuştu. 
     Tüzmen, Çin'in ülke dışına kaynak transferinin belli bir limiti olduğunu, bir süre sonra kendini dengeleyeceğini ifade ederek, ''Önemli olan o dengeye kadar biz ayakta kalabiliyor muyuz Buna bakmamız lazım'' dedi. 
     Gümrükleri siber kurumlar haline getirebileceklerini, gümrüklerde kağıt ve insan faktörünü kaldırmak gerektiğini belirten Tüzmen, ihracat ve ithalat işlemlerinin süresini indireceklerini bildirdi. 
     Tüzmen, AB konusunda da ''Biz zaten ürünlerimizle, mallarımızla AB'ye girmişiz'' dedi. 
     
</TEXT>
</DOC>
