<DOC>
<DOCNO> 366248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/gun04.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezun olmadan iş bulmak mümkün 
</HEADLINE>
<TEXT>


Okan Üniversitesi Rektörü Prof. Kırbaş, öğrencilerin İş Yaşamına Hazırlık Programı'na katılarak çalışma fırsatını elde ettiklerini söyledi 

İSTANBUL Milliyet 

Okan Üniversitesi 1. sınıftan itibaren 'İş Yaşamına Hazırlık Programı' uyguluyor. Öğrenciler, Okan Grubunun yurtiçi ve yurtdışı otel, fabrika ve diğer işletmeleri ile çeşitli holdinglerde çalışma imkanı buluyor. 

3 aylık staj 
Okan Üniversitesi'nde eğitim gören ve İş Yaşamına Hazırlık Programı'na katılan öğrenciler 1 ay süre ile belirlenen firmalarda çalışma fırsatını elde ediyor. 
Yaz dönemi boyunca sürecek çalışma sonunda öğrencilerin şirketlerde çalışmaya devam etme imkanları da bulunuyor. 
Okan Üniversitesi Rektörü Prof. Dr. Sadık Kırbaş, bu yıl başvuruda bulunan öğrencilerin hepsinin çeşitli kuruluşlara yerleştirildiğini belirterek, "Bu programda öğrencilerimiz işletmelerle tanışma olanağı bularak geleceğe dönük bağlantı yapabilme şansını elde edecekler" dedi. 
Kırbaş, "Üniversite sonrası iş arama, işe kabul edilme gibi oldukça zorlu bir dönemi, üniversite döneminde çalıştıkları firmalarda potansiyellerini ortaya koyarak ve iş hayatını daha yakından tanıyarak aşan öğrencilerimiz, iş hayatına bir adım önde başlıyor" diye konuştu. 
Dereceye giren öğrencilere, stajlarını tamamlamalarının ardından, 4 yıl süresince, staj yaptıkları şirketlerde, yarı zamanlı olarak çalışarak, gelir elde etme fırsatı sağlanıyor. 

Çin ile işbirliği 
Okan Üniversitesi, Çince Mütercim Tercümanlık Programı'nın açılması kapsamında, Çin Halk Cumhuriyeti Beijing Language and Culture Universitesi öğretim üyesi ve öğrenci değişimini de kapsayacak bir işbirliği yaptı. 


</TEXT>
</DOC>
