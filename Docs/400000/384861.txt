<DOC>
<DOCNO> 384861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo15.html </URL>
<DATE> 2005/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Japonya Grand Priş'inde Ferrari 5 sezondur birinciliği kaptırmadı 
</HEADLINE>
<TEXT>

     Otomobil sporlarında dünyanın en fazla seyirci toplayan yarışı Formula 1'de sezonun 18. ayağı Japonya'da yapılacak. 
     Japonya'da bulunan 5 bin 807 metre uzunluğundaki Suzuka Uluslararası Yarış Pisti'nde tur üzerinden düzenlenecek yarışta pilotlar toplam 307.573 kilometrelik yarışı ilk sırada tamamlamaya çalışacaklar. 
     Suzuka Pisti'nde tur rekorunu, Ferrari'nin Brezilyalı pilotu Rubens Barrichello, geçen yıl yaptığı 1.32.730'luk derecesiyle elinde bulunduruyor. 
     Brezilya Grand Prix'sinde aldığı 6 puanla bu sezon şampiyonluğunu ilan eden Fernando Alonso, aynı zamanda Formula 1 tarihinin de en genç şampiyon pilotu olmuştu. 
     
     FERRARİ, SUZUKA'DA SON 5 YILDIR GALİP 
     İtalyan Ferrari takımı, Japonya'da düzenlenen son 5 yarışı kazanmayı başarırken, bu sezon sevenlerini hayal kırıklığına uğratarak, 6 aracın yarıştığı ABD Grand Prix'si hariç hiç bir yarışta damalı bayrağı ilk gören olamadı. 
     Renault'un şampiyon pilotu Fernando Alonso 6 yarış kazanırken, onu geçen yarışa kadar zorlayan Kimi Raikkonen de aynı başarıya imza attı. Öte yandan markalar klasmanında ise McLaren Mercedes ile Renault'un mücadelesi nefesleri kesiyor. Son iki yarışa girilirken iki takım arasında sadece 2 puan var ve McLaren Mercedes Japonya'da şampiyonluğunu ilan edebilir. 
     
     TÜM ZAMANLARIN LİDERİ DE FERRARİ 
     56 yıldır düzenlenen Formula 1 yarışlarının içinde olan tek takım unvanının sahibi Ferrari, şimdiye dek 183 kez yarış kazanırken, McLaren 147, Williams 113, Renault ise 24 yarışta damalı bayrağı ilk gören takım oldu. 
     Formula 1'de 84 yarış kazanarak tüm rekorları altüst eden Schumacher, ''pole pozisyonu'' kazanmada da 64 kezle, 65 ''pole pozisyonu'' olan Brezilyalı Ayrton Senna'nın gerisinde bulunuyor. 
     Geçen yılın şampiyonu ve tüm zamanların rekortmen pilotu Alman Michael Schumacher, Suzuka Pisti'ndeki yarışlarda 6 kez ilk sırayı almayı başarırken, bunun 5'ini Ferrari takımı, 1'ini ise Benetton takımıyla 1995 yılında elde etti. 
     
     PİSTTEKİ TEK JAPON TAKUMA SATO 
     BAR Honda'nın pilotu Takuma Sato pistlerde mücadele eden tek Japon pilot unvanını korurken, Alman Schumacher ve takım arkadaşı Brezilyalı Barrichello bu pistte yarış kazanan iki pilot olarak dikkat çekiyorlar. 
     
</TEXT>
</DOC>
