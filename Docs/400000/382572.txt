<DOC>
<DOCNO> 382572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko36.html </URL>
<DATE> 2005/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Almanya'da işsiz sayısı 4.6 milyon oldu... 
</HEADLINE>
<TEXT>

     Almanya'da Eylül ayı rakamları itibariyle 4 milyon 650 bin 46 kişinin işsiz olduğu açıklandı. 
     Federal Çalışma Ajansı yaptığı açıklamada, Almanya'da Eylül ayındaki işsizlik oranının yüzde 11.2 olduğunu belirtti. 
     İşsizlik sayısının Eylül ayında bir önceki aya göre 79 bin kişilik bir azalma gösterdiği kaydedilirken, geçtiğimiz yılın aynı dönemine göre 393 bin kişilik bir artış olduğu bildirildi. 
     Almanya'da Eylül ayında işsiz sayısındaki azalmanın sezona bağlı iyileşme beklentilerinin üstünde olduğu kaydedildi. 
     İşsizlik oranlarının Eylül ayı itibarıyla Almanya'nın batı eyaletlerinde yüzde 9.5 ve Doğu eyaletlerinde ise yüzde 17.6 olduğu açıklandı. 
     Federal Ekonomi Bakanı Wofgang Clement, Eylül ayında işsizlerin sayısının azalmasını hükümetin başarısı olarak nitelendirdi. 
     Clement, Berlin'de yaptığı açıklamada, ''Almanya'da işsizlik oranları gerileme trendine girdi. Yeni iş sahalarının sayısı da artıyor'' dedi. 
     
     DAİMLER CHRYSLER İŞÇİ ÇIKARTACAK 
     Öte yandan otomobil üreticisi Daimler Chrysler'in Bremen'deki fabrikasından gelecek 12 ay içinde 2 bin ile 3 bin arasında işçi çıkartacağı açıklandı. 
     Daimler Chreysler sözcüsü, işten çıkarma planlarını bugün işçilere bildirdiklerini kaydetti. Sözcü, işçiler ile yapılan sözleşmelere göre, 2012 yılına kadar çıkış vermenin mümkün olmadığını belirterek, yaş haddi itibari ve tazminat vererek çıkışların gerçekleştireceklerini söyledi. 
     Daimler Chreysler'in Bremen tesislerinde toplam 13 bin 400 kişi çalışıyor. 
     Daimler Chrysler, önümüzdeki 12 ay içersinde Mercedes Car Group, Mecedes-Benz, Smart ve Maybach'ın üretim yerlerinde çalışan 8 bin 500 kişinin de işine son vermeyi planlıyor. 
     Gönüllü olarak işten çıkmanın sağlanmaya çalışıldığı belirtilerek, gerekli tazminat ödemeleri için 950 milyon avroluk bir bütçenin öngörüldüğü açıklandı. 
     
</TEXT>
</DOC>
