<DOC>
<DOCNO> 396583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/ekonomi/eko02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Likidite krizi Türkiye'yi etkilemez' 
</HEADLINE>
<TEXT>


Dünya Bankası Türkiye Direktörü Vorkink, Türkiye'nin faiz dışı fazla hedefine sadık kalması halinde küresel faizlerin yükselmesinden çok fazla etkilenmeyeceğini söyledi 


Dünya Bankası Türkiye Direktörü Andrew Vorkink, "Türkiye ekonomisinde kırılganlık azaldı. 2001'deki ekonomik yapı yerine daha esnek, daha sağlam bir yapı geldi" dedi. 
Vorkink, başta cari işlemler açığı olmak üzere, risk gibi algılanan bazı ekonomik gelişmelerin Türkiye ekonomisindeki yapısal dönüşüm nedeniyle ekonomiyi tehdit eden bir risk olamayacağını kaydederek, "Güçlü bütçe, yüksek faiz dışı fazla, artan yabancı sermaye, özelleştirme süreci, cari işlemler açığının en önemli sigortalarıdır" dedi. 

Finansman maliyeti artar 
2006'da Türkiye ekonomisini etkileyecek unsurların başında ABD'nin faiz artırımının geleceğini kaydeden Vorkink, "Sermayenin belli ölçüde ABD'ye gideceği ve likiditenin daha az olacağı bu durum Türkiye'nin dış finansman maliyetini arttırabilir, ancak Türkiye'nin yüksek faiz dışı fazla hedefine sadık kalması halinde, küresel faizlerin yükselmesinden çok fazla etkilenmez" dedi. 



</TEXT>
</DOC>
