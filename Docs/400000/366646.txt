<DOC>
<DOCNO> 366646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun17.html </URL>
<DATE> 2005/08/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kral Fahd'ın ölümüne en az Araplar kadar İspanyollar da üzüldü 
</HEADLINE>
<TEXT>

     Bir zamanlar Monte Carlo'daki kumar masalarında bir oyunda 9.5 trilyon bırakan, gittiği yere "bereket" götüren Kral Fahd, çok sade bir törenle çöldeki taşsız bir mezarlığa gömüldü. 
     32 milyar dolarlık servetiyle Forbes'in En Zengin Krallar listesinde bir numada olan Suudi 
     Arabistan Kralı Fahd'ın cenazesi, ihtişamlı yaşamına rağmen Vehhabi mezhebi geleneklerine göre sade bir toprağa verildi. Kral Fahd'ın ölümü en çok, 20 yıldır yaz tatili için tercih ettiği ve günde 3 milyon euro harcadığı İspanya'nın Marbella Kasabası'nı üzdü. Kasabada 3 günlük yas ilan edildi, bayraklar yarıya indirildi. 
     Kral Fahd, 20 yıldır tatilini Marbella'da 250 bin metrekare alan üzerine inşa ettirdiği Mar -Mar Sarayı'nda geçiriyordu. Beyaz Saray örnek alınarak yapılan 100 odalı sarayda, kralın ailesiyle birlikte geldiği ağustos ayında yaklaşık 800 kişi iş imkanı buluyordu. Fahd'ın sarayında çalışan şoförlere 5 bin dolar, temizlikçilere ise 3 bin dolar maaş veriliyordu. 
     İspanya'da kaldığı sürede günde 3 milyon euro harcayan Suudi Kralı, Marbella'ya 14 Ağustos 2002'deki son gelişinde 4 uçak, 600 Mercedes otomobil, 50 limuzin, lüks otellerde 300 süit oda ve aylığı 180 bin euroluk villalar kiralamıştı. Bu tatili süresince 90 milyon euro harcayan Fahd, saat ve mücevher başta olmak üzere yaptığı alışverişlerle kenti adeta ihya etmişti. Fahd'ın satın aldığı bu kadar saat ve kıymetli mücevheri yanında çalışanlara hediye etmesi de akıllara durgunluk veren bir başka ayrıntıydı. Marbella'nın Belediye Başkanı Marisol Yague, Kral'ın ardından, "Onu burada ağırlamak bizim için şanstı" derken, İspanyol basını Marbella halkı için Kral Fahd'ın ölümünü "kentin ekonomik oksijen tüpünün patlaması" anlamına geldiğini yazdı. 
     
</TEXT>
</DOC>
