<DOC>
<DOCNO> 387018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/agun.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e 46 bin imzayla geldi 
</HEADLINE>
<TEXT>


Çocuklara uyuşturucunun zararları konusunda eğitim verilmesi için yasa önerisi veren ancak bunu TBMM gündemine aldıramayan CHP'li Ahmet Ersin, topladığı destek imzalarını Meclis'e getirdi 

SALİHA ÇOLAK Ankara 

İlkokullarda ve liselerde çocuklara uyuşturucunun zararları konusunda eğitim verilmesi için yasa önerisi ve araştırma önergesi veren ancak bunları aylardır TBMM gündemine aldıramayan CHP İzmir Milletvekili Ahmet Ersin, eşi Sevilay, kızları Duygu ve Demet ile birlikte 3 günde topladığı 46 bin destek imzasını Meclis'e getirdi. 

Destek isteyecek 
Bu hafta TBMM Genel Kurulu'nda gündemdışı söz alarak Meclis'in dikkatini uyuşturucu tehlikesine çekmeye çalışan Ersin, topladıkları imzaları önümüzdeki hafta TBMM Başkanı Bülent Arınç'a vererek destek isteyeceğini söyledi. Uyuşturucunun alarm verdiğini söyleyen Ersin, tehlikenin boyutlarını şu sözlerle anlattı 

22.5 ton eroin 
"Birleşmiş Milletler'in 2004 Dünya Uyuşturucu Kaçakçılığı Raporu'na göre, dünyada uyuşturucu kullanan 200 milyon insan var. Bunların 162 milyonu esrar, 15 milyonu eroin, 13 milyonu kokain ve 8 milyonu da ecstacy türü sentetik uyuşturucu kullanıyor. Yine yapılan bir hesaplamaya göre, eroin kullanan bir kişinin günde 1.5 gram katkılandırılmış eroin kullandığı varsayılırsa, dünyada günde 22.5 ton eroin üretiliyor." 
Eroinin yüzde 76'sının Afganistan'da üretilip 3 rotadan Türkiye'yi de etkileyerek Avrupa ve diğer ülkelere gittiğini belirten Ersin, "Afganistan'dan İran'ın kuzeyi ve Türkiye'yi boydan boya dolaşarak Balkanlar'dan Avrupa'ya gidiyor. Sentetik uyuşturucuların, yani hapların rotası da yine Türkiye üzerinden Arap ülkelerine ve Güneydoğu Asya ülkelerine dağıtılıyor. Dolayısıyla Türkiye geçiş ülkesi olması nedeniyle bu uyuşturucu kaçakçılarının adeta taarruzu altında" diye konuştu. 
Ersin, uyuşturucu konusunda Türkiye'nin bir Kurtuluş Savaşı daha başlatması gerektiğini kaydetti. 




</TEXT>
</DOC>
