<DOC>
<DOCNO> 369295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo08.html </URL>
<DATE> 2005/08/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor, Konyaspor deplasmanında zorlanıyor... 
</HEADLINE>
<TEXT>

     Avrupa Şampiyonlar Ligi 2. ön eleme turunda Kıbrıs Rum Kesimi'nden Anorthosis Famagusta'ya elenen ve bunun moral bozukluğunu üzerinden atmaya çalışan Trabzonspor'u, hafta sonunda zorlu bir rakip bekliyor. 
     Ligin ilk haftasındaki Kayserispor maçının kazanılmasının ardından olağanüstü genel kurul söylentilerinin durulduğu Trabzonspor'da, tüm camia, merakla Konyaspor ile deplasmanda yapılacak karşılaşmayı bekliyor. 
     Bugüne dek Konyaspor ile deplasmanda 7 karşılaşma yapan bordo- mavili takım, bu karşılaşmalarda 4 beraberlik, 2 galibiyet ve 1 yenilgi aldı. 
     Konyaspor deplasmanında en son galibiyetini 1991-92 sezonunda 1-0'lık sonuçla elde eden Trabzonspor, söz konusu sezondan bu yana yaptığı 3 maçtan da galibiyetle ayrılmadı. 
     14 sezon önce Konya'da son galibiyetini alan bordo-mavililer, 1992-93 sezonunda 0-0, 2003-2004 sezonunda 3-3, geçen sezonda 1-1'lik beraberlikle sahadan ayrılmıştı. 
     Geçen sezon Konyaspor karşısında alınan beraberlik sonrası da bordo-mavili takımın teknik direktörü Ziya Doğan, görevinden istifa etmişti. 
     
</TEXT>
</DOC>
