<DOC>
<DOCNO> 390571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/dunya/axdun01.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı gerdi 
</HEADLINE>
<TEXT>


İslamcı rejimin düzenlediği İsrail ve ABD karşıtı gösteride konuşan Ahmedinecad, tüm İran halkının İsrail'in haritadan silinmesini istediğini söyledi 

DIŞ HABERLER SERVİSİ 


İran'da Ramazan ayının son cuma gününde "Filistin halkına destek için" düzenlendiği söylenen "Kudüs Günü", ülkenin çeşitli kentlerinde on binlerce kişinin katıldığı İsrail ve ABD karşıtı gösterilere sahne oldu. İslamcı rejim tarafından düzenlenen gösterilerde, "İsrail'e ölüm" ve "Amerika'ya ölüm" şeklinde sloganlar atıldı ve uluslararası camianın durdurulmasını istediği İran nükleer programına destek verildi. Tahran Üniversitesi'nin önünde düzenlenen gösteriye katılan İran Cumhurbaşkanı Mahmud Ahmedinecad, çarşamba günü "Siyonizmin Olmadığı Bir Dünya" başlıklı konferansta açıkladığı, "İsrail haritadan silinmeli" şeklindeki görüşünün "bütün İran milleti tarafından paylaşıldığını" söyledi. 
Tahran Üniversitesi'nin önünde toplanan binlerce kişi arasında Cumhurbaşkanı Mahmud Ahmedinecad'ın yanı sıra, Yargı Erki Başkanı Ayetullah Haşimi Şahrudi, Düzenin Yararını Teşhis Heyeti Başkanı Ali Ekber Haşimi Rafsancani ile Adalet Bakanı Cemal Kerimirad da bulunuyordu. 
Dünya liderlerinden Ahmedinecad'a tepki yağdığı bir sırada gerçekleşen gösteride, Ahmedinecad'ın Tahran'da göstericilerin arasında olması dikkat çekti. Tahran'daki gösteride, küçük çocuklar oyuncak tabancalarını İsrail ve ABD bayraklarına doğrultarak nişan aldı. 

Annan Dehşete düştüm 
Bu arada Ahmedinecad, "İsrail haritadan silinmeli" şeklindeki sözleriyle ilgili olarak, "Benim sözlerim bütün İran milletinin görüşüdür. Doğru ve dürüst bir sözün çok yankı bulması doğaldır" dedi. 
Öte yandan İsrail'in, Ahmedinecad'ın sözleri nedeniyle BM Güvenlik Konseyi'nin olağanüstü toplanmasını isteyeceği öğrenildi. İsrail Dışişleri Bakanı Silvan Şalom, "büyük bir diplomatik atak başlatacaklarını" açıkladı. 
BM Genel Sekreteri Kofi Annan ise, Ahmedinecad'ın sözleri karşısında "dehşete düştüğünü" belirtti. 


ABD karşıtı gösteriye kendisi de katıldı 


İran Cumhurbaşkanı Mahmud Ahmedinecad, Tahran'daki gösteride ön safta yürüyor. Aynı gösteride ilkokul çocukları ellerindeki oyuncak tabancaları yakılan bir İsrail bayrağına doğrulttu. 



</TEXT>
</DOC>
