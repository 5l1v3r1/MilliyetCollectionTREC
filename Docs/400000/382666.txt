<DOC>
<DOCNO> 382666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur26.html </URL>
<DATE> 2005/09/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbullulara "temiz su" müjdesi... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Ömerli Barajı Arıtma Tesisi’nde yapılan yenileme ve güçlendirme çalışmaları tamamlandığında İstanbulluların çok nitelikli içme suyuna kavuşacağını bildirdi. 
     Topbaş, İSKİ yetkilileriyle birlikte Ömerli Barajı Arıtma Tesisi’nde gerçekleştirilen yenileme ve güçlendirme çalışmalarını inceleyerek, basın mensuplarına tanıttı. 
     Kadir Topbaş, burada yaptığı açıklamada, İSKİ’nin yatırımlarını sadece bugünün ihtiyaçlarını değil, geleceğin ihtiyaçlarını da hesaplayarak projelendirdiğini anlatarak, en büyük su iletim sistemlerinden biri olan ve İstanbul’un yüzde 46’sına içme suyu sağlayan Ömerli İsale Hattı’nın depreme dayanıklı, çok uzun ömürlü olan 2200 mm çapında çelik borular ve 4500 mm çapında su alma tünelleriyle yenilendiğini söyledi. 
     Topbaş, şunları kaydetti 
     "70 milyon YTL’ye malolacak Ömerli İkinci Hamsu Terfi Merkezi, İsale Hattı ve ek üniteler inşası sayesinde, Anadolu Yakası’nın tamamı ile Avrupa Yakası’nda Sarayburnu-Bahçelievler Bölgeleri’ni besleyen ve alternatifi bulunmayan Ömerli su alma yapısı, su alma tüneli ve hamsu pompa istasyonu yedeklenmiş, ozon jeneratör ve ozon temas tankıyla suyun koku ve tat giderimi sağlanarak suyun kalitesi artırılmış, havalandırma ünitesiyle suya oksijen kazandırılarak kimyasal maddeler giderilmiş, çamur üniteleriyle de arıtma çamurlarının gölü kirletmesi engellenmiş olacaktır." Büyükşehir Belediye Başkanı Topbaş, Ömerli İkinci Hamsu Terfi Merkezi İsale Hattı ve ek üniteler inşaatı kapsamında, su alma yapısı, ikinci hamsu terfi merkezi su alma tüneli, 2200 mm çapında çelik boru terfi hattı, ara terfi merkezi, ara trafo merkezi, ozon temas tankı, ozon jeneratör binası, havalandırma ünitesi, çamur dengeleme ve iyileştirme havuzları, çamur yoğunlaştırma üniteleri inşaatlarının tamamlandığını bildirdi. 
     Su alma yapısı ile göl arasındaki bölgenin kazısıyla çamur durusu terfi merkezi ve çamur trafo merkezi inşaatlarının da bu yıl sonuna kadar tamamlanacağını, sistemin 3-5 ay sonra tamamen devreye gireceğini anlatan Topbaş, "İstanbullular çok nitelikli bir suya kavuşacak. İstanbullular rahat etsin. Deprem ve herhangi bir arıza maksadıyla İSKİ’nin yaptığı çalışmalarda yedek üniteler devreye girecek ve İstanbul’da su kesintisinin olmaması sağlanacak" dedi. 
     İSKİ Genel Müdür Yardımcısı Tevfik Göksu da, Ömerli Barajı Arıtma Tesisi’nde her şeyin alternafli hale geldiğini belirterek, "Burada her şey düşünülerek her arıtma biriminin yedeği oluşturuldu. 
     Dolayısıyla İstanbul’da bir deprem söz konusu olsa bile ve hangi gerekçeyle olursa olsun kesinlikle su kesilmeyecektir" diye konuştu. 
     1.5 yılı aşkın süredir çalıştıkları arıtma tesisleriyle nitelikli 
     su toplayacaklarını anlatan Göksu, "Tesislerde su kalitesi ozonlanarak artırıldı. İstanbullu bundan sonra hiç tereddütsüz bu suyu içsin. Bundan böyle yapılacak su tahlillerinde, İstanbul’da satılan pet şişelerden daha nitelikli su elde ettiğimiz ortaya çıkacaktır. Bu su, su kalitesi bakımından dünyada 3’ncü ve aynı zamanda New York’taki sudan daha kaliteli" dedi. 
     
</TEXT>
</DOC>
