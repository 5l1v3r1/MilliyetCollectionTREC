<DOC>
<DOCNO> 350545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/asiy.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'a sitem 
</HEADLINE>
<TEXT>


New York'ta BM Genel Sekreteri ile buluşan Başbakan Erdoğan, BM'nin güvenilirliğini kaybetmeye başladığını söyleyerek, "Artık KKTC'yi ödüllendirme zamanı gelmiştir" dedi 

ABDULLAH KARAKUŞ SEMA EMİROĞLU New York 


ABD'deki temaslarının ikinci durağı New York'ta Birleşmiş Milletler Genel Sekreteri Kofi Annan'la görüşen Başbakan Recep Tayyip Erdoğan, Kıbrıs siteminde bulundu. BM'nin güvenilirğini kaybetmeye başladığını söyleyen Erdoğan, "Bir yıldır sizin raporunuz neden onaylanmadı, anlamıyorum. Artık KKTC'yi ödüllendirme zamanı gelmiştir" dedi. Annan da, "Siz üzerinize düşeni yaptınız. Ben de artık inisiyatif kullanarak, süreci hızlandırmaya çalışacağım" diye konuştu. 

'Neden bekleniyor ' 
Erdoğan, dün Annan'la beraber BM binasında bir çalışma yemeği yedi. 1.5 saat olarak planlanan görüşme, Erdoğan'ın New York'a geç gelmesi nedeniyle kısa tutuldu. 
Adadaki referandumun ardından KKTC'ye yönelik verilen sözlerin yerine getirilmediğini ifade eden Erdoğan, "Neden h l bekleniyor. Cezalandırılması gerekilen ödüllendiriliyor. Ödüllendirilmesi gereken ise cezalandırılıyor. Sizin KKTC'yi takdir eden raporunuz Güvenlik Konseyi'nde onaylanmalıydı" dedi. Erdoğan ise, Kıbrıs çözüm çabalarında Türkiye ve Türk tarafının her zaman bir adım fazla atacağı sözünü yineledi. 
1 Mayıs'tan sonra Rumların AB'ye üye olmasıyla farklı bir süreç ortaya çıktığını da kaydeden Erdoğan, Avrupa Birliği'nin artık bazı şeyleri görmemezlikten gelmeyi bırakmasını istedi. 

'İnisiyatif kullanacağım' 
Erdoğan'ın uyarılarını dikkate alacağını belirten Annan da, "Raporum BM'den h l çıkmadı. İnisiyatif kullanıp, görüşmeler yapacağım. Kararın, Güvenlik Konseyi'nden çıkması sürecini hızlandırmaya çalışacağım. Benim yeniden katkım olabilmesi için her iki tarafa da büyük görevler düşüyor. Bunun da iyi görülmesi ve değerlendirilmesi gerekir. Tekrar adım atmam buna bağlı" dedi. 
Kofi Annan, Kıbrıs görüşmelerini yeniden başlatabilmek için bölgeye gönderdiği yardımcısı Kieran Prendergast'ın verdiği raporu da dikkatlice inceleyeceğini ve nasıl bir adım atacağına ondan sonra karar vereceğini söyledi. 
Erdoğan basın toplantısında ise, Türk askerinin adadan çekilmesi ve Rumlara toprak verilmesine yönelik Rum lider Tasos Papadopulos'un talebinin hatırlatılması üzerine, "Bize herhangi bir teklif yok. Dedikodudan ibaret" yanıtını verdi. 

Saddam örneği 
BM'nin Irak'la ilgili daha çok inisiyatif alması gerektiğini de belirten Erdoğan, "Kerkük ile ilgili bazı yaşananlar var. Saddam'ın düştüğü duruma yeni yönetim düşmemeli. Kerkük tüm Irak halkınındır" diye konuştu. 

'Merkel muhatabım değil' 
Erdoğan, Alman Hıristiyan Demokrat lider Merkel'in, "Türkiye 3 Ekim'e kadar Kıbrıs konusunda adım atmalı. Sorun çözülmezse üyelik süreci ertelenebilir" sözleri için de, "Bizim muhatabımız Merkel değil, AB'dir. Bayan Merkel düşüncelerini söyledi. Ona da saygı duyarız" dedi. 

Görüşme erteleniyordu 

Washington'dan New York'a uçakla geçmek isteyen Erdoğan, aynı saatlerde ABD Başkanı Bush'un da uçak seyahatinin bulunması nedeniyle bir saat geç hareket etti. New York'a geç gelen heyet yaklaşık 2 saate yakın da trafikte bekledi. Bu nedenle Erdoğan'ın görüşmeye bir saat geç gelmesi, küçük çaplı krize de neden oldu. Büyükelçilik yetkilileri görüşmenin tehir edilmesi talebinde bulunurken, BM'den buna yönelik yanıt gelmedi. 


</TEXT>
</DOC>
