<DOC>
<DOCNO> 357582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yasam/ayas.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelli kardeşlere 'Darwin' incelemesi 
</HEADLINE>
<TEXT>


Türk ve İngiliz bilim adamları, el ve ayakları üzerinde yürüyen Hataylı 6 kardeşi, Darwin'in Evrim Teorisi açısından incelemeye aldı 

UFUK AKTUĞ Hatay DHA 

Çukurova Üniversitesi Tıp Fakültesi'nden Prof. Dr. Üner Tan, Londra Üniversitesi'nden Prof. Dr. John Skoyles ve Cambridge Üniversitesi'nden Prof. Dr. Nickolas Humphrey'den oluşan bir ekip, Kırıkhan'da yaşayan Reşit 66 ve Hatice Ulaş 64 çiftinin 16 çocuğundan el ve ayakları üzerinde yürüyen 6'sını incelemeye aldı. 
4'ü kız, 5 çocuğun 'maymunlara benzer şekilde' yürüdüğünü, 1 erkek çocuğun da destekle ayakları üzerinde durabildiğini gözlemleyen bilim adamları, yaşları 25 ile 35 arasında değişen ve konuşamayan kardeşleri çeşitli testlerden geçirildi. 

'Tıp ve insanlık için önemli' 
Prof. Dr. Nickolas Humphrey, şöyle konuştu "Evrim, genetik mutasyon değişim halinde gelişiyor. Genetik mutasyon akraba evliliğinin araştırılmasında çok önemli. Anne ve baba tarafının da mutasyondan ne kadar etkilendiği araştırılarak, Evrim Teorisi'ne ışık tutacak bulgular elde etmeyi umuyoruz." 

'Akraba evliliği bir engel' 
Ulaş kardeşlerin Evrim Teorisi'ni doğrulayabileceğini belirten Prof. Dr. Üner Tan ise şöyle konuştu 
"Bebekler doğuyor, emekliyor, ayakları üzerine doğrulup ellerini kullanıyorlar. İnsanların evrimleşerek bugünkü hale gelmesi gibi. 6 kardeşte, akraba evliliğinden kaynaklanan genetik bozulma nedeniyle, gelişim ayakları üzerine kalkacakken durmuş." 
İngiliz meslektaşlarının çalışmalarını 6 ay içinde yayımlayacağını belirten Tan, "Genetik bozulma da 'Ünertan sendromu' adıyla literatüre geçebilir" dedi. 

Darwin'in teorisi 

İngiliz Charles Darwin'in çok tartışılan teorisi özetle şöyle 
1. Organizmalar zamanla değişir. Şu anda yaşayan bir canlı daha önceki zamanlarda yaşamış olan bir canlıdan farklıdır. 
2. Bütün canlılar, ortak atalardan zaman doğrultusunda farklı türlere ayrılmışlardır. Aynı atalardan gelenler benzerlik gösterirler. 
3. Değişimler yavaş ve devamlıdır. 


</TEXT>
</DOC>
