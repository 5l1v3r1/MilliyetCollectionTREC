<DOC>
<DOCNO> 356741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur12.html </URL>
<DATE> 2005/06/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
83 öğrencinin zehirlenmesinde sorumlu yokmuş 
</HEADLINE>
<TEXT>

     Geçen ay Sivas’ta kanalizasyon suyunun içme suyuna karışması sonucu 83 çocuk ambulansla hastaneye kaldırılırken Milli Eğitim Bakanı Hüseyin Çelik, öğrencilerin su şebekesine karışan kanalizasyon suları nedeniyle zehirlenmediğini ifade etti. 
     AKP Bursa Milletvekili Ertuğrul Yalçınbayır, Milli Eğitim Bakanı Hüseyin Çelik’ten bir soru önergesiyle, Sivas’a bağlı Yıldızeli’nin Yakacık Çavuşlu Köyü İlköğretim Okulu’nda zehirlenen öğrencilere ve sorumlulara ilişkin bilgi istedi. 
     Bakan Çelik, 5 Haziran’da öğrencilerin rahatsızlanması olayından 3 gün önce, köy okulu ve çevresindeki evlerde musluklardan bulanık su aktığının farkına varıldığını anlattı. 
     Bunun üzerine, su şebekesi ile kanalizasyon şebekesinin yol geçişindeki kesişme noktasında, ağır yüklü araç geçmesi nedeniyle çöküntü olduğu ve su şebekesinin hasara uğradığının saptandığını bildiren Çelik, kanalizasyon büzlerinden sızan lağımın, altından geçen su şebekesine karıştığının tespit edildiğini bildirdi. Çelik, Valiliğin verdiği bilgiye göre, şebekeye giden suyun muhtarlık tarafından depodan kesildiğini, köylüler ve öğrencilerin, anons ile musluklarda kalan suyu kullanmamaları için uyarıldığını, okuldaki öğrencilerin su ihtiyaçlarının okul müdürlüğü tarafından temiz su kaynaklarından getirilen su ile karşılandığını belirtti. 
     Çelik, öğrencilerin su şebekesine karışan kanalizasyon suları nedeniyle zehirlendiği bir olay olmadığını kaydetti. 
     Çelik, kanalizasyon suyunun içme suyu şebekesine karıştığının öğrenildiği 5 Haziran tarihinde okul öğrencilerinden 6’sının okulda rahatsız olduklarını söylemeleri üzerine okul müdürlüğü tarafından konunun İlçe Milli Eğitim Müdürlüğüne bildirildiğini ve Kaymakamlığın olaya anında müdahale ettiğini anlattı. 
     Bakan Çelik, sağlık ekibinin ilk müdahalesini okulda yaptıktan sonra en ufak bir şikayeti dahi olan öğrencilerden 83’ünün ambulanslarla hastanelere sevk edildiğini, aynı gün hastanelerde muayene, tahlil ve tedavisi yapılan öğrencilerin tamamının taburcu edildiğini bildirdi. Çelik, olayla ilgili olarak Yıldızeli Kaymakamlığınca İnceleme başlatıldığını, inceleme sonucunda öğrencilerin rahatsızlanması ile ilgili olarak bir ihmal ya da sorumlunun olmadığını, olayın başlangıcından itibaren bütün resmi kurum ve kuruluşların üzerine düşen görevleri yaptıklarını açıkladı. 
     
</TEXT>
</DOC>
