<DOC>
<DOCNO> 364870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/dunya/axdun01.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürdistan marşıyla karşılandı 
</HEADLINE>
<TEXT>


Irak'ta Kürt bölgesini ziyaret eden ilk Avrupalı lider olan Polonya Başbakanı Marek Belka için Erbil'de düzenlenen devlet töreninde Polonya ve Kürt marşı çalındı 

NAMIK DURUKAN Ankara 


Polonya Başbakanı Marek Belka, Kuzey Irak'ın Erbil kentine yaptığı ziyarette devlet töreniyle karşılandı. Törende Polonya'nın yanı sıra Kürdistan milli marşı da çalındı. Belka'nın Kürt bölgesine gelişi ile "Kürdistan Bölge Başkanlığı"na seçilen Mesud Barzani'yi ilk kez bir yabancı başbakan ziyaret etmiş oldu. 
Irak'a ani bir ziyaret yaparak Bağdat'ta üst düzey temaslarda bulunan Belka, dün askeri bir uçakla, geçen hafta açılan Uluslararası Erbil Havaalanı'na indi. Barzani'nin yeğeni yerel yönetimin başbakanı Neçirvan Barzani tarafından karşılanan Belka için devlet töreni yapılırken, Polanya marşı ile birlikte Kürdistan marşı çalındı ve Kürt bayrağı taşındı. Belka, geniş güvenlik önlemleri altında Barzani'nin özel kararg hına geçti. Baş başa yapılan görüşmenin ardından düzenlenen ortak basın toplantısında, Kürt yönetimiyle ekonomik ilişkileri geliştirmeyi amaçladıklarını söyleyen Belka, Polonyalı şirketlerin Kürt bölgesinde faaliyet gösterebilmeleri için bir takım kolaylıklar sağlanmasını istedi. 

Erbil'e konsolosluk 
Belka, Kuzey Irak'ın güvenli bir bölge olduğunu, bu nedenle Polonyalı yatırımcıları bölgeye çekmek için çağrı yapacağını ve Erbil'de bir konsolosluk açılması için girişim başlatacaklarını anlattı. 
Barzani de bölge başkanı olduktan sonra ilk kez bir yabancı ülke başbaşkanı tarafından ziyaret edildiğine dikkat çekerek, Belka'ya teşekkür etti. 
Bölgenin iktisadi yapısı, Kuzey Irak'ta faaliyet gösteren şirketlerin mali yapısı, güvenlik sorunları ve Irak'ta yazımı devam eden yeni anayasa çalışmaları ile Kürtlerin istekleri ele alınan görüşmelerde, Türkiye'nin PKK'ya yönelik Kuzey Irak'ta gerçekleştirmek istediği operasyon da konuşuldu. Belka'nın Barzani'ye, Kürtlere Avrupa'da gerekli desteği sunmaya hazır oldukları mesajını da verdiği öğrenildi. 
Barzani, El Arabiya TV'sine verdiği demeçte, federal devlet isteklerinden vazgeçmeyeceklerini ve peşmerge gücünün dağıtılmayacağını söyledi. Barzani, bu gücü ortadan kaldıracak bir kuvvet bulunmadığını da iddia etti. 




</TEXT>
</DOC>
