<DOC>
<DOCNO> 369702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun03.html </URL>
<DATE> 2005/08/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak'ta son iki günde 6 ABD askeri öldürüldü 
</HEADLINE>
<TEXT>

     Irak'ta son iki günde düzenlenen saldırılarda 6 Amerikan askeri öldürüldü. 
     Amerikan ordusundan yapılan açıklamada, askerlerden beşinin yol kenarına yerleştirilen bombaların patlaması, birinin açılan ateş sonucu öldüğü bildirildi. 
     Açıklamaya göre, Bağdat'ın 150 kilometre kuzeyindeki Tuz kenti yakınlarında yola yerleştirilen bombanın infilak etmesi sonucu 3 Amerikan askeri öldü. 
     Bağdat'ın batısında yine yol kenarına yerleştirilen bombanın patlaması sonucu bir asker öldü, biri yaralandı. Bağdat'ın 400 kilometre kadar batısındaki Rutbah'da bugün düzenlenen saldırıda da yine yol kenarına yerleştirilen patlayıcılar kullanıldı. Bu saldırıda da bir asker öldü, dördü yaralandı. 
     Ordunun açıklamasında, vurularak öldürülen bir askerin cesedinin bulunduğu kaydedildi, ancak olay yeri ve tarihi hakkında bilgi verilmedi. 
     Irak'ta 1 Ağustos'tan bu yana 44 Amerikan askeri öldürüldü. 
     
</TEXT>
</DOC>
