<DOC>
<DOCNO> 384878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo32.html </URL>
<DATE> 2005/10/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Rıza Çalımbay ve Sergen halı saha açılışında 
</HEADLINE>
<TEXT>

     Şişli Belediyesi tarafından yaptırılan halı saha, Beşiktaş Teknik Direktörü Rıza Çalımbay, futbolcu Sergen Yalçın ile Şişli Belediye Başkanı Mustafa Sarıgül tarafından açıldı. 
     Şişli Motor Meslek Lisesi'nde yapımı tamamlanan halı saha, Rıza Çalımbay, Sergen Yalçın ve Mustafa Sarıgül'ün açılış kurdelesini kesmesiyle hizmete girdi. 
     Törende öğrencilere konuşan Şişli Belediye Başkanı Mustafa Sarıgül, açtıkları spor tesislerinde daha çok milli sporcunun yetişmesini umduklarını söyledi. 
     Sarıgül, açılışa Beşiktaş Teknik Direktörü Çalımbay'ın da katıldığını kaydederek, ''Niye Rıza Çalımbay burada Türkiye'de birçok antrenör var. Ama benim geleneklerimi, bayrağımı temsil eden Rıza Çalımbay ile iftihar ediyorum'' dedi. 
     Çalımbay'a da seslenen başkan Sarıgül, ''Sakın, seni yok etmeye çalışan spor baronlarına karşı Şişli Meslek Motor Lisesi'nin arkanda olduğunu unutma'' diye konuştu. 
     Bu arada tören sırasında öğrenciler Rıza Çalımbay ve Sergen'e büyük ilgi gösterirken, özellikle Sergen ilgiden dolayı zor anlar yaşadı. Siyah-beyazlı oyuncu, kendisinden imza almak isteyen öğrencilerin arasından zorlukla arabaya binebildi. 
     
</TEXT>
</DOC>
