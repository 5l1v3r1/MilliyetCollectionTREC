<DOC>
<DOCNO> 386654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko28.html </URL>
<DATE> 2005/10/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Renault Mais Türkiye'de vergiler AB'den 4 kat yüksek 
</HEADLINE>
<TEXT>

     Renault Mais A.Ş. Genel Müdürü İbrahim Aybar, Türkiye'de otomobil üzerindeki vergilerin AB'dekinin 4 kat yüksek olduğunu belirterek, ''Ürettiğimiz bir aracı, Türkiye'de, Avrupa'dan daha pahalıya satmak gibi bir gerçekle karşı karşıya kalıyoruz'' dedi. 
     Bursa Organize Sanayi Bölgesi'nde OSB bulunan Renault Mais A.Ş. Bursa Şube Müdürlüğü bünyesinde ''Renault Profesyonel Ticari Araç Merkezi '', ''Renault Dakik Randevusuz Bakım '' ve ''Renault Estetik'' merkezlerini hizmete açan Aybar, gazetecilerin sorularını yanıtladı. 
     Türkiye'nin ekonomik anlamda ciddi krizler yaşadığını, 2003 yılından itibaren başlayan toparlanma ile istikrarın yakalandığını belirten Aybar, gelecek yıllarda da istikrarın korunacağına inandıklarını, piyasalara güven geldikçe küçük ve orta ölçekli esnaf, ticaret erbabı ve vatandaşların ekonomiye katkı yapmaya başladığını ifade etti. 
     Ekonomik büyümenin ulaşımla yakından ilgili olduğunu, ekonominin üçte birinin ulaşımla alakasının bulunduğunu anlatan Aybar, ticari araçların bu çerçevede öne çıktığını, piyasada da bunun etkilerinin görüldüğünü söyledi. 
     
     ''TÜRKİYE, TİCARİ ARAÇ AÇISINDAN ÖNEMLİ PAZAR'' 
     Aybar, Türkiye'nin ticari araç açısından önemli bir pazar durumuna geldiğine dikkati çekerek, 4-5 sene öncesinde toplam pazarın 5'te 1'i ticari araç iken, bugün toplam pazarın 2.5'te 1'ini ticari araçların oluşturduğunu kaydetti. 
     Türkiye'de eylül ayı sonu itibariyle 490 bin civarında otomobil ve hafif ticari araç satıldığını, bunun yaklaşık 200 bininin ticari araçlardan oluştuğunu dile getiren Aybar, bu tablonun artık küçük ve orta ölçekli esnafın ekonominin içinde olduğunu gösterdiğini vurguladı. 
     Aybar, sürecin gidişatını gözlemledikleri için ''Renault profesyonel çözümler''i Türkiye geneline yaygınlaştırmaya çalıştıklarını belirterek, şöyle konuştu 
     ''Megane, Türkiye'de en çok satan araç, ikinci sırada da Clio Symbol. Bu iki ürün Türkiye'de pazar lideri. Bir pastayı 3 dilime bölersek, birinci dilim bu, ikinci dilim ticari araçlarımız, üçüncü dilim de diğer ithal binek araçlarımız. Global pazarlarda artık ürettiğinizi de satarsınız, dışarıdan getirdiklerinizi de satarsınız, ürettiğinizi de ihraç edersiniz. Global pazarın gerekliliği bu ve biz de bunu yerine getiriyoruz.'' 
     
     PAZARDA YÜZDE 5'LİK DARALMA 
     2005 yılında iç pazar tahminlerinde yanılmadıklarını ve beklentilerinin gerçekleştiğini ifade eden Aybar, şöyle devam etti 
     ''Hurda İndirimi Teşvik Kanunu sayesinde 2004'ün ilk 6 ayında piyasada önemli bir ivme yakalanmıştı. Bu sene bu yoktu. Biz bunu öngördüğümüz için Bu yılı yüzde 15 civarında bir daralmayla geçirirsek, Türkiye'de ciddi bir istikrardan bahsederiz demiştik. Ama, şu anda geldiğimiz nokta geçen yıla göre toplam pazarda sadece yüzde 5'lik bir daralma var. Bu gösteriyor ki Türkiye'de bir istikrar var artık. Tabii, yıl sonuna kadar başka gelişmeler de olabilir, daha iyiye de gidebiliriz ki biz böyle bekliyoruz. Umarız ki pazara yanlış bir müdahale olmaz.'' 
     
     ''MEGANE'I AVRUPA'DAN DAHA PAHALI SATIYORUZ'' 
     Türkiye'nin AB'ye entegre olmak için önemli bir sürece başladığına da değinen Aybar, Türkiye'deki vergi yükünü hemen herkesin bildiğine dikkati çekti. 
     Aybar, AB ile Türkiye'deki vergi uygulamalarını karşılaştırırken, şu görüşlere yer verdi 
     ''AB'deki ülkelere baktığımızda, bizim vergilerimiz onlardan 4 kat yüksek. Otomobildeki kayıt ve tescil vergileri. İşte bir 1600 cc otomobil almaya kalktığınızda, vergi yükü yüzde 62. Aracın üzerine yüzde 62 yük geliyor. İki litrelik motorizasyona geçtiğiniz zaman vergi yükü yüzde 88. İki litreyi aştığınızda vergi yükü yüzde 117. Türkiye'deki durum bu. Tabii ki bunun belli bir makul süre içinde, AB standartları doğrultusunda indirilmesini biz doğal olarak bekliyoruz, umuyoruz. Bu, Türkiye'deki satışlarımız için önemli bir argüman, Türkiye'deki kişi başı milli gelire baktığınız zaman rakam 4 bin 500-4 bin 800 dolar aralığında. AB'deki kişi başına düşen gelir 20 bin dolarlara yakın. Bundan dolayı ülkemizde Avrupa'dan daha pahalıya otomobil satıyor olmak bizim bir handikapımız.'' Vergi oranlarının Almanya'da yüzde 16, Fransa'da yüzde 19, yüksek vergilendirmenin olduğu söylenen İsveç'te dahi yüzde 25 olduğunu kaydeden Aybar, ''Oranlar yüzde 18-20 ortalamasında oturur AB'de, şimdi böyle baktığımız zaman bizim ürettiğimiz bir aracı Türkiye'de daha pahalıya satmak gibi bir gerçekle karşı karşıya kalıyoruz. Örneğin 1.6 Megane Fransa'da yaklaşık 20 Bin YTL'ye, Türkiye'de 36 bin YTL'ye satılıyor. Bizim farkımız bu...'' diye konuştu. 
     
     YATIRIM AVANTAJLARI GETİRİLMELİ 
     ''Türkiye şu anda öyle bir konumdaki yaptığını daha çok ihraç ediyor, kullandığını ithal ediyor'' ifadesini kullanan Aybar, iç pazarın canlı olmasının, Türkiye'ye gelip ve yatırım yapacak otomotiv markaları için önemli bir faktör olduğuna dikkati çekti. 
     Aybar, iç pazarda ani değişikliklerin yaşanmaması, bir yıl iyi, bir yıl kötü durumlarının artık olmaması gerektiğini dile getirerek, bu kriterlere bakan ve önlerini görmek isteyen global markalara bir perspektif sunulması durumunda, tercihin Türkiye'den yana kullanılacağını vurguladı. 
     Bunun son 2 yıldır başarıldığını, iç pazarda artık bir dalgalanma beklemediklerini anlatan Aybar, şunları kaydetti 
     ''Global markaların belli yatırım avantajları bulabildikleri ülkelere gittiklerini unutmayalım. Şimdi biz bu fırsatları mutlaka kaçırmamak zorundayız. Türkiye'nin önemli avantajları var. Lojistik açısından önemli coğrafi avantajı var, işçilik avantajı var, çünkü insanlarımız çok kaliteli işler yapabiliyorlar, devamlılıklarımız yüksek. Bütün bunlar bizim avantajlarımız ama yetmiyor. Ayrıca yatırımda da bizim bu avantajlarım sunuyor olmamız gerekiyor ki global markalar Türkiye'de yatırım yapmayı sürdürebilsinler.'' Aybar, otomotiv sektörünün lokomotif sektör haline geldiğini, bu yıl 15 milyar dolar ihracat hedeflendiğini belirterek, şöyle konuştu 
     ''Yatırımların sürdürülebilir olması çok önemli, onun için Türkiye'deki yatırımların teşvik görmesi lazım. Bunun altını çiziyorum. En çarpıcı örneği de şöyle verelim Türkiye'de 10 çeşit otomobil kasası üretiyoruz. Türkiye'ye 300 çeşit otomobil kasası gelip satılıyor. Oran yüzde 3 civarında, ama bu yerli araçların pazardan aldığı pay, yüzde 30. Demek ki Türk insanı aslında eğer bulabiliyorsa çeşidini yerli tercih ediyor. Onun için biz daha çok çeşit yapmak zorundayız ki insanımızın isteklerini yanıt verebilelim. O zaman hem ihracat ithalat dengesini de çok daha sağlıklı yönetme imkanımız olur.'' 
     
     CLIO III 
     OYAK Renault'un Bursa'daki fabrikasında üretilecek ''Clio III''ün, Türkiye'nin yanı sıra bütün dünyaya ihraç edileceğini belirten Aybar, aracın pazarda önemli yer bulacağından emin olduklarını, bu segmentin Türkiye'de de büyük gelişme içinde olduğunu, şu anda toplam otomobil satışları içinde yüzde 28'lik bir paya sahip olduğunu kaydetti. 
     Aybar, otomobilin Mart 2006'dan itibaren piyasaya sürüleceğini sözlerine ekledi. 
     
</TEXT>
</DOC>
