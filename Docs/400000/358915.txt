<DOC>
<DOCNO> 358915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun31.html </URL>
<DATE> 2005/07/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Blair'den ilk açıklama geldi Terörist saldırı ancak yılmayacağız... 
</HEADLINE>
<TEXT>

     İngiltere Başbakanı Tony Blair, G-8 zirvesine ev sahipliği yaptığı Gleneagles'ta Londra'da yaşananları değerlendirirken, "Ciddi bir dizi terör saldırısıyla karşı karşıya olduğumuz açık" dedi. 
     Başbakan Blair, Gleneagles'ta yaptığı açıklamada, durumun halen bütünüyle açıklığa kavuşmadığını, ancak ortadaki görüntünün açıkça bir dizi terör saldırısına işaret ettiğini söyledi. 
     Saldırıyı düzenleyenlerin bunu G-8 zirvesiyle aynı döneme denk getirmek istediklerinin de ortada olduğunu belirten Blair, kendisinin birkaç saat içinde durumu yakından tespit etmek için Londra'ya döneceğini, ancak G-8 liderlerinin Gleneagles'taki çalışmalarını sürdüreceklerini bildirdi. 
     Blair, akşam saatlerinde yeniden İskoçya'ya dönerek çalışmalara katılacağını, üzerinde konuşulan konularda anlaşmaya varılması çabalarının süreceğini söyledi. 
     Terörizmin ve saldırıların barbarca olduğunu belirten İngiltere Başbakanı, terörizmle çıkış yolu arayanların medeni toplumların bütün değerlerine ve vatandaşlarının yaşamlarına kastettiğini vurguladı. Blair, bu şekilde hareket eden teröristlere karşı, İngiltere ve diğer bütün medeni ülkeler olarak, kendi değerlerini korumayı sürdüreceklerini ifade etti. 
     
     ANA MUHALEFET LİDERİNDEN BLAIR’E DESTEK 

     İngiltere’de ana muhalefet Muhafazakar Parti’nin lideri Michael Howard, ülkesinin bu sıkıntılı günlerinde Başbakan Tony Blair’in destekçisi olacaklarını açıkladı. 
     Londra’da bugün düzenlenen terör saldırılarını lanetleyen Howard, Başbakan Blair’in G-8 zirvesinde yaptığı "bütün açıklamalarının altına imza attığını" belirtti. 
     Önümüzdeki günlerde de ana muhalefet partisi olarak iktidar partisine ihtiyaç duyduğu her türlü desteği verecekleri taahhüdünde bulunan Howard, "bunun, önümüzdeki günlerde Blair’e hiçbir şekilde muhalefet etmeyecekleri anlamına gelip gelmediği" sorusu üzerine, "Tabii, ülkelerin böyle önemli olaylarla karşılaştığı dönemlerde parti politikası yapılmaz. Bu tür kaygılarla hareket edilmez. Biz her ne olursa olsun, iktidar partisinin yanında ve desteğinde olacağız" diye konuştu. 
     
</TEXT>
</DOC>
