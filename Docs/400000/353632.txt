<DOC>
<DOCNO> 353632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun36.html </URL>
<DATE> 2005/06/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Blair ve çevresi, Irak'ta savaş sonrası olacaklar konusunda kaygılı 
</HEADLINE>
<TEXT>

     İngiltere hükümetinin basına sızan özel yazışmaları, Başbakan Tony Blair ve çevresinin, ABD yönetiminin savaş sonrası Irak'ta yeniden yapılanma konusunda gerçek bir hazırlığı bulunmamasından kaygı duyduğunu ortaya koydu. 
     Irak savaşının başlamasından çok önceye dayanan söz konusu belgelerden 21 Temmuz 2002 tarihi taşıyan ilkinde, ABD'nin savaş hazırlıklarının sürdüğüne dikkat çekilirken, ''ancak sonrasındaki politik oluşum konusunda hiçbir öngörüleri bulunmuyor'' uyarısı yer aldı. 
     Savaşın haklı bir zemine oturtulması için herhangi bir hazırlık bulunmadığı gibi, savaş sonrasında oluşturulacak politik yapıyla ilgili bir hazırlık da bulunmadığına dikkat çekilen belgede, bu yönde taşınan kaygılar vurgulandı. 
     14 Mart 2002 tarihli bir diğer belgedeyse Blair'in baş dış politika danışmanı David Manning, Irak konusunda Başkan Bush'un yanıtlaması gereken çok soru bulunduğuna dikkati çekti ve bunların başında da ''savaşın ertesi sabahında neler olacağı'' sorusunun bulunduğunu hatırlattı. 
     25 Mart 2002 tarihli üçüncü iç yazışmadaysa ''bu savaşla ne yapılmaya çalışıldığı '' sorusuna yanıt arandı. 
     
</TEXT>
</DOC>
