<DOC>
<DOCNO> 366345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun22.html </URL>
<DATE> 2005/08/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kore nükleer görüşmelerinde ilerleme yok 
</HEADLINE>
<TEXT>

     Kore Yarımadası'ndaki nükleer krize çözüm bulmak amacıyla Çin'in başkenti Pekin'de düzenlenen altılı görüşmelerin 4. turu sekizinci gününü doldururken, görüşmelerde hala somut bir ilerleme kaydedilemedi. 
     Yeni Çin Haber Ajansı'nın Güney Koreli bir yetkiliye dayanarak bildirdiğine göre, görüşmelere yarın devam edilecek. 
     Çin heyetinin bu sabah ABD ve Kuzey Kore heyetleriyle ayrı ayrı yaptığı görüşmelerden sonra, Çin, ABD, Rusya, Kuzey Kore, Güney Kore ve Japonya olmak üzere altı ülkenin heyet başkanları bir araya geldi. Çinli yetkililer, üç buçuk saat süren bu görüşmeden somut bir sonuç alınamadığını belirttiler. 
     Amerikan heyeti başkanı Christopher Hill, ABD ile Kuzey Kore arasında karşılıklı anlayışın sağlanmasının hala çok zor olduğunu ifade ederek, iki taraf arasında birçok görüş ayrılığı bulunduğunu söyledi. 
     
</TEXT>
</DOC>
