<DOC>
<DOCNO> 358837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/aspo.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>


Fenerbahçe, Galatasaray, Beşiktaş ve Trabzonspor, Haziran ayındaki olağan mali genel kurulda Anadolu kulüplerinin havuz kriterlerinin değiştirilmesi yolundaki önergesinin iptali için Ankara 8. Asliye Hukuk Mahkemesi'ne dava açtı 

CEMAL ERSEN 


Havuz kriziyle bunalan Futbol Federasyonu'na bir darbe de dört büyük kulüpten geldi. Fenerbahçe, Galatasaray, Beşiktaş ve Trabzonspor, 1 Haziran 2005 tarihinde yapılan Olağan Mali Genel Kurul'da havuz kriterleri konusunda alınan kararın iptali için Ankara 8. Asliye Hukuk Mahkemesi'ne dava açtı. 
Dört büyük kulübün başkanları, delege sıfatıyla açtıkları davada genel kurulda 14 Anadolu kulübünün girişimi üzerine usülsüz olarak gündem dışı oylanan madde ile havuz kriterlerinin dağılımının değiştirilmek istediğini ileri sürdü. Dört büyük kulüp uğrayacakları önemli gelir kaybına da işaret ederek, önergenin geçersiz sayılmasını istedi. 
Türk futbol tarihinde bir ilke imza atan Aziz Yıldırım, Özhan Canaydın, Yıldırım Demirören ve Atay Aktuğ'un 3813 sayılı yasadan aldıkları hak çerçevesinde hareket ettikleri bildirildi. Futbol Federasyonu'nu şaşkına çeviren bu gelişme sonrası genel kurul kararının iptal edilmesi durumunda, sezonun başlamasına az bir süre kala futbolda yeni bir hukuki tartışma başlayacağı kaydedildi. 

Yargı yolu açık 
Kemal Ulusu'nun geçen yılki MHK seçimlerini iptal ettirmesinin ardından benzeri gelişmeleri önlemek için yasa değişikliği yapan Futbol Federasyonu bu kez kendi silahı ile vuruldu. Yapılan değişikliklerin ardından 5 Mayıs 2005 tarihinde yürürlüğe giren 3813 sayılının 6. maddesine göre dava açan dört büyük kulüp, itirazını öngörülen süre içinde yaptı. 
"Genel kurulun görevleri" başlıklı 6. maddenin son fıkrasında yer alan, "Genel Kurul delegeleri tarafından toplantıda alınan kararlara karşı genel kurul tarihinden itibaren otuz gün içinde Ankara Asliye Hukuk Mahkemeleri'ne iptal davası açabilir" hükmüne göre hareket eden Fenerbahçe, Galatasaray, Beşiktaş ve Trabzonspor kulüp başkanlarına karşı federasyon da mahkeme nezdinde gerekli savunmayı yapmak için harekete geçti. 

Son günü beklediler 
Dört büyük kulübün yayın gelirlerini düzenlenen önergenin iptali için açtıkları davada son derece kritik bir rota izledikleri ortaya çıktı. Yasanın verdiği 30 günlük sürenin son gününe kadar bekleyen ve 14 Anadolu kulübünün karşı itirazda bulunmasının önüne geçen Fenerbahçe, Galatasaray, Beşiktaş ve Trabzonspor'un bu girişiminin, bugün Futbol Federasyonu Başkanı Levent Bıçakcı'nın çağrısı ile yapılması planlanan yayın toplantısının tansiyonunu da yükselteceği kaydedildi. 
14 Anadolu kulübünün Bıçakcı tarafından önceki gün açıklanan yeni dağıtım kriterlerine sıcak bakmasına karşın, dört büyük kulübün sürpriz bir şekilde iptal davası açmasının yayın krizinin kaderini de olumsuz etkileyebileceği iddia edildi. 


</TEXT>
</DOC>
