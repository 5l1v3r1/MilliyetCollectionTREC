<DOC>
<DOCNO> 382377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur38.html </URL>
<DATE> 2005/09/28/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Tuvalette doğum yapan annenin ölümü... 
</HEADLINE>
<TEXT>

     Gaziantep 25 Aralık Devlet Hastanesi’nde tuvalette doğum yapan kadının bir süre sonra ölmesi üzerine haklarında dava açılan 3 doktorun yargılanmasına devam edildi. 
     Gaziantep 6. Asliye Ceza Mahkemesi’nde görülen davanın duruşmasına tutuksuz yargılanan sanık doktorlardan İbrahim Halil Büyükbeşe, Mustafa Örs ile ölen Simge Eneş’in eşi Mehmet Eneş ve avukatları katıldı. 
     Sanık İbrahim Halil Büyükbeşe, daha önce müfettişe verdiği ifadeleri tekrar ettiğini ve sorgulamayı yapan müfettişe bazı belgeler sunduğunu, bu belgelerin soruşturma evrakına eklendiğini, ancak dikkate alınmadığını öne sürerek, avukatı aracılığıyla savunmasını yapacağını söyledi. 
     Sanık Mustafa Örs ise suçlamaları kabul etmediğini belirterek, hastanın kendi isteği ile hastaneden çıktığını savundu. 
     Ölen Simge Eneş’in eşi Mehmet Eneş ise eşini rahatsızlandıktan sonra 25 Aralık Devlet Hastanesi’ne götürdüğünü, burada nöbetçi doktorun kendilerini Mustafa Örs’e yönlendirdiğini belirterek, şöyle konuştu 
     "Mustafa Örs eşimin tahliline ve filmlerine baktı. Daha sonra bir reçete yazarak bizi acil servise gönderdi. Eşimin kan değerlerinde mikrop varmış, bunu görmesine rağmen bize söylemedi. Eşimin serumunun bitmesine az bir zaman kala ben de bağırsak rahatsızlığı zannederek kendi isteğimle hastaneden çıkarttım. Sanıklardan şikayetçiyim" diye konuştu. 
     Mahkeme heyeti, duruşmalara katılmayan sanık doktor Seydi Avlanmaz’ın zorla getirilmesi, tanıkların dinlenmesi ve eksikliklerin giderilmesi için duruşmayı erteledi. 
     
     OLAY 

     Gaziantep’te Simge Eneş 20 , 15 Temmuz 2004 tarihinde Gaziantep 25 Aralık Devlet Hastanesi’ne Eski SSK Bölge Hastanesi gelmiş, doğum servisinin tuvaletinde doğum yaptıktan 2 saat sonra taburcu edilmişti. 
     21 Temmuz’da rahatsızlanan Eneş, yine Gaziantep 25 Aralık Devlet 
     Hastanesi’ne getirilmiş, buradan "karın iltihabı" teşhisiyle gönderildiği Özel Sani Konukoğlu Tıp Merkezi’nde 22 Temmuz’da hayatını kaybetmişti. Genç kadının eşi Mehmet Eneş, hastanede görevli doktorlar hakkında Cumhuriyet Savcılığı’na suç duyurusunda bulunmuştu. 
     
</TEXT>
</DOC>
