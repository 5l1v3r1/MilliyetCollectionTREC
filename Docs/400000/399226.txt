<DOC>
<DOCNO> 399226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun27.html </URL>
<DATE> 2005/11/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Berlusconi ismi, artık dünya haritalarında da yer alacak 
</HEADLINE>
<TEXT>

     Renkli kişiliğiliyle dikkatleri üzerine çeken İtalya Başbakanı Silvio Berlusconi, şimdi de Karayibler'deki bir adaya isim oldu. 
     İtalya'daki haftalık magazin dergilerinden Chi'nin haberine göre, Karayibler'deki Belize devletine bağlı, ''Black Birds'' olarak bilinen adanın ismi ''Silvio Bay'' olarak değiştirildi. ''Küçük bir cennet'' olarak tanınan adanın isim değişikliğinin, geçen hafta Roma'ya resmi ziyarette bulunan Belize Başbakanı Said Wilbert Musa tarafından Berlusconi'ye bizzat iletildiği bildirildi. 
     Meksika ile Guatemala arasında bulunan Belize, Berlusconi'nin artık dünya haritalarında kendi ismiyle anılacak bir adaya kavuşmasını sağladı. 
     Chi dergisinin yarın piyasaya sürülecek sayısında çıkan habere göre, Belize'nin yaptığı bu jest, geçen salı günü Başbakan Wilbert Musa'nın Büyükelçi Nunzio Alfredo D'Angeri ile birlikte Berlusconi'yi Roma'da ziyareti sırasında resmen açıklandı. 
     Belize ve Orta Amerika'ya ilişkin uluslararası sorunların da ele alındığı ikili görüşmeler sırasında, konuk Başbakan Wilbert Musa'nın ülkesine bağlı 300 kilometrelik kıyıya sahip bir minik adayı yapılan isim değişikliğiyle ev sahibi Berlusconi'ye ithaf ettiklerini de açıkladığı kaydedildi. 
     
</TEXT>
</DOC>
