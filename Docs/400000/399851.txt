<DOC>
<DOCNO> 399851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yasam/axyas01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada ceza devrimi 
</HEADLINE>
<TEXT>


TBMM Sağlık ve Aile Komisyonu Başkanı Cevdet Erdöl, "Mevcut yasada uçakta içilen sigaranın cezasını bile valinin kesmesi gerekiyordu. Ceza uygulanabilir olacak" dedi 

Bülent Sağıroğlu 

TBMM Sağlık ve Aile Komisyonu Başkanı Cevdet Erdöl, alt komisyonda görüşülen yasa önerileriyle sigara yasağına ilişkin cezaların artık uygulanır hale geleceğini söyledi. 
Mevcut yasaya göre, uçakta içilen sigaranın cezasını bile doğrudan valinin kesmesi gerektiğini vurgulayan Erdöl, "Her yere vali götürülemediği için pratikte uygulanamadı. Şimdi her alanla ilgili yetkili ve sorumlu belirleyeceğiz. Burada kesilen cezanın gelirini de kurumlara bırakacağız. Dolayısıyla ceza kesmekte daha istekli olacaklar" dedi. 
Vatandaşlardan gelen başvurularda komisyondaki önerilerden daha radikal önlemler istendiğini belirten Erdöl, Türkiye'nin sigaraya başlama oranında dünyada üçüncü sırada yer aldığını vurgulayarak, şunları söyledi 

Kötü örnek oluyor 
"Eski Türk filmlerinde üç şey dikkat çeker. Birincisi sigara kullanımı, ikincisi içki, üçüncüsü kadının tokat yemesi. Bir sanatçının, sporcunun sigara içmesi toplumu çok etkiliyor. İnanması zor ama 4 yaşında sigaraya başlayan çocuklar tespit ettik. 7 - 8 yaşında sigara alışkanlığı arttı. Çocuklar gördüklerini taklit ediyor. Yeni düzenlemeyle ilk kez sigara kullandırana da ceza getiriliyor. Tek sigara satışını yasaklıyoruz. Okullara 200 metre mesafede yapıldığında cezayı 2 katına çıkarıyoruz ve işyeri kapatmaya kadar gidiyor." 

Bir köy, toplu olarak bıraktı 

Elazığ'ın Karakoçan ilçesine bağlı Sarıbaşak köyünde, yaklaşık 7 ay önce başlayan sigara içme yasağı sayesinde, 20 kişi sigarayı bıraktı. Köydeki sigara yasağı, 7 ay önce Avrupa'da yaşayan gurbetçilerin, köyde kapalı alanlarda sigara içilmemesi yönündeki önerisinin, İhtiyar Heyeti'nde kabul görmesiyle başladı. Yasaktan önce köyde yüzde 80 olan sigara içme oranı yüzde 50'ye düştü, 20 kişi de sigarayı bıraktı. 



</TEXT>
</DOC>
