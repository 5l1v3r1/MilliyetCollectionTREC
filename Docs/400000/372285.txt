<DOC>
<DOCNO> 372285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur42.html </URL>
<DATE> 2005/08/23/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Keneden bir ölüm daha.. 
</HEADLINE>
<TEXT>

     Sivas'ta, Kırım-Kongo Kanamalı Ateşi Hastalığı ön teşhisiyle bir süredir tedavi gören 65 yaşındaki kadının hayatını kaybettiği bildirildi. 
     Koyulhisar İlçesi'ne bağlı Aydınlar Köyü'nde yaşayan 65 yaşındaki Hatun Koç, 4 gün önce kene ısırması şikayetiyle, yakınları tarafından Suşehri Devlet Hastanesi'ne kaldırıldı. 
     Burada Koç'un vücudunda bulunan kene, kontrollü bir şekilde çıkarıldıktan sonra, yaşlı kadının gerekli tetkikleri yapıldı. Kan değerleri yüksek bulunan Koç, sağlık durumu ciddiyetini koruduğu gerekçesiyle Cumhuriyet Üniversitesi CÜ Tıp Fakültesi Araştırma Hastanesi'ne sevk edildi. 
     Kırım-Kongo Kanamalı Ateşi Hastalığı ön tanısı konulan Koç, Enfeksiyon Hastalıkları Servisi yoğun bakım ünitesinde tedavi altına alındı. Burada 3 gündür tedavi gören Koç'un müdahaleye rağmen hayatını kaybettiği, yaşlı kadının kesin ölüm nedeninin Ankara Refik Saydam Hıfzıssıhha Merkezi'nde yapılacak incelemenin sonucunda netlik kazanacağı bildirildi. 
     
     CÜ'DE BU YIL 100 HASTA 
     Kırım-Kongo Kanamalı Ateşi Hastalığı ön teşhisiyle bu yıl CÜ Tıp Fakültesi Araştırma Hastanesi'nde 100 hastanın tedavi altına alındığını kaydeden hastane yetkilileri, bu hastalardan 92'sinin tedavilerinin ardından taburcu edildiğini, Hatun Koç ile birlikte 1'i çocuk 8 kişinin ise hayatını kaybettiğini bildirdiler. 
     Serviste bu hastalığın ön teşhisiyle şu anda tedavi gören hasta bulunmadığını belirten yetkililer, kenelerle temasta bulunan veya ani başlayan ateş, baş ağrısı, kas ağrısı, bulantı, kusma, karın ağrısı, halsizlik veya belirgin iştahsızlık gibi hastalığın belirtileri görülen vatandaşların zaman geçirmeden sağlık kuruluşlarına başvurmalarını istediler. 
     
</TEXT>
</DOC>
