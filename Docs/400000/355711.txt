<DOC>
<DOCNO> 355711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/dunya/dun01.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Ahmedinecad'a hazırlıksız yakalandı 
</HEADLINE>
<TEXT>


İran'da Rafsancani'nin kazanmasını uman Türkiye, Mahmud Ahmedinecad'ın zaferinden sonra, ne bir tepki verdi ne de kutlama mesajı gönderdi 

UTKU ÇAKIRÖZER Ankara 


İran'da aşırı muhafazakar Mahmud Ahmedinecad'ı cumhurbaşkanlığına taşıyan seçimlerin sonuçlarına ABD, AB, İslam ülkeleri, Rusya ve Japonya hemen tepki verirken, Ankara'dan Tahran'a 48 saat boyunca ne bir tepki ne de bir kutlama gitmesi, "Türkiye hazırlıksız yakalandı" yorumlarına neden oldu. Kulislerde, Türk Dışişleri Bakanlığı'nın seçimlerde ılımlı muhafazak r Haşimi Rafsancani ile şu andaki Cumhurbaşkanı Muhammed Hatemi'ye yakın reformcu kanadın temsilcileri arasında bir mücadele beklediği ve son turda da Rafsancani'yi şanslı gördüğü değerlendirmesi yer aldı. Bu değerlendirmelere göre, hazırlıklarını Rafsancani üzerine kuran Ankara, bunun tam tersi yönde çıkan sonucu değerlendirmek için zamana ihtiyaç duydu. 

Türkiye'ye etkileri 
Cumhurbaşkanlığına Ahmedinecad'ın seçilmesinin, İran'a yönelik politikalarına destek arayan ABD'nin Ankara üzerinde baskısını artırmasına yol açması bekleniyor. Dışişlerinde İran'ın yeni liderinin bölge dengeleri ile Türkiye'ye olumlu ve olumsuz etkileri şöyle değerlendiriliyor 
"Ahmedinecad'ın İran'ın nükleer programının durdurulması konusunda AB ile yürütülen işbirliğini kesmesi, terör örgütlerine finansal yardım yaparak Ortadoğu barış sürecini sekteye uğratması ve İran halkına yönelik baskıcı politikalar uygulaması başta ABD olmak üzere diğer uluslararası güçlerin Tahran'ı istikrarsızlaştırma girişimlerini beraberinde getirecek. ABD'nin İran'a baskı için birinci çalacağı kapı ise Ankara olacak. İran'ın rejim ihracı çalışmalarına geri dönmesi öncelikle Ankara'yı rahatsız edecek. 
İran'da Batı'yı kaygılandıran bir rejimin ortaya çıkması, laik - demokratik modeliyle Türkiye'nin ABD ve AB açısından önemini yeniden artırabilir. AB içinde İran'a karşı Türkiye'nin güçlendirilmesi tezi destek bulabilir." 

Avrupa Birliği kaygılı 
Öte yandan AB Komisyonu Başkan Yardımcısı Franco Frattini, Ahmedinecad'ın zaferini kaygıyla karşıladıklarını söyleyerek, Ahmedinecad'dan insan hakları ve nükleer silahlanma konusunda net sözler gelmemesi halinde AB'nin İran'la diyaloğu dondurabileceğini belirtti. 

'Aşırılığa karşıyım' 

Görevi Muhammed Hatemi'den 2 Ağustos'ta devralacak olan İran'ın yeni cumhurbaşkanı Mahmud Ahmedinecad, dün sabah saatlerinde 1979 İran İslam Devrimi'nin mimarı Ayetullah Humeyni'nin türbesini ziyaret etti. Ahmedinecad, ziyaret sonrası yaptığı açıklamada, kuracakları hükümette aşırılık ve radikalliğe yer olmayacağını söyledi. İran'ın nükleer enerji programını sürdüreceğini vurgulayan Ahmedinecad, yabancı ülkelerle ilişkileri yalnızca siyasi alanda değil, kültürel ve ekonomik alanlarda da geliştirmeyi düşündüklerini belirtti. 


</TEXT>
</DOC>
