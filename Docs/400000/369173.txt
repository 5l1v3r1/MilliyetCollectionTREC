<DOC>
<DOCNO> 369173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/ymese.html </URL>
<DATE> 2005/08/12/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
İyi ki varsın Cordoba 
</HEADLINE>
<TEXT>



Vaduz kendi çapında bir takım... Kantara koysanız Beşiktaş'ın yarısı kadar Ne var ki futbolun sürprizler oyunu olduğunu bir kez daha gözlemledik. İlk yarının analizini yapacak olursak Vaduz'un tam tamına dört net gol pozisyonu var. Bereket Kartal'ın kalesi sağlam... Cordoba, Antiç ve Zuniga'nın bazuka gibi şutlarında inanılmaz bir refleks ortaya koydu. İkisi de gol olsa vay Kartal'ın haline. 
Çalımbay'ın, Erciyesspor maçı sonrasında ilk on birde revizyona gitmesi teknik adam doğrusuydu. İlk yarıda Tandoğan - Hassan ikilisinin muhabettini anlayamadık, maçı bırakmışlar, çene yarıştırıyorlar Bu yarıda Ali Tandoğan sürekli sağ kulvarda boş kaldı, Allah'ın bir kulu doğru dürüst pas atmadı. Sanırsınız ki Ali Tandoğan'a küsler 
Doğrusu maçın ilk dakikalarında yüreğimiz ağzımıza geldi.Vaduz'un on yedi kişilik kadrosunda tam tamına on bir milli oyuncu var. Bu tür maçların vitrin olduğunun bilincindeler. Varlarını - yoklarını ortaya koydular, ama Cordoba'yı bir türlü geçemediler. Topu ayağa oynuyorlar, iyi pres yapıyorlar ve de oyun disiplininden uzaklaşmıyorlar. 
Vaduz'ın yoğun baskısı gol olabilir mi, soruları beynimizi kemirdi doğrusu. Ancak önce Youla'ın nefis şutu, ardından da Okan Buruk'un 12.dakikadaki golü Kartal'ın üzerindeki baskıyı da ortadan kaldırdı. 
Doğal olarak yeni transferlere gözümüz takılıyor. Koray Avcı yerlilerin içinde bir numaradır bizce. Adam her yerde, gedikleri kapatmakta adeta bir usta. Soğukkanlılığı, topla çıkışları mükemmel. İbrahim Toraman da savunmanın gediklisi. Gökhan Zan da giderek yerine ısınıyor, kalıcıların arasında. Okan Buruk'u da ayrı tutmakta yarar var. Sadece attığı golle değil, ortaya koyduğu mücadeleyle öne çıkan isimdi. Adem Dursun da ilk on biri zorlayacak bir başka isimdir bizce. Youla'yı anlatmaya gerek yok. Yeter ki orta alanda iyi servisler alsın. Ailton - Youla ikilisi Kartal'ın bence en büyük kozudur.Veysel de ofansta sırıtmadı, iyi mücadele etti. 
İkinci yarıda Kartal toparlanır gibi oldu. Farkı ikiye çıkarıp, turu garantiye almak isteyen Beşiktaş, çok adamla savunma yapan, sürpriz toplarla gol arayan Vaduz karşısında zorlandı. Zorlanmak ne kelime, serseri bir kurşun yemesi işten bile değildi. Hele hele son beş dakika var ki, geçmek bilmedi, tam bir ızdırap oldu. 
Tüm olumsuzluklara rağmen Beşiktaş, Vaduz'u eleyecek güçtedir. Tersini düşünmek bile istemiyoruz. Bu Vaduz'u eleyememek ayıpların en büyüğü olur. 


</TEXT>
</DOC>
