<DOC>
<DOCNO> 358439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur24.html </URL>
<DATE> 2005/07/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Öğrenciye ''herşey dahil'' 8 günlük tatil 70 YTL'ye 
</HEADLINE>
<TEXT>

     Mersin'in Silifke İlçesi'ne bağlı Atayurt Beldesi'ndeki Milli Eğitim Bakanlığı Kapızlı 23 Nisan Spor ve İzcilik Okulu, eğitim ve öğretim yılının tatile girmesiyle özellikle lise ve dengi okul öğrencilerinin akınına uğradı. 
     Kapızlı 23 Nisan Spor ve İzcilik Okulu Müdürü Celal Çırak, geçen yıl 13 bin 800 kişiye tatil hizmeti verdiklerini, bu yıl hedeflerinin 18 bin öğrenciye sembolik fiyatla tatil yaptırmak olduğunu bildirdi. 
     Kampların 1 Haziran'da başladığını, 8 günlük gruplar halinde bugüne kadar yurt genelinde 350'si kız olmak üzere toplam 600 öğrenciyi konuk ettiklerini belirten Çırak, şunları söyledi 
     ''Konuk öğrenci ve ailelerine verilen konaklama ve 3 öğün yemek hizmeti, AB normlarındadır. Gençlik kampında, biri eğitim şefi olmak üzere toplam 7 liderle hizmet veriliyor. Gençlerin gönüllerince tatil yapmaları için her türlü ortamı hazırlıyoruz. Kampa katılan gençlerin deniz ve sportif faaliyetlerin dışında sosyal gelişimlerini sağlayacak etkinlikler ve yabancı dil kursları da veriyoruz. Kampa en fazla talep, Çorum, İzmir, Van, Ankara, Hatay, Trabzon, Kastamonu, Karaman ve Adana'dan geliyor. Bazen yoğun ilgiden dolayı talebi karşılayamıyoruz''. 
     Her şey dahil 8 günlük tatil için öğrencilerden sadece 70 YTL ücret aldıklarını vurgulayan Çırak, ''Otellerin bir gecelik fiyatına 8 gün unutamayacakları, deniz, güneş, kum ve spor etkinlikleriyle tatil olanağı sunuyoruz'' diye konuştu. 
     Kampta, öğrencilere yönelik yüzme yarışmaları ve diğer etkinlikler de düzenleniyor. 
     
</TEXT>
</DOC>
