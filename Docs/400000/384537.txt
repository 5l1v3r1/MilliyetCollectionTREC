<DOC>
<DOCNO> 384537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy26.html </URL>
<DATE> 2005/10/06/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
AİHM, Türkiye'nin maddi tazminat ödemesini kararlaştırdı 
</HEADLINE>
<TEXT>

     Avrupa İnsan Hakları Mahkemesi AİHM , Türkiye'den yapılan bir başvuruda, Ankara'nın maddi tazminat ödemesini kararlaştırdı. 
     İsim ve soyadlarının ilk harfleri verilen H.Y. ile Hü.Y. isimli çiftin, hayatını kaybeden oğulları Mahmut için 1998 yılında yaptığı başvuruyu karara bağlayan AİHM, ''güvenlik güçlerinin kötü muamele ve yargısız infaz yaptıkları'' yolundaki suçlamaları reddetti. 
     Çiftin, ''Türkiye'de açtıkları davanın adil bir biçimde görülmediği'' ve ''ayırımcılığa maruz kaldıkları'' yolundaki suçlamalarını da kabul etmeyen AİHM, bununla birlikte yetkililerin suçlamalara ilişkin etkili bir soruşturma yapmadığına hükmetti. 
     Türkiye, karar gereği, başvuru yapan çifte mahkeme masrafları da içinde olmak üzere yaklaşık 23 bin Avro ödeyecek. 
     Davaya konu olayda, terör örgütüne üye olduğu gerekçesiyle Siirt'te gözaltına alınan Mahmut Y'nin, sorgulandığı jandarma karakolunda fenalaştığı ve daha sonra helikopterle götürüldüğü Diyarbakır Askeri Hastanesi'nde hayatını kaybettiği belirtildi. 
     
</TEXT>
</DOC>
