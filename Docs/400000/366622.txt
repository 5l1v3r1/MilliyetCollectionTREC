<DOC>
<DOCNO> 366622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yazar/gunes.html </URL>
<DATE> 2005/08/03/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Dış ticaret rakamları alarm veriyor 10 
</HEADLINE>
<TEXT>


Evet, belki de bu yıl başından bu yana tam on 10 kez dış ticaret verilerinde önemli gelişmeler gözlendiğini belirttik. Herkes cari açığın uçup gideceğini yazarken biz iki noktaya dikkat çekiyorduk. Birincisi, ihracattaki gevşeme eğilimi. İkincisi, ithalatın da iç talebe bağlı olarak daraldığı, yahut da en azından geçen yıla göre çok düşük düzeyde arttığını yazıyorduk. Petrol fiyatlarını dışarıda bırakırsak ithalat gerçekten ciddi bir fren yapmış görünüyor. 
Özetle, dış ticaret hacmi sanıldığının aksine bu yıl çok hızlı büyümüyor. Aşağıdaki grafikte de görüldüğü gibi, her iki dış ticaret kaleminde de artış oranı yüzde 21 civarında. İthalat daha büyük bir rakam olduğuna göre dış ticaret açığı da büyüyor. Ancak unutmayalım, ithalattaki artışın önemli bir kısmı petrol fiyatlarındaki artışa bağlı. Bunu çıkardığımız zaman ki altı ayda 3 milyar dolara yakın bir faturadır karşımıza 2005 yılında iç talebin ciddi biçimde durulduğu ve ekonomik yavaşlamanın gözlendiği bir yapı çıkıyor. 
Demir-çelik ve bağlı ürünlerdeki ithalat artışı 1.5 milyar doları buluyor. Organik kimyasallar da 500 milyon dolar kadar artmış. Yani şu üç kalemdeki artışı 5 milyar dolar bir tarafa bırakırsak, ithalattaki artış geçen yıla göre yüzde 11'de kalıyor. Bu da dış ticaret dengesinin olumluya gitmesini sağlayacak bir gelişme olarak gözüküyor. Ancak elbette bu gelişme iç tüketimde ciddi bir daralmanın sonucu. Yani büyüme geçen yıla göre oldukça düşük gerçekleşecek. 



İhracata gelince. Aşağıdaki tabloda bu yılın çeşitli aylarının bir önceki yılın aynı ayına göre ihracat artışı yer alıyor. 

İhracat Ocak-Şubat Mart Nisan Mayıs Haziran artış 31.2 26.3 20.7 12.6 9.7 

Dikkat edilirse, her ay düzenli biçimde ihracattaki artış yavaşlamakta. Ocak-şubat ayı ortalaması geçen yıla göre yüzde 31 artmışken, haziran ayında bu tek haneli bir artış olan yüzde 9.7'ye gerilemiş. Yani ihracat açıkça alarm veriyor. 
İhracattaki gevşeme üç nedene dayanıyor. Bunlardan ilki, dünyadaki durgunluk. Ne ABD doğru dürüst bir büyüme eğilimine girdi, ne de Avrupa. Varsa yoksa tek büyüyen Çin. O da bizim tekstil sektörümüze ciddi darbe vurmuş durumda. Özellikle ABD'ye olan konfeksiyon işlerine hasar verdi. Demek ki, ikinci olumsuz gelişme de Çin'in konumu. Üçüncü gelişme de, döviz kuru. Bir yandan euro değer yitirirken, diğer yandan TL değer kazanıyor. Bu durumda ihracatın artması bile mucize. 
Dünyadaki durgunluğu tersine çevirmemiz olanaksız. Çin'i de biz durduramayız. Ancak döviz kurunda yapabileceklerimiz var. Fakat bunu da yapabileceğimiz kadar yapıyoruz. Merkez Bankası'nın döviz alarak yaptığı müdahale sonucunda rezervler 40 milyar doları aştı. 



</TEXT>
</DOC>
