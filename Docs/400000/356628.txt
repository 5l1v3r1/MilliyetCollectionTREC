<DOC>
<DOCNO> 356628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko47.html </URL>
<DATE> 2005/06/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TPAO Karadeniz'de BP ile yürütelin çalışmada ortaklık yüzde 50 - 50 
</HEADLINE>
<TEXT>

     Irak Ulusal Meclis Üyesi ve eski Petrol Bakanı Thamir Abbas Ghadhban, önümüzdeki 5-6 yıl içinde Irak'a petrol ve doğalgaz alanında 25 milyar dolarlık yatırım gerektiğini, bunun da ancak yabancı yatırımcıların gelmesiyle mümkün olduğunu kaydetti. 
     Ghadhban, ''Üç Denizin Hikayesi'' konulu Enerji Konferansı'nda yaptığı konuşmada, Irak'ta petrol sektörünün yeniden yapılandırılması için, uluslararası petrol şirketlerinin sürece dahil olması ve aktif rol alması gerektiğini söyledi. 
     Irak'ta petrol sektörünün daha fazla piyasa ekonomisine dönüşmesine yönelik adımlar atıldığını ve hükümetin liberalleşme yönünde ilerleme kaydettiğini belirten Ghadhban, ülkede birçok alanda geniş kapsamlı özelleştirme çalışmaları yapıldığını ve yapılmaya devam edeceğini ifade etti. 
     Thamir Abbas Ghadhban, ülkede petrol üretim alanlarında bu yıl sonuna kadar günde 2.5 milyon varil petrol çıkarılacağını, rakamın 2006 sonunda 3 milyon varile kadar yükselmesini öngördüklerini bildirdi. 
     Irak'ta üretim kapasitesini artırmak için 25 yıldan bu yana ilk defa 3 milyar dolarlık petrol yatırım bütçesi onaylandığına dikkati çeken Ghadhban, bu doğrultuda artan talebi karşılamaya yönelik günlük 500 bin varil petrol artırma planları bulunduğunu kaydetti. 
     Önümüzdeki 5-6 yıl içinde Irak'a 20 milyar dolarlık kısmı petrol, 5 milyar dolarlık kısmı doğalgaz olmak üzere toplam 25 milyar dolarlık yatırım gerektiğini tahmin ettiklerini belirten Ghadhban, ''bu kadarlık yatırım, ancak yabancı yatırımcıların gelmesiyle mümkündür'' dedi. 
     Ghadhban, dünyada artan talep, ekonomilerin büyümesi ve yetersiz kapasite nedeniyle petrol fiyatlarının yükseldiğini söyledi. 
     
     ''BP İLE YIL SONUNDA SONDAJ ÇALIŞMASININ SONUCUNU ALIRIZ'' 
     Türkiye Petrolleri Anonim Ortaklığı TPAO Genel Müdürü Osman Saim Dinç de, bölgedeki birçok enerji projesinde yer alan Türkiye'nin, serbest pazar trendini artırarak köprü görevini iyi göreceğini ispat ettiğini vurguladı. 
     Dinç, TPAO'nun arama çalışmalarına değinerek, 2001'de 101 milyon dolar, 2002'de 228, 2003'te 447, geçen yıl 671 milyon dolar harcadıkları bu çalışmalar için 2005'te 805 milyon dolar harcama yapmayı planladıklarını kaydetti. 
     TPAO'nun yurt dışı faaliyetleri hakkında da bilgi veren Dinç, Gürcistan'da BP ile ortaklıkları bulunduğunu, Azerbaycan'da bugüne kadar 1.7 milyar dolarlık, Kazakistan'da 300 milyon dolarlık yatırım yaptıklarını, Kafkasya bölgesinde çıkardıkları günlük 20 bin varil petrol miktarını 2009 yılında 110 bin varile yükseltmeyi hedeflediklerini söyledi. 
     Osman Saim Dinç, gelecek dönemde Karadeniz'de 4 ayrı bölgede 15 blokta sondaj çalışması yapacaklarını, yurt dışında ise özellikle Ruska, Kazakistan, Mısır, Libya ve Fas'a odaklanacaklarını belirtti. 
     TPAO olarak günde 30 bin varili yurt içi, 40 bin varili yurt dışından olmak üzere 70 bin varil petrol üretimi gerçekleştirdiklerine işaret eden Dinç, bu rakamı 2009'da kesin olan ve keşfedilmiş sondaj çalışmalarıyla 150 bin varile çıkaracaklarını ifade etti. 
     Dinç, BP ile Doğu Karadeniz'de yürüttükleri sondaj çalışmalarına ilişkin gazetecilerin soruları üzerine, bu çalışmaların hala sürdüğünü ve yıl sonunda sonucunu almayı öngördüklerini söyledi. 
     BP'nin sondaj çalışmasından sonra bulunacak petrol ya da doğalgaz üretiminden sonra harcadığı parayı yavaş yavaş geri alacağını belirten Dinç, ''kontratta geçerli olan şartlar belli. Doğu Karadeniz'de BP ile yürüttüğümüz çalışmada, paylaşım yüzde 50-50 olacak. Bu konuda hiçbir sorun yok'' diye konuştu. 
     
</TEXT>
</DOC>
