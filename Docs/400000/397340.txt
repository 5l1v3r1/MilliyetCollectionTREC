<DOC>
<DOCNO> 397340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko48.html </URL>
<DATE> 2005/11/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Uluslararası Perakende Konferansı'ndan notlar... 
</HEADLINE>
<TEXT>

     Denetim, vergi danışmanlığı, yönetim danışmanlığı, kurumsal finansman ve risk hizmetleri veren İsviçre merkezli Deloitte şirketinin Türkiye Sorumlu Ortağı Anthony Wilson, artık istikrarın Türkiye'ye geldiğini belirterek, krizlerin izlerinin giderek azaldığını söyledi. 
     5. Uluslararası İstanbul Perakende Konferansı kapsamında düzenlenen ''Sıcak Gündem Şirket Satın Almaları'' başlıklı oturumda konuşan Wilson, globalleşen dünyada perakendenin sınır ötesi faaliyetlerde bulunduğunu bildirdi. 
     Wilson, perakendenin, en global sektörlerden biri olduğunu belirterek, Avrupa'nın en büyük perakende şirketlerinin dünyanın dört bir yanına yayıldığını söyledi. 
     Yurt içinde zorluk yaşayan bazı perakendecilerin, bu kötü gidişi farklı pazarlarda değiştirmeye çalıştığını anlatan Wilson, kendi ülkelerinde büyüyemeyen bu şirketlerin, şanslarını başka ülkelerde denediklerini kaydetti. 
     Wilson, finans piyasalarının henüz aynı stratejide olmadığını, yurt içinde başarısız olan şirketlerin başka pazarlarda başarılı olabileceğine inanmadığını kaydetti. 
     Perakendecilerin yeni hedef pazarının Çin olduğunu belirten Wilson, ancak Çin'in hiç kolay bir pazar olmadığını, uzun dönemli bir mücadele gerektirdiğini söyledi. 
     Türkiye'ye bakıldığında ise sıradışı şeylerin yaşandığını dile getiren Wilson, yabancı yatırımların arttığını, 25 yıllık yüksek enflasyon sorununun çözüldüğünü söyledi 
     Anthony Wilson, ''Artık istikrar Türkiye'ye geri dönmüş durumda. Krizlerin izleri giderek azaldı'' dedi. 
     AK Parti hükümetinin göreve gelmesiyle birlikte riskin azaldığını ifade eden Wilson, bunun da Türkiye'yi çok çekici bir duruma getirdiğini dile getirdi. 
     Türkiye'deki şirket satın almalarına da değinen Wilson, kendilerine bazen ''Şirket satanlar neden satma yoluna gidiyor '' veya ''Sattıktan sonra paraları ne yapıyorlar '' gibi sorular geldiğini belirterek, şunları kaydetti 
     ''Perakende sektöründe kriz yıllarını yaşayanlar şimdi tam vakti diye düşünüyorlar. Tekrar bir kriz olması halinde sektörde kalacaklarını garanti edemiyorlar. Bu nedenle satıyorlar. Nereye yatırıyorlar diye bakarsak, örneğin Fiba Holding Gima'yı sattı, Swissotel'i satın aldı. Yani farklı sektörlerde yatırıma devam ediyorlar. Bu insanlar bizden farklı düşünüyorlar.'' 
     
</TEXT>
</DOC>
