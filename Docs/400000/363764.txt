<DOC>
<DOCNO> 363764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/gun01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarım dışı kullanılamaz' 
</HEADLINE>
<TEXT>


Yalova Valisi Yusuf Erbay, Atatürk'ün tarım amaçlı kullanılması şartıyla bağışladığı Millet Çiftliği'nin "bu amaç dışında kullanımına izin vermeyeceklerini" söyledi 

ÖMER ERBİL İstanbul - Milliyet Gökyüzünde MURAT ÖZTÜRK 

Tarım Bakanlığı'na bağlı Tarım İşletmeleri Genel Müdürlüğü'ndeyken TİGEM , Maliye Bakanlığı'na devredilen Yalova'daki 2980 dekar büyüklüğündeki, Millet Çiftliği olarak da bilinen araziyle ilgili tartışma sürüyor. Atatürk'ün tarım amaçlı kullanılması kaydıyla bağışladığı arazi için Yalova Valisi Yusuf Erbay, "Bu amacın dışında kullanılmasına izin vermeyiz" dedi. 
Tartışmalara neden olan çiftliği dolaştığımız Yalova Valisi Yusuf Erbay, Atatürk'e ait Yürüyen Köşk'ün ise, Yalova Bahçe Kültürleri Araştırma Enstitüsü'ne ait arazinin içinde bulunduğunu ve devrinin mümkün olmadığını belirtti. 

Köşk 'kaydırıldı' 
Erbay, şunları söyledi 
"Bu köşk, bir çınarın dalını kesmemek için Atatürk tarafından 4,5 metre kaydırılmıştır. Arazi enstitüye ait. Devri mümkün değil. TİGEM arazisi ise bunun tersi istikamette. Bazı projeler var. Ancak tahsis söz konusu değil. Bir yabancı firma burayla ilgilendi. Yasalar çerçevesinde yatırım için yardımcı oluruz denilmiştir." 
Tarım arazilerinin amacına uygun kullanılması kaydının Yüksek Planlama Kurulu kararında da belirtildiğini kaydeden Erbay, "Kimse tarım arazilerini amacı dışında kullanamaz. İzin vermeyiz. Arazi TİGEM'in elinden çıktı, Maliye Bakanlığı'na geçti" diye konuştu. 
Baltacılar Köşkü olarak da bilinen, Atatürk'ün kullandığı eşyaların bulunduğu müzenin de yer aldığı Millet Çiftliği'nde 1185 dekar ekim yapılabilir arazi var. Bu arazilerde kivi ve elma bahçeleri bulunuyor. Ancak kivi bahçeleri özelleştirmeyle birlikte kaderine terk ediliyor. Çiftlikteki ziraat mühendislerinin tayinlerinin çıkarılmasıyla kivilerin bakımsız kalacağı belirtiliyor. Çiftlik sınırları içinde deprem sırasında yapılan çadır ve prefabrik yerleşim yerleri, dinlenme kampları da var. Bu kısmın, tarım alanı dışına çıkarıldığı belirtiliyor. 


</TEXT>
</DOC>
