<DOC>
<DOCNO> 396127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur01.html </URL>
<DATE> 2005/11/18/ </DATE>
<TIME> 03.25 </TIME>
<AUTHOR>  </AUTHOR>
<HEADLINE>
3. Ordu Komutanı Org. Yöney Türkiye'nin geleceği annelere bağlıdır 
</HEADLINE>
<TEXT>

     3. Ordu Komutanı Orgeneral Orhan Yöney, ''Türkiye'nin geleceği annelere bağlıdır'' dedi. 
     Orgeneral Yöney, Erzincan'ın İliç İlçesi 80 haneli Sabırlı Köyü'nde uygulanan köye destek programına katılarak, 548'nci İstihkam İnşaat Tabur Komutanlığı tarafından yapılan anaokulu binası ile Atatürk büstünün açılışını yaptı. 
     Burada vatandaşlara hitap eden Orgeneral Yöney, eğitimin önemine değinerek, erkek çocukların okula gönderilmesindeki hassasiyetin kız çocukları için de gösterilmesi gerektiğini söyledi. 
     Anneliğin kutsal olduğunu ifade eden Orgeneral Yöney, şöyle konuştu 
     ''Unutmayınız ki bizi babalarımız yetiştirmedi. Baba tarladadır, fabrikadadır, bürosundadır. Babalarımız kazandı getirdi evin idaresini sağladı ama bizi annelerimiz yetiştirdi. Çocuğu yetiştiren baba değildir, annedir. Eğer anneleri eğitirsek, hiç şüpheniz olmasın, gelecek, Türkiye için pırıl pırıl olacaktır. Onun için kız çocukları üzerinde, onların okuması üzerinde çok büyük bir hassasiyet göstermek mecburiyetindeyiz. Türkiye'nin geleceği annelere bağlıdır.'' Orgeneral Yöney, birlik ve beraberliğin önemine de değinerek, Türk insanının bir tutkalı bulunduğunu ve bu tutkalın da Anadolu'da hiçbir zaman değerini kaybetmeyen sevgi olduğunu vurguladı. 
     ''Tanrı insanlara sevgiyi vermiştir. Aramızdaki en büyük tutkal bu sevgidir'' diyen Orgeneral Yöney, şunları kaydetti 
     ''En büyük gücümüz birbirimize olan gönül bağımızdan ileri gelir. Eğer birbirimize karşı her zaman o tutkalı, o sevgiyi hissederek gönül bağı ile bağlanabilirsek, bu gücün karşısında kimse duramaz. Bu ülkenin toprakları daima kanla elde edilmiş, kanla sulanmış. Başka ülkelere benzemez. Kocaman bir imparatorluktan buralara kadar itile kakıla geldik. Pek çok yeri kaybettik ama Anadolu'ya tırnağımızı geçirdik. Burası bizim toprağımız. Kimse bu toprağı bizim elimizden alamaz. Bu topraklarda yaşayacağız.'' Törende daha sonra sağlık taraması yapıldı, asker kuaför ve berberler köy çocuklarını tıraş etti, çocuklara hediyeler dağıtıldı. 
     Orgeneral Yöney ve Erzincan Vali Vekili İbrahim Ertekin ile törene katılan yetkililer vatandaşlarla uzun süre halay çekti. 
     Orgeneral Orhan Yöney, halay çekerken köylüler tarafından yakasına takılan 70 YTL'yi oyun sonunda zurnacı Muammer Kartaloğluna verdi. 
     
</TEXT>
</DOC>
