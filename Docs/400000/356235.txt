<DOC>
<DOCNO> 356235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko39.html </URL>
<DATE> 2005/06/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Shell'in iki başlı yönetim yapısı değişiyor... 
</HEADLINE>
<TEXT>

     İngiltere ve Hollanda'da iki genel merkezi ve iki yönetim kurulu bulunan Royal Dutch Shell'de hissedarlar, bugünkü yıllık olağan genel kurulda yönetimin birleştirilmesi planını onayladılar. 
     Dünyanın üçüncü büyük petrol şirketi olan ve yaklaşık 100 yıldır iki başlı yönetimle yoluna devam eden Royal Dutch Shell'de, halen Hollandalı Royal Dutch Petroleum'un yüzde 60, İngiliz Shell Transport Trading'in ise yüzde 40 hissesi bulunuyor. 
     1907 yılında Asya'daki pazar arayışları için birleşmeye giden Shell ve Royal Dutch, o tarihten bu yana tek bir şirket olarak faaliyet gösterse de stratejik petrol rezervlerinde son yıllarda sürekli indirimler açıklayan şirketin ikiye bölüneceği konuşulmaya başlanmıştı. 
     Hissedarların onayını almasıyla Shell ve Royal Dutch birleşerek tek bir denetim kurulu oluşturacak. Royal Dutch Shell PLC adını alacak şirketin idare merkezi Londra'da bulunacak. Şirketin vergileri ise resmi merkezin bulunduğu Lahey'de ödenecek. 
     Oluşturulacak 220 milyar dolarlık piyasa değerine sahip yeni holding şirketin hisseleri, 20 Temmuz'dan itibaren uluslararası borsalarda işlem görmeye başlayacak. 
     
</TEXT>
</DOC>
