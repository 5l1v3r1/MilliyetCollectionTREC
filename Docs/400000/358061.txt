<DOC>
<DOCNO> 358061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko46.html </URL>
<DATE> 2005/07/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Şevket Demirel Hukuk cinayetini ülkemiz adına üzüntüyle izliyoruz 
</HEADLINE>
<TEXT>

     İşadamı Şevket Demirel, Egebank nedeniyle Tasarruf Mevduatı Sigorta Fonu TMSF tarafından 9 şirketine el konulması konusunda ''hukuk cinayetini, şirketlerimiz, küçük yatırımcılar ve ülkemiz adına acı ve üzüntü ile izliyoruz'' dedi. 
     Şevket Demirel, ''El konan Şirketlerin Hissedarları Adına'' imzasıyla yaptığı yazılı açıklamada, Göltaş A.Ş'ye Egebank'tan herhangi bir kaynak aktarımı olmadığına ilişkin Sermaye Piyasası Kurulu SPK raporunun özetine yer verdi. 
     Açıklamasında, TMSF'nin hukuksuz, kanunsuz operasyonunu haklı çıkarmak adına ortaya attığı ve Göltaş ile Murat Demirel-Egebank ilişkisini kurmaya çalıştığı vekaletnamenin 1992 yılında, 'Murat Demirel'in Egebank'ı satın almasından yaklaşık 6 sene önce' verilen vekaletname olduğunu öne süren Demirel, bu vekaletname ile üstlenilen vekillik görevlerinden, Murat Demirel tarafından İstanbul 5. Noterliği'nden 14 Haziran 1994 tarih 41361 sayılı istifa mektubu ile ayrılınmış olduğunu belirtti. 
     Gerek vekaletnamenin verildiği tarih gerekse vekillik görevlerinden istifa edildiği tarihin yaklaşık 4 sene önceki Murat Demirel'in Egebank'ı satın almasından çok önceki bir tarih olduğunu ifade eden Demirel, açıklamasında, SPK denetçileri Tülin Demir ve Erkan Tercan tarafından düzenlenen 14 Kasım 2000 tarih ve XII 5 89-10, XV-20 9-9 Sayılı SPK Raporu'na yer verdi. 
     Demirel, rapora göre vekalet ilişkisi nedeniyle Göltaş Çimento ile kaynak aktarımı ilişkisinin incelendiğini, inceleme neticesinde raporun, 4 sonuç bölümünün C paragrafında, şirketin kefaletleri nedeniyle Dempa'nın borçlarını ödediğine ilişkin somut bir veri bulunamadığını öne sürdü. Demirel, raporun 2-3 fon çıkışı olup olmadığına ilişkin incelemeler bölümünde Göltaş muhasebesi üzerinde yapılan incemelelerde Dempa'ya herhangi bir kaynak aktarımına ilişkin bir emareye rastlanılmadığını kaydetti. 
     SPK Raporu'nda, ''Bu çerçevede halka açık bir ortaklık olan Göltaş Çimento'nun Dempa'nın bankaya olan borçlarını ödediğine dair herhangi bir veri elde edilemediğinden, bu konuda kurulumuzca SPK Mevzuatı çerçevesinde yapılabilecek herhangi bir işlem bulunmadığı düşünülmektedir'' ifadesinin yer aldığını vurgulayan Şevket Demirel, açıklamasında şu görüşlere yer verdi 
     ''Bütün bu açıklamalardan, ne ödeyenin, ne ödeme yapılan tarafın Göltaş'ın olmadığı, her ne kadar Göltaş'ın haberi olmadan verilen senetlerin gerek vekillikten istifa, gerekse verilen teminat senetlerinin hukuken icra takibine imkan vermeyecek hatır senetleri olması nedeniyle Göltaş'ın bir sorumlululuğun bulunmadığı, dolayısıyla kaynak aktarımı ya da kaynak kullanımı ihtiyacının hiç olmadığı bir ilişkinin içine Göltaş'ı dahil edebilme telaşını anlamakta güçlük çekiyor ve hukuk cinayetini şirketlerimiz, küçük yatırımcılar ve ülkemiz adına acı ve üzüntü ile izliyoruz.'' Demirel, konunun bağımsız yargı tarafından tespiti amacıyla açtığı tespit davasında, bilirkişilerin çalışmalarına devam ettiğini, bukonuda düzenlenecek raporun kısa zamanda sunulacağını bildirdi. 
     
     HİSSEDARLARA UYARI 
     Şevket Demirel, şirket hissedarlarına yaptığı duyuruda da, ''TMSF'nin haksız hareketi karşısında, Göltaş ve Orma ortaklarının bir telaşa kapılıp hisse senetlerini ellerinden çıkarmamaları konusunda uyarıyorum. Zira böyle anlarda spekülatörler türeyip, ortağın elindeki hisse senetlerini yok pahasına almak isterler. Durum yakında normale dönecektir'' dedi. 
     
</TEXT>
</DOC>
