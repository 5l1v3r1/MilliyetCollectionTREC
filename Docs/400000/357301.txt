<DOC>
<DOCNO> 357301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun39.html </URL>
<DATE> 2005/07/01/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İtalya'da "İslamcı militan avcısı" adında bir örgüt ortaya çıkarıldı... 
</HEADLINE>
<TEXT>

     İtalya’da, "İslamcı militanları avlamak" için kurulan, aralarında polislerin de bulunduğu yasadışı bir örgütün çökertildiği bildirildi. 
     Cenova savcılığı, örgütün, İspanya’nın başkenti Madrid’de Mart 2004’te düzenlenen ve 191 kişinin öldüğü terör saldırılarının hemen 
     ardından geçen yıl, büyük ölçüde örgütün zengin üyelerinin özel bağışlarıyla kurulduğunu kaydetti. "Stratejik Terörle Mücadele Çalışmaları" adı verilen örgütün liderleri olduğundan şüphelenilen iki kişinin de ev hapsine alındığı belirtilen savcılık açıklamasında, yasadışı örgütün sahte polis rozetleri ürettiği ve İçişleri Bakanlığı’ndaki gizli dosyaları ele geçirmeye çalıştığı ifade edildi. Yasadışı bir örgüt içinde polisin varlığının "özellikle endişe verici" olduğu vurgulanan savcılık açıklamasında, sorgulanan 25 kişinin yaklaşık yarısının polis, gardiyan ve mali polis olduğu bildirildi. Savcılık, kendisini polise benzeten, ayrıca bir internet sitesi bulunan örgütün, İtalya’nın yabancı ve İtalyan teröristlerle mücadelesine yasadışı destek arayışında olduğu, hala bilinmeyen operasyonlarına uluslararası destek için ABD ve İsrail tarafından tanınmak için çaba harcadığı kaydedildi. Örgütün liderleri olduğundan şüphelenilen kişilerin aşırı sağcı bir grubun üyesi oldukları belirtildi. 
     
</TEXT>
</DOC>
