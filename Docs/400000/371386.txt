<DOC>
<DOCNO> 371386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/spo07.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayağınıza sağlık 
</HEADLINE>
<TEXT>


İzmir'deki Dünya Üniversite Yaz Oyunları'na tekvandocularımız ambargo koydu. Son olarak bayanlar 55 kiloda Zeynep Murat, erkekler 84 kiloda da Bahri Tanrıkulu altın zincirini tamamladı 


23. Dünya Üniversite Oyunları'nda tekvando müsabakalarını Türkiye çifte altın madalya ile kapattı. Bayanlar 55 kiloda dün tatamiye çıkan Zeynep Murat ile erkekler 84 kiloda mücadele eden Dünya Şampiyonu ve Olimpiyat ikincisi Bahri Tanrıkulu mutlu sona ulaştı. Türkiye böylece tekvandoda toplam 5 altın, 2 gümüş ve 1 bronz madalya kazandı. 
İzmir'deki müsabakalarda Zeynep Murat, ilk turda Rus Naila'yı 2-0, ikinci turda da Cezayirli Hamoudi'yi 5-0 yendi. Murat, çeyrek finalde Çinli Pink karşısında 3-1 gerideyken, son anda müthiş bir atağa kalkarak, rakibine 5-3'lük üstünlük sağladı ve yarı finale adım attı. 55 kilodaki temsilcimiz, yarı finalde İtalyan Mastrantoni'yi 5-1, finalde de Tayvanlı Changi'yi 10-9 yenip, yüzümüzü güldürdü. 
Erkekler 84 kiloda da Bahri Tanrıkulu, önce Kanadalı Samardzic'i 4-1, sonra Benin'den Amoussouguen'i 3-1 yendi. Çeyrek finalde Kübalı Rodriguez'e 8-5 üstünlük sağlayan sporcumuz, yarı finalde Belarus'tan Ihar'ı 4-1, finalde de İtalyan Marmiento'yu 3-2 devirip göğsümüzü kabarttı. 
62 kiloda ise Kıvanç Dinçsalman, ilk turda yenilerek, oyunlara veda etti. 

Sutopunda bronz teselli 

Sutopu Üniversite Milli Takımımız, finali kıl payı kaçırdığı organizasyonda üçüncülük maçında Rusya'yı 11-6 mağlup ederek, bronz madalyaya ulaştı. 
Atatürk Yüzme Havuzu'nda, dolu tribünler önünde oynanan karşılaşmaya bir gün önceki şok yenilgi nedeniyle tutuk başlayan Ay - Yıldızlı ekibimiz ilk periyodu 3-1 mağlup kapadı. Taraftarların tezahüratıyla coşan millilerimiz, ikinci periyotta 4-1'lik bir seri yakaladı ve devreyi 5-4 önde geçti. Üçüncü bölümü 7-5 üstün geçen takımımız, son periyotta gol şov yaptı ve mücadeleden 11-6 galip ayrıldı. 
Sutopu Milli Takımımız, karşılaşma sonrası büyük sevinç yaşarken, İzmirli sporseverler oyuncuları dakikalarca ayakta alkışladı. 
Oyunlarda mililerimizi yarı finalde iki farkla yenen Sırbistan Karadağ, Macaristan'ı da 7-4 mağlup ederek, altın madalyanın sahibi oldu. 

Serap Aydeniz taburcu edildi 

Üniversite Oyunları'nda önceki gün Tayvanlı Shu Chun Yong ile yaptığı çeyrek final maçını sakatlanarak yarıda bırakan Serap Aydeniz'in sağ dizinin ön çapraz bağlarının koptuğu öğrenildi. 47 kiloda madalya mücadelesi veren Aydeniz'in dizinde yoğun kanama olduğu belirtilirken, genç sporcu MR'ı çekildikten sonra taburcu edildi. 

Misyonerler iş başında 

Nefes kesen mücadelelere sahne olan Dünya Üniversiteler Yaz Oyunları'nda misyonerler de propagandalarını yapmaktan geri kalmadı. Güney Kore kafilesinin tercümanlığını yapan ve çok iyi Türkçe konuşan Soon Bok Song ve Young Ok Jung adlı iki misyoner, İzmir'deki Oyunları Köyü'nde özellikle müslüman ülkelerin sporcularına incil, DVD ve kalem gibi çeşitli hediyeler verdiler. Güney Koreliler'in, üniversite öğrencilerinin spordaki bu en büyük sınavında yaptığı propaganda, Türk sporcu ve yöneticilerinin büyük tepkisine neden oldu. 

Her şey altın için 

Oyunlarda finale kalmayı başaran Erkek Voleybol Milli Takımı, altın madalya mücadelesinde bugün Japonya ile karşılaşacak. Karşıyaka Spor Salonu'nda 16.00'da başlayacak maç için antrenör Nedim Özbey, "Japonya engelini de geçerek oyunlar tarihinde şampiyonluğa ulaşan ilk Türk takımı unvanını elde etmek istiyoruz" dedi. 
Bu arada madalya şansını kaybeden bayan voleybolcularımız, dün Rusya'yı 3-0 25-23, 25-20, 25-22 mağlup etti. Sultanlar bugün 14.00'te Tayland'la beşincilik maçı yapacak. 

Gözler Panzer'de 

Klasman müsabakalarında mücadele eden Erkek Basketbol Milli Takımımız, dün Avustralya'yı 82-72 yendi. İlk yarısı 45-40 konuk ekip lehine biten gergin maçın özellikle son bölümünde iki takım oyuncuları arasında sert tartışmalar yaşandı. Milliler, yarın beşincilik için Almanya ile karşılaşacak. Bayan basketbolcularımız ise, klasman maçında Polonya'ya 78-57 boyun eğerek, oyunları 8. sırada tamamladı. 

Kürsü heyecanı 

Erkekler laser standart sınıfında Kemal Muslubaş, yelken müsabakalarının son gününe zirvede girdi. Karşıya yelken parkurunda beş sınıfta yapılan yarışmalarda Muslubaş, dünkü 9. ve 10. yarışları ikinci sırada bitirince, genel klasmanda 43 puanla ilk sıraya yükseldi. Bayanlar 470'te 9 tekne ter döken Yonca Yıldıral ise, genel klasmanda 6. sırada yer alarak, Türk sporcular arasında madalyaya en yakın diğer isim oldu. 

Çobanoğlu-Uslu finalde koşacak 

Atletizm müsabakalarında erkekler 800 metre yarı finalinde Selahattin Çobanoğlu, 1.47.53 ile 15 atlet arasında en iyi zamanı elde etti ve finale yükseldi. Bayanlar 800 metre yarı finalinde ise Binnaz Uslu, 2.02.35 ile 16 atlet arasında en iyi 3. zamanı elde ederek, aynı başarıyı gösterdi. Uslu, 1,5 saat sonra çıktığı 5 bin metre finalinde ise yarışı 3 bin 200 metrede bırakmak zorunda kaldı. 

Haydi Eşref Apak 

Helsinki'de yapılan Dünya Atletizm Şampiyonası'nda elemeleri geçemeyerek madalyanın uzağında kalan Eşref Apak, bugün İzmir'deki Universiade'da mücadele edecek. Çekiç atma müsabakalarına katılacak olan milli atletimiz sezonun son büyük organizasyonunda, kürsü için yarışacak. Dünya Şampiyonası'nda ikinci olan Belaruslu rakibi Devyatovskiy Vadim'in de katılacağı müsabakalar, saat 18.10'da başlayacak. 

MADALYA TABLOSU ÜLKE ALTIN GÜMÜŞ BRONZ TOPLAM 1- Çin 17 13 11 41 2- Rusya 16 14 18 48 3- Japonya 16 9 16 41 4- ABD 15 11 13 39 5- Ukrayna 14 10 12 36 6- G.Kore 10 14 9 33 7- TÜRKİYE 9 7 5 21 8- Polonya 9 4 7 20 9- İtalya 4 3 11 18 10- İngiltere 3 8 5 16 

PROGRAM 
ATLETİZM 08.00 Finaller Yarı maraton E , 08.10 Yarı maraton B , 18.00 400 metre engelli B , 18.10 Çekiç atma E , 18.20 400 metre engelli E , 18.40 800 metre B , 18.50 3 adım atlama E , 19.00 800 metre E , 19.10 Gülle atma E , 19.30 Cirit atma B , 19.40 4X100 metre B , 20.00 4X100 metre E , 20.20 4X400 metre B , 20.40 4X400 metre E 
RİTMİK CİMNASTİK 16.00-23.10 Son gün müsabakaları ve ödül töreni 
ATLAMA 13.00 3 m tramplen senkronize finali 
14.30 10 metre kule senkronize finali 
TENİS 10.00 Tekler ve çiftler finali 
YELKEN 12.00-18.30 Son gün yarışları ve ödül töreni 
VOLEYBOL 14.00 İtalya - Brezilya E üçüncülük 
16.00 Türkiye - Japonya E final 
FUTBOL 21.00 İtalya - Japonya E final 
18.00 Brezilya - Fas E Üçüncülük 
18.00 Güney Afrika - Çin E 
18.00 İngiltere - Güney Kore E 
18.00 Meksika - Çek Cumhuriyeti E 
18.00 İrlanda - İran E 
18.00 Türkiye - Tayland E 
18.00 Rusya - Uruguay E 
17.30 Brezilya - Çin B final 
10.00 Fransa - Japonya B Üçüncülük 
10.00 Türkiye - Güney Afrika B 
10.00 Çek Cumhuriyeti-Yeni Zelanda B 
10.00 Finlandiya - Tayvan B 
10.00 İrlanda - Kanada B 


</TEXT>
</DOC>
