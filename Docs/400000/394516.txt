<DOC>
<DOCNO> 394516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun23.html </URL>
<DATE> 2005/11/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Cesette kurşun izleri çıktı 
</HEADLINE>
<TEXT>

     Kazakistan'da evinde ölü bulunan muhalefetin önde gelen isimlerinden Zamanbek Nurkadilov'un cesedindeki kurşun izleri, cinayet varsayımını güçlendiriyor. 
     Almatı emniyet yetkililerinin verdiği bilgiye göre, Nurkadilov'un cesedindeki üç kurşun izi üzerinde yapılan ön inceleme, olayın cinayet olduğu yönündeki şüpheleri artırdı. 
     Nurkadilov'un evinde, kendi adına kayıtlı bir adet Kobalt marka tabanca bulunduğu, güvenlik kameralarında olayla ilişkilendirilebilecek herhangi bir kayıt bulunmadığı belirtildi. 
     Polis, cesedi otopsi için adli tıpa kaldırırken, olayın her olasılık hesaba katılarak çok yönlü araştırıldığı, yetkililerce ifade edildi. 
     Nurkadilov'un eşinin avukatı Serikgali Musin de, cesetteki üç kurşun izinin ve kurşunların hareket yön ve açılarının, olayın intihardan çok cinayet olduğunu gösterdiğini söyledi. 
     Bu arada, olayın araştırılması için bir özel komisyonun kurulduğu da açıklandı. 
     
</TEXT>
</DOC>
