<DOC>
<DOCNO> 399290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko38.html </URL>
<DATE> 2005/11/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul'un 4'te 3'ünün gelir vergisi matrahı asgari ücret seviyesinde 
</HEADLINE>
<TEXT>

     İstanbul'da vergi mükelleflerinin beyan ettiği gelir matrahlarının 4'de üçünün, asgari ücret geliri ve altı düzeyinde olduğu belirlendi. 
     İstanbul Vergi Dairesi Başkanı Mehmet Akif Ulusoy, Vergi Denetmenleri Derneği ve İstanbul Ticaret Odası İTO tarafından İTO'da düzenlenen ''Gelir İdaresinin Yeniden Yapılanma Sürecinde Vergi Denetimi Sorunları ve Çözüm Önerileri'' konulu panelde yaptığı konuşmada, 2005 ve önceki yıllarda verilen beyannameler incelendiğinde mükelleflerin önemli bir kısmının belirli bir rakamın, oranın altında beyanname verdiğinin görüldüğünü söyledi. 
     Örneğin geçen yıl alınan beyannamelerde, mükelleflerin dörtte 1'inden fazlasının ''sıfır'', dörtte 1'ine yakın kısmının ''sıfır'' ila 1 milyar lira arasında, dörtte 1'ine yakın kısmının 1 milyar-5 milyar lira arasında matrah beyan ettiğinin görüldüğünü belirten Ulusoy, 5 milyar lira rakamını, net tutarının asgari ücretle mukayese edilebilmesi açısından önemsediğini vurguladı. 
     Bütün bu bilgileri 2005 yılı başında aralarında ticaret ve sanayi odalarının da bulunduğu meslek odalarıyla paylaştıklarını, beyan döneminin verimli geçmesi açısından yardımlarını, katkılarını talep ettiklerini kaydeden Ulusoy, bu yıl için çok verimli olmadığını düşündükleri bu katkının, önümüzdeki dönemde daha üst düzeylere taşınmasını umduklarını bildirdi. 
     ''Verdiğimiz rakamlardan sevindirici bir tablo çıkarmak mümkün değil'' diyen Ulusoy, bir harekat planı oluşturmaya ihtiyaç bulunduğunu, kayıtdışı ekonominin idareye verdiği zarardan daha büyüğünü mükellefe haksız rekabet olarak verdiğini belirtti. 
     Panelde dile getirilen ''denetimlerin vergi veren mükellefler üzerinde yoğunlaştığı''na ilişkin sözleri, haksız rekabetin karşısında bir feveran olarak algılamak gerektiğini ifade eden Ulusoy, haksız rekabetten en çok etkilenen iş dünyasının vergi idaresi ile işbirliği, elbirliği içinde olmasını istedi. 
     Ulusoy, ''Elbette burada amacımız 'hadi bizim yerimize siz buyurun' anlamında değil ama toplumsal etkilerini de düşündüğümüz zaman elbirliğinin, işbirliğinin fevkalade önemli sonuçlar doğuracağını düşünüyorum'' dedi. 
     
     ZAMAN AŞIMI KORKUSU 
     İstanbul'da ''muhteşem bir sermaye'' olarak nitelediği, iyi eğitim görmüş 680 vergi denetmeni bulunduğunu aktaran Ulusoy, denetim çalışmalarında yaşadıkları ''zaman aşımı'' sıkıntısına değindi. 
     Bu denetmenlerin önlerine, zaman aşımı dolmasın diye, incelenmesi için 2000 yılının 2-3 milyar liralık matrah farklarını koyduklarını belirten Ulusoy, şöyle konuştu 
     ''Zaman aşımı diye bir korkumuz var. Zaman aşımına uğrattığımız zaman dünyalar başımıza yıkılıyor. Bu da muhteşem işgücümüzün yılda en az 4 aylık kısmını bloke etmek gibi bir sonuç ortaya çıkarıyor. Akıl var mantık var, 2000 yılının 1 milyarı, 2 milyarı ile uğraşmak mı daha önemli, yoksa bugünün birkaç trilyonu ile uğraşmak mı daha önemli Zaten 2000 yılındaki birkaç milyarlık farkın ortaya çıktığı insanların bir kısmını bulamıyorsun, bir şekilde kayboluyor, gidiyor. İmkan ölçüsünden zaman aşımı sendromunu ortadan kaldıracak tedbirler almaya gayret ediyoruz.'' Ulusoy, iyi eğitimli denetim elemanlarının karşısına çok sıradan işler çıkarmamak, kaliteli sonuçlar elde edebilecekleri işler vermek gerektiğini düşündüğünü, bunu temin açısından bilgi işlem kaynaklarından da istifa etmeye çalıştıklarını söyledi. 
     Ulusoy, mükelleflerin içinde risk grubu yüksek olan bölümleri tespit etmeye çalıştıklarını bildirdi. 
     
     VERGİ İNDİRİMLERİ 
     Toplantının ardından basın mensuplarının sorularını yanıtlarken, Başbakan Recep Tayyip Erdoğan tarafından dün açıklanan vergi paketinin henüz yasalaşma sürecinin tamamlanmadığına işaret eden Ulusoy, ''Henüz kanun olarak çıkmış durumda değil. Değerlendirme açısından bunu beklemekte yarar var'' dedi. 
     Ulusoy, İstanbul'un vergi gelirlerinde önemli bir eksilmeye yol açıp olmayacağı konusunda ise ''Ciddi bir eksiklik olacağını tahmin etmiyorum. Zira örneğin kurumlar vergisinde toplam tutarın yüzde 80'inin 1000 mükellefimiz tarafından ödendiğini görüyoruz. Genişçe bir mükellef kitlesinin düşük tutar ödediğini görüyoruz. Tabana yayılma çalışmasını ön plana çıkarmak lazım. Vergi oranını düşürüp daha geniş kesimlere yayılması olarak düşünmek lazım. Olumlu katkıda bulunacağını düşünüyorum'' diye konuştu. 
     Ulusoy, vergi matrahları ile asgari ücret ilişkisine açıklık getirirken de yıllık 5 milyar lira matrahın vergisi düşüldükten sonra 4 milyar lira kaldığına, bu rakam da 12'ye bölündüğünde aşağı yukarı asgari ücretle başa baş geldiğine işaret ederek, ''O nedenle 5 milyar lirayı bir sınır olarak görüyorum'' değerlendirmesini yaptı. 
     
</TEXT>
</DOC>
