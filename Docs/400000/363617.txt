<DOC>
<DOCNO> 363617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/toruner.html </URL>
<DATE> 2005/07/23/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
New York 
</HEADLINE>
<TEXT>


Serdar Turgut'un "Şahsi Bir New York Biyografisi" kitabını 8-9 kitapçıda aradığım halde bulamadım. Hatta, bir tanesine ısmarlayıp, 10 gün bekledim, getirtemediler. Sonunda, sekreterinden istemeye karar verdim. Böylece, kitabın 4. baskısını okuma fırsatı buldum. 
Kitap, New York'u bilenler ve benim gibi 70'li yıllarını yaşayanlar için bir harika. Daha iyi anlayabilmek ve yaşadıklarınızla karşılaştırabilmek için kitabın birçok satırını kelime kelime okumak gerekli. O yılları bir kez daha yaşattığı için kendisine teşekkür ediyorum. New York'u, genç bir talebenin gözünden o kadar güzel anlatmış ki, Buket Uzuner'in New York hakkında, bilinene hiçbir şey katmadan neden kitap yazdığını merak ettim. 
1976-77 yıllarında New York'ta yaşadım. O yıllarda, Quenns-Forest Hills'de ve Manhattan East 7th Street'te kaldım. Sonra da, hemen hemen her yıl, bu değişik şehre gitme fırsatı buldum. Bugün de, yılda yaklaşık iki ayım New York'ta geçiyor. Büyük kızım da orada. 

Ziegfeld sineması 
Bu arada, Serdar'a bazı ilave hatırlatmalarda bulunmak istiyorum. Belki, sonraki kitabına malzeme olur 
54. sokakta Ziegfeld isimli bir sinema vardı. Birçok filmin ilk gösterimi burada yapılırdı. Biz de meşhur artist ve aktörleri görmek ve imza almak için buraya giderdik. Bazen de, Broadway'deki gösterileri bittikten sonra sahne çıkış kapısında bekler ve imza alırdık. Hiç unutmam, bir keresinde Liza Minelli için sabah saat 3'e kadar beklemiştim.Madonna, o yıllarda Serdar'a çok yakın bir yerde oturuyordu. Belki de, Village'da sahne aldığı küçük kulübe gitmiştir. İlk meşhur olduğu yıllardaki giysileri 7. Sokak'taki, her gün önünden geçtiğim bir küçük butikten alınmıştı. Broadway gösterilerinin ucuz biletleri sadece 45. Sokak'ta satılmazdı. Downtown'da, Federal Reserve Bank'ın hemen arkasındaki sokakta da bir satış ofisi vardı ve buradan çok daha az sıra beklenerek bilet alınabilirdi. O yıllardaki en popüler oyun, Chorus Line idi. Village'da hemen hemen her gece yarısından sonra film çevrilirdi. Bunun için, sokaklar 24.00'ten 05.00'e kadar bir baştan bir başa kapatılırdı. Hatta, bazen halktan canlı dekorlar da kullanılırdı. Bir sahnesi Waverly sinemasının önünde çekilen Unmarried Woman adlı filmde birkaç Türk çocuk da canlı dekor olarak rol almıştı. 

Hırsızlık yaygındı 
Sinemaların bazen 24.00'te ve hatta sabaha karşı 02.00'de ve 04.00'te başlayan seansları olurdu. Örneğin, Star Wars'u gösterime başladığı ilk haftada Times Square'deki Empire sinemasında sabaha karşı 02.00 seansında seyretme fırsatı bulmuştum.O yıllarda hırsızlıklar ve soygunlar çok yaygındı. Özellikle, Houston caddesinde gece yarısından sonra trafik ışığında duran her araçtan zorla, 5-10 dolar istenirdi. Biz de bazen soygunları uzaktan izlerdik. Benim evim de iki kez soyuldu. Sonra, soyguncunun apartmanın kapıcısı olduğu anlaşıldı. Bir de, köşe başlarında yer tutan ve her sabah sizden rutin olarak para isteyen soyguncular vardı. Bir keresinde, benden her sabah 5 dolar alan zenciyi biz Türkler birleşip sıkıştırdık ve biriken 200 dolar civarındaki paramızı geri aldık.77 yılında Modern Art Müzesi'ne Picasso'nun tüm eserleri bütün dünyadan toplanıp getirilmişti. Metropolitan Museum'da bir piramidin içini gezebildiğimi, Natural History Müzesi'ndeki taşlar bölümünü gezdikten sonra, taşların canlı olduğuna inandığımı hatırlıyorum. 
Serdar'ın kitabında adını hatırlayamadığını söylediği iki katlı gece kulübünün adı "Apple"dı. 



</TEXT>
</DOC>
