<DOC>
<DOCNO> 389906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur09.html </URL>
<DATE> 2005/10/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dinç Bilgin, duruşmaya polis zoruyla getirilecek 
</HEADLINE>
<TEXT>

     Belma ALTUNCU DHA 

      ETİBANK ve Sabah Gazetesi’nin eski sahibi Dinç Bilgin’in, Sabah Yayın hisse senetleri üzerinde manipülasyon yaptığı iddiasıyla yargılandığı davaya gelmediği gerekçesiyle, bir dahaki duruşmaya polis zoruyla getirilmesine karar verildi. İstanbul 8'inci Asliye Ceza Mahkemesi’nde görülen duruşmaya tutuksuz sanıklar Dinç Bilgin, Zeki Ünal ve Erhan Gülce katılmadı. Sermaye Piyasası Kurulu SPK avukatları, sanıklar hakkındaki şikayetlerinin devam ettiğini ve davaya müdahil olarak katılmak istediklerini söylediler. 
     Dinç Bilgin’in avukatı ise önümüzdeki celse müvekkilini hazır edeceğini belirtti. Sanıklara duruşma tarihlerinin tebliğ edildiğini belirten mahkeme heyeti, duruşmaya katılmayan sanıklar Bilgin, Ünal ve Gülce’nin bir sonraki oturuma polis zoruyla zorla getirilmesine karar verdi. Suçtan zarar görme ihtimalini gözönüne alan mahkeme heyeti, SPK’nın avukatlarının talebini kabul ederek duruşmayı erteledi. 
     İddianamde Dİnç Bilgin, Zeki Ünal ve Erhan Gülce’nin 19 Temmuz- 14 Ağustos 2000 tarihleri arasında İstanbul Menkul Kıymetler Borsası’nda İMKB Sabah Yayıncılık hisse senetlerinde, manipülatif işlemlerle yapay fiyat oluşumuna neden oldukları öne sürülüyor. Sanıkların Sermaye Piyasaları Kanunu’na muhalafet ettikleri gerekçesiyle 3 yıla kadar hapsi isteniyor. 
     
</TEXT>
</DOC>
