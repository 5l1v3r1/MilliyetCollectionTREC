<DOC>
<DOCNO> 360880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/agun.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazi'nin eseri 
</HEADLINE>
<TEXT>


TBMM Milli Egemenlik ve Onur Ödülü'nü hastalarıyla almaya gelen beyin cerrahı Prof. Dr. Gazi Yaşargil, "Bu, genç Cumhuriyet kuşaklarına sunulmuş bir ödül" dedi 

SALİHA ÇOLAK Ankara 

TBMM Milli Egemenlik ve Onur Ödülü, dünyaca ünlü beyin cerrahı Prof. Dr. Gazi Yaşargil'e verildi. Siyasi parti liderleri, ilk kez verilen ödül için düzenlenen törene hastaları ve öğrencileriyle katılan Yaşargil için bir araya geldiler. 
TBMM'de dün düzenlenen törende, ünlü bilim adamının yaşamöyküsü özetlenirken, beyin cerrahisinde, "Yaşargil'den önce ve Yaşargil'den sonra" diye bir ayrım yapıldığına işaret edildi. 
Daha sonra Başbakan Recep Tayyip Erdoğan, CHP Genel Başkanı Deniz Baykal ve TBMM Başkanı Bülent Arınç konuşma yaptı. 

Baykal Eğitim sayesinde 
Baykal, Yaşargil'in başarısının altında "genç Cumhuriyet'in eğitim politikası ve eğitim ortamının yattığını" vurgularken, "Yaşargil'in yetiştiği eğitim, kültür ortamına bakmazsak, Anadolu'dan bir delikanlının çıkıp da dünya çapında böyle bir başarıya nasıl ulaştığını değerlendirmek imk nından yoksun kalmış oluruz" dedi. "Yaşargil'in başarısının ardında Anadolu'da oluşturulmaya çalışılan eğitim politikası ve ortamının, Cumhuriyet'in aydınlanma kültürünün çok önemli bir yeri, önemi ve değeri vardır" diyen Baykal, Yaşargil'i dönemin Milli Eğitim Bakanı Hasan li Yücel'in yurtdışına göndermesinin altını çizdi. 
Başbakan Erdoğan, eğitimin yanı sıra ailenin özellikle annenin çocuk üzerinde etkili olduğunu, Onur Ödülü'nün isabetli bir seçimle yerini bulmasından büyük sevinç duyduğunu ifade etti. 
Ödülün ilkini veriyor olmaktan büyük heyecan duyduklarını belirten Arınç, Yaşargil'e plaketini vermek üzere kürsüye, Yaşargil'in ameliyat ettiği Deniz Bayındır'ın 16 babası CHP Kırşehir Milletvekili Hüseyin Bayındır'ı davet etti. Arınç, "Deniz'e, Deniz Baykal kadar uzun ve sağlıklı ömürler diliyoruz" dedi. 

Laik Cumhuriyeti övdü 
Ödülün aynı zamanda genç Cumhuriyet kuşaklarına sunulmuş bir ödül olduğunu kaydeden Yaşargil de, "laik Cumhuriyet devriminin sağlam temeller üzerinde olduğunu" vurguladı. Yaşargil, uygarlığın çetrefil bir ahlak sınavı içinde bulunduğunu, 4 milyar insanın yaşam mücadelesi verdiğini anlatırken, beynin merkezinin vicdan olduğunu vurgulayarak, "Plastik kalp takılsa da vicdan hep var olacak" dedi. 

'Beyninize güvenin' 
Ödülün kendisine verilmesiyle insan beyninin öneminin vurgulandığını kaydeden Yaşargil, "Türkiye Cumhuriyeti devrimi evlatlarının açtığı bu yol, milletimize ve insanlığa hayırlı olsun" dedi. Yaşargil, genç kuşaklara, "Beyninize güvenin, yılmadan çalışın, beyninizdeki cevher iyi işlenirse, kendinize, milletinize, insanlığa, tüm varlıklara, küremize ve hatta evrenimize büyük değerler kazandırılabilir" diye seslendi. 

PORTRE GAZİ YAŞARGİL 
Diyarbakır'dan dünyaya 
Gazi Yaşargil, 1925'te Diyarbakır'da doğdu. 1944'te Almanya Frederic Schiller Üniversitesi Tıp Fakültesi'ne girdi. 2. Dünya Savaşı nedeniyle tıp eğitimine İsviçre Basel'deki Tıp Fakültesi'nde devam etti, 1950'de mezun oldu. Mikro cerrahiyi nöroşirürjide uygulayarak zor ve hassas bölgelerdeki tümörlerin alınabileceğini kanıtladı, dünyaca ünlü "Neurosurgery" adlı bilim dergisi tarafından "Yüzyılın Adamı" seçildi. 2000'de Cumhurbaşkanı Sezer tarafından "Devlet Üstün Hizmet Madalyası" ile ödüllendirildi. 

Oscar'dan esinlenen altın kaplama heykelcik 

Onur Ödülü heykelciği, Oscar ödüllerinden yola çıkılarak tasarlandı. "Elinde ay-yıldız tutan adam" tasarımı üzerinde çalışıldı. Tasarım aşamasında TBMM Başkanı'nın dış politika danışmanı ressam Engin Türel'in fikirleri etkili oldu. Heykeltıraş Burhan Alkan'ın yaptığı, dışı altın yaldız kaplı heykelcikte, milleti temsil eden insancıklar ile üstte bir insanın elinde yükselen bağımsızlık ve milli egemenliğin simgesi ay-yıldız bulunuyor. 

'Vicdanın merkezi, beynin tümü...' 

Notlar 
DYP Genel Başkanı Mehmet Ağar, SHP Genel Başkanı Murat Karayalçın, Saadet Partisi Genel Başkan Vekili Recai Kutan'ın da katıldığı törenin ardından verilen kokteylde, siyasetçiler Yaşargil'den "sağlık tüyoları" istediler. 
Yaşargil, Erdoğan'ın "Mehmet Öz her gün bir avuç fındık öneriyor" sözleri üzerine, "Bir avuç değil. 12 saatte 2 fındık, 2 badem yeter. Özal'a da söylemiştim bunu. Ama o dinlemedi, avuç avuç yemeye devam etti" dedi. 
Kokteyllerde yağlı şeyler yememek gerektiğini kaydeden Yaşargil'e, Baykal, "Ne yemek lazım " diye sordu. Yaşargil, "Yermiş gibi görünüp yememek, içermiş gibi görünüp, içmemek lazım" karşılığını verdi. Sıcak havalarda alkol alınmaması gerektiğini de belirten Yaşargil, liderlere "İçecekseniz biraz şarap içebilirsiniz" tavsiyesinde bulundu. Bunun üzerine Baykal, "Ben zaten içmiyorum, Sayın Başbakanı da bilmiyorum" dedi. Bunun üzerine Yaşargil, kimsenin bugüne kadar açıkça sormadığı soruyu Başbakan'a yöneltti 
"İçer misiniz " 
Yüzü kızaran Erdoğan, soruyu "Tövbe tövbe Hiç öyle bir sorunum olmadı" sözleriyle yanıtladı. 

'Vicdan nerede' 
Erdoğan, "Vicdanın merkezi beyin dediniz, tam olarak neresinde, hangi hücreler olduğu belli mi" diye sorunca Yaşargil, "Tümü" karşılığını verdi. 
Kokteylde kendisini ödüle aday gösteren Vatan Gazetesi Ankara İstihbarat Şefi Veli Özdemir ile tanışan Yaşargil, "Tebrik ederim" dedi. 

Önal'dan tavsiyeler 
Yaşargil tarafından 21 Mart'ta ameliyat edilen ve görme merkezinin bulunduğu bölümden erik büyüklüğünde bir ur alınan Füsun Önal, gözündeki kızarıklığın geçmemesi üzerine MR cihazına girdiğini ve urun tespit edildiğini anlattı. Önal, "Genç yaşlı demeyip herkesin yılda en az bir kez MR taramasına girmesi gerekir" diye konuştu. 


</TEXT>
</DOC>
