<DOC>
<DOCNO> 393720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun46.html </URL>
<DATE> 2005/11/10/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Talabani, Papa 16. Bendiktus ile görüştü 
</HEADLINE>
<TEXT>

     Resmi ziyaret için pazartesi gününden bu yana İtalya'da bulunan Irak Devlet Başkanı Celal Talabani, bugün Vatikan'da Roma Katolik Kilisesi'nin ruhani lideri Papa 16. Benediktus'la görüştü. 
     Talabani'nin, eşi ve beraberindeki 10 kişilik heyetin de bulunduğu görüşme, yaklaşık 20 dakika sürdü. Talabani ve beraberindeki heyet, Vatikan'da başbakanlık makamının karşılığı olan Devlet Sekreteri Kardinal Angelo Sodano ile de bir araya geldi. 
     Vatikan'ın Tronetto Salonu'ndaki görüşmede Talabani, 16. Benediktus'a ''Sayın Papa hazretleri, bizim için burada bulunmak büyük onur. Bizleri kabul etmenizden dolayı sizlere çok teşekkür ediyoruz'' diye hitap ederken, Papa da Iraklı konukları ''hoş geldiniz'' diyerek selamladı. 
     Tarafların ''nazik bir görüşme'' diye tanımladıkları görüşmenin içeriği konusunda Vatikan tarafından resmi bir açıklama yapılmadı. 
     Çeşitli kaynaklardan edinilen bilgilere göre, Vatikan'daki görüşmelerde özellikle Irak'taki din özgürlüğü konusu gündeme geldi. 
     Konuya ilişkin kaygılarını dile getiren Vatikan yetkililerine, Talabani'nin Irak'ta Hıristiyanlar dahil olmak üzere tüm dinlere din özgürlüğünün garanti edileceğini belirttiği öğrenildi. 
     Talabani, Papa'yla görüşmesinin ardından düzenlediği basın toplantısında, ''Vatikan, tüm Iraklılara moral ve manevi destek vermek suretiyle Irak'taki barış sürecinde önemli bir rol oynamaktadır'' dedi. 
     Irak Devlet Başkanı Talabani, Papa'yla yaptığı görüşmede, 15 Ekim 2005'te referandum neticesinde kabul edilen Irak Anayasası'nın da gündeme geldiğini söyledi. 
     
     VATİKAN IRAK ANAYASASI'NDAN RAHATSIZ 
     Papalık makamı tarafından Talabani görüşmesine ilişkin herhangi bir açıklama yapılmamakla birlikte, Vatikan'ın Irak Anayasası konusunda duyduğu rahatsızlığın Katolik yetkililerin düzenledikleri bir basın toplantısıyla duyurulması dikkati çekti. 
     Irak'taki Katolik yetkililerden Kerkük Başpiskoposu Luis Sako, bugün Roma'da düzenlediği basın toplantısında, İtalya'daki kilise yetkililerini, Irak Anayasası'nda düzeltmeler yapılması için girişimde bulunmaya çağırdı. 
     Başpiskopos Sako, Irak Anayasası'nın İslam'ı yasama kaynaklarından biri olarak tanımladığını hatırlatarak, ''İslam şeriatı, demokrasiye aykırıdır. Bu nedenle Anayasa'da değişiklik yapılması için Kilise bir şeyler yapmak durumundadır'' dedi. 
     Irak'ta dini kimliğe göre değil, yurttaşlık esasına göre bir düzenleme yapılmasından yana olduklarını belirten Başpiskopos Sako, şunları söyledi 
     ''Her şeyin İslam şeriatına uygunluğunun istenmiş olması, son derece tehlikeli. Zira Irak'ta başka dinler de var. Şu anda en önemli konu, arada uzlaşma sağlanabilmesidir. Günümüz dünyasında çoğunluk ve azınlık diyerek düzenleme yapılamaz. Irak'taki halihazırdaki durumdan sadece Şiiler ve Kürtler kazançlı çıktı.'' Iraklı Hıristiyanlarda kendileri tehdit altında hissettikleri için yurtdışına çıkma eğilimi gözlenmeye devam etmesinden şikayetçi olan Başpiskopos, ülkede Protestanların misyonerlik faaliyetlerini de tehdit olarak niteleyerek, şöyle konuştu 
     ''Bağdat'ta Protestan kiliselerinin sayısı 16'ya yükseldi. Protestanlar, Irak'a Amerikan askerleriyle birlikte geldiler. Iraklıları belirli vaatlerle kendi saflarına çekme uğraşı içinde olmaları rahatsızlık verici.'' Öte yandan Vatikan'ın Bağdat Büyükelçisi Başpiskopos Fernondo Filoni'nin de bugün İtalya'daki özel haber ajanslarından Apcom'a verdiği demeçte, din özgürlüğü konusunda Irak Anayasası'nda değişiklik yapılmasını istemesi dikkati çekti. 
     Büyükelçi Filoni, ''Kilise olarak ayrıcalık peşinde değiliz. Ama yasaların herkes için eşit olmasını istiyoruz'' dedi. 
     
</TEXT>
</DOC>
