<DOC>
<DOCNO> 386091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy12.html </URL>
<DATE> 2005/10/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Babacan Katılım sürecinin 3 temel ayağı olacak 
</HEADLINE>
<TEXT>

     Babacan, Türkiye’nin AB’ye katılım sürecinin 3 temel ayağı olacağını belirterek, bu 3 ayağın da birbirinden önemli ve bir bütün olduğunu söyledi. 
     Babacan, Yeni Başbakanlık’ta düzenlediği basın toplantısında, bu 3 ayaktan birincisinin Kopenhag siyasi kriterlerinin istisnasız uygulanıyor olması ve siyasi reformların derinleşmesi, ikincisinin AB müktesebatının üstlenilmesi, yani Türkiye’nin kural ve kurumlarının AB kural ve kurumlarıyla uyumlu hale gelmesi, üçüncüsünün de sivil toplum diyaloğu olduğunu belirtti. 
     Birinci ayakla ilgili en önemli yapılanmanın, Dışişleri Bakanı ve Başbakan Yardımcısı Abdullah Gül başkanlığındaki Reform İzleme Grubu olduğunu ve bu grubun toplantılarının aynen devam edeceğini ifade eden Babacan, üçüncü ayakla ilgili en önemli yapılanmanın ise yine Gül başkanlığındaki AB İletişim Grubu olacağını aktardı. 
     Bu grubun, Dışişleri Bakanı ve Başbakan Yardımcısı Abdullah Gül başkanlığında, Devlet Bakanı Beşir Atalay ve kendisinin katılımıyla oluşturulduğuna işaret eden Babacan, bu grupta icradan sorumlu bir yetkili ve ona bağlı bir ekibin de görev alacağını, grubun, sivil toplum kuruluşları, yerli ve yabancı medya kuruluşlarıyla yakın temas içinde çalışacağını belirtti. 
     Babacan, çalışmaların iç iletişim ve dış iletişim olarak iki cephede yoğunlaşacağını kaydederek, "İç kamuoyumuza, AB sürecinde neler yaptığımızı ve neden yaptığımızı sürekli anlatmak gerekecek. Dış iletişim ise Türkiye’nin AB üyesi ülkelerin halkları tarafından daha doğru algılanmasını sağlayacak çalışmalarda yoğunlaşacaktır" dedi. 
     
     35 AYRI FASIL 

     AB’de bugüne kadar kabul edilmiş yasal ve hukuki düzenlemelerle ortak politikaların tümüne verilen isim olan AB müktesebatının sürekli olarak değişmekte olduğuna işaret eden Babacan, Türkiye’nin AB müktesebatına uyumunun 35 ayrı fasıl halinde gerçekleşeceğini hatırlattı. 
     Babacan, her bir fasıl için fiili müzakerelere geçilmeden önce tarama çalışması yapılacağını, AB Komisyonu’nun, tarama süreci sonunda mevzuatın AB müktesebatına uyum düzeyini yeterli gördüğünde o faslın müzakerelere açılmasını önereceğini anlattı. 
     Her bir fasıl için tarama çalışmasının iki etapta yapılacağını kaydeden Babacan, "Tanıtıcı Tarama" denilen ilk etapta AB Komisyonu’nun Türkiye’ye müktesebatı anlatacağını, "Ayrıntılı Tarama" etabında ise Türkiye’nin mevzuatını ve düşüncelerini aktaracağını söyledi. 
     
     "TARAMA SÜRECİNİN DAHA KOLAY YÜRÜYECEĞİNİ ÖNGÖRÜYORUZ" 

     Babacan, Türkiye’nin tarama sürecine benzer bir çalışmayı 2000 yılından bu yana Komisyon’la yürüttüğüne, ayrıca 1996’da tamamlanan Gümrük Birliği çerçevesinde birçok fasılda ileri düzeyde uyum sağlandığına dikkat çekerek, "Dolayısıyla ülkemizle tarama sürecinin diğer ülkelere göre daha kolay yürüyeceğini öngörüyoruz" dedi. 
     Taraması tamamlanan fasıllarda Komisyon’un önerisi ve 25 üye ülkenin onayıyla fiili müzakerelere geçileceğini belirten Babacan, "Komisyon, her bir fasıl için öneri hazırlarken, o faslın kapanması ve gerektiğinde açılması için kriterler belirleyebilecektir. Herhangi bir fasılda müzakerelerin fiili olarak başlaması için tüm tarama sürecinin tamamlanması beklenmeyecek. Bir yandan tarama süreci devam ederken, bir yandan da bazı fasıllarda fiili müzakereler yapılacaktır" diye konuştu. 
     Babacan, "müzakerelerde klasik ve bilinen anlamda bir al-ver süreci yaşanmamakta olduğunu" kaydederek, şunları söyledi 
     "Müzakerelere geçilmeden önce açılan fasılla ilgili kendi mevzuatımızı gözden geçirerek, mevzuatımızın AB müktesebatına uyumunu hangi takvimde ve ne tür değişiklikler yapılarak üstleneceğimizi ve uygulayacağımızı içeren bir pozisyon belgesini hazırlamamız gerekecek. 
     AB Dönem Başkanlığı pozisyon belgemizi aldıktan sonra üye ülkelere dağıtacak ve Komisyon ile üye ülkelerin katkılarıyla yine sadece o fasılla ilgili AB’nin ’Ortak Pozisyon Belgesi’ oluşturacak. Bunun ardından fiili müzakereler başlayacaktır." Bazı konularda üyelik gerçekleşmeden önce tam uyumun sağlanamayabileceğini belirten Babacan, bu nedenle uyumun üyelik sonrasında gerçekleşmesini öngören geçiş sürelerinin istenebileceğini söyledi. 
     Babacan, her bir faslın müzakere edildikten sonra geçici olarak kapanmakta olduğunu ifade ederek, "Bunun için, AB, yapacağımız yasal düzenlemelerin yanı sıra uygulamada kaydettiğimiz gelişmeleri de dikkate alıp değerlendirmektedir. Öte yandan, bir fasıldan diğerine geçildiğinde, aradaki süre içerisinde AB mevzuatı değişebilecek, bu değişime de uyum sağlamak gerekecektir" dedi. 
     Babacan, AB çalışmalarıyla ilgili yeni devasa bir bürokratik örgütün kurulmayacağını, tüm kamu kurum ve kuruluşlarının başlangıçtan itibaren AB katılım çalışmalarının içinde olacağını söyledi. 
     Babacan, düzenlediği basın toplantısında, Müzakere Çerçeve Belgesi nihai şeklini almadan, yapılanma çalışmalarıyla ilgili hazırlıkların son aşamasını tamamlamadıklarını söyledi. 
     Başmüzakerecilik görevine getirilmesinden bu yana yoğun bir çalışma içerisine girdiklerini vurgulayan Babacan, şöyle konuştu 
     "Şimdi bu noktada açıkça ifade etmek isterim ki biz ’Müzakere Çerçeve Belgesi’ nihai şeklini almadan, çalışmalarla ilgili hazırlıklarımızın son aşamasını tamamlamadık. Kimse diyemedi ki ’Türkiye ne pahasına olursa olsun, müzakerelere başlamak zorunda’. 
     Bunu dedirtmedik hiç kimseye. Olumsuz bir sonuca karşı ekonomik tedbirlerimizi aldık. Her kurum bu konuda ne yapacağını biliyordu. 
     Üstelik 3 Ekim’e birkaç gün kala bu tedbirlerimizin görünür olmasını sağladık." Babacan, son bir hafta içinde yapılanmayla ilgili çalışmaların son safhalarını da tamamlayarak, bu çalışmaları Cumhurbaşkanı, TBMM Başkanı, Bakanlar Kurulu, Genelkurmay Başkanı, Yargıtay ve Danıştay Başkanları’na sunduklarını söyledi. 
     Tüm bakanlıkların, tüm kamu kurum ve kuruluşlarının başlangıçtan itibaren AB katılım çalışmalarının içinde olacağını vurgulayan Babacan, "Bu çalışmalar hiçbir kurumun tek başına üstelenebileceği, yürütebileceği çalışmalar değildir. Tüm uygulayıcı birimler bu değişim ve dönüşüm sürecinin bizzat sahibi olacaklardır. Katılım ne kadar geniş olursa başarıyı elde etme süresi de o kadar kısalacaktır" dedi. 
     "AB çalışmalarıyla ilgili yeni devasa bir bürokratik örgütün asla kurulmayacağını" belirten Babacan, Türkiye’deki kuruluşların hemen hepsinin zaten bir AB perspektifinin bulunduğunu, mevcut insan kaynaklarından, bilgi birikimden ve kurumsal hafızadan azami ölçüde yararlanacağını ifade etti. Babacan, zaman içinde bazı kurumların farklı açılardan güçlendirilmesinin gerekebileceğini de söyledi. 
     
     MÜZAKERE HEYETİNİN BAŞKANI DIŞİŞLERİ BAKANI GÜL 

     Başbakan Recep Tayyip Erdoğan’ın sürecin her safhasında çalışmalara önderlik edeceğini belirten Babacan, müzakere heyetinin başkanının Dışişleri Bakanı ve Başbakan Yardımcısı Abdullah Gül olacağını, kendisinin de "başmüzakereci" sıfatıyla katılım çalışmalarının yönetilmesinden ve yürütülmesinden sorumlu olacağını kaydetti. 
     Babacan, bakanların kendi alanlarıyla ilgili çalışmalarda fiilen yer alacağını, bakanlar kurulunun da sürecin her safhasında bilgilendirileceğini ve siyasi kararların bu zeminde alınacağını belirtti. 
     Bakan Babacan, bakanlıkların, diğer kamu kurum ve kuruluşların en tepedeki yöneticilerinin, yani müsteşarlar ve başkanların katılım sürecinde kendi alanlarıyla ilgili yapılacak çalışmalarda kurumlarına yön verecek kilit kişiler olacağını ifade etti. 
     
     DAİMİ TEMAS NOKTALARI 

     Babacan, ayrıca her bakanlıktan, kurum ve kuruluştan AB ile ilgili çalışmalarda "daimi temas noktası" olacak birer kişi tespit edildiğini, bu kişilerin genelde "müsteşar yardımcısı" ve "başkan yardımcısı" sıfatını taşıdığını belirtti. 
     Daimi temas noktası olacak yöneticiler ve onların amirleriyle pazar akşamı bir toplantı düzenlediklerini kaydeden Babacan, bu düzlemde yapılacak toplantıların düzenli aralıklarla devam edeceğini ifade etti. 
     Müzakerelerin 35 ayrı fasıl halinde yürütüleceğini, her fasıl için bir "tarama grubu" bir de "müzakere çalışma grubu" olacağını anlatan Babacan, bir grup oluşturulurken o fasılla ilgili tüm birimlerin temsilcilerinin bulunmasının önemine değindi. Babacan, "Takım ruhu her aşamada hakim kılınacak, yani etkin bir ekip çalışması oluşturulacaktır" dedi. 
     Ali Babacan, Bilim ve Araştırma Faslı’nın tarama grubunun 20 Ekim’de, Eğitim ve Kültür Faslı’nın tarama gurubunun da 26 Ekim’de Brüksel’deki toplantılara katılacağını belirterek, "Kasım ayında başka fasıllarla devam edecek tarama çalışmaları yaklaşık 1 yıl sürecektir" diye konuştu. 
     
     SÜREÇTE YER ALACAK 5 KURUM... 

     Babacan, katılım sürecindeki tüm çalışmaların içinde yer alacak ve 35 faslın tümünü takip edecek kurumların, Avrupa Birliği Genel Sekreterliği ABGS , Dışişleri Bakanlığı’nın AB birimleri, Başbakanlık Müsteşarlığı’nın ilgili birimleri ve Türkiye’nin Brüksel’deki AB Daimi Temsilciliği olduğunu belirtti. 
     Yapılacak çalışmaların yürütülmesiyle ilgili bir "İzleme ve Yönlendirme Komitesi" kurulduğunu kaydeden Babacan, bu komitenin üyelerinin de ABGS Genel Sekreteri, Dışişleri Bakanlığı Müsteşar Yardımcısı, Devlet Planlama Teşkilatı Müsteşar Yardımcısı, Başbakanlık Müsteşar Yardımcısı ve Türkiye’nin AB Daimi Temsilcisi olduğunu söyledi. 
     Kurumlarda uzman danışmanlardan ve uluslararası kuruluşlardan da istifade edileceğini belirten Babacan, bu yapılanmanın "esnek ve dinamik bir yapılanma" olacağını vurguladı. 
     Katılım sürecindeki çalışmalar konusunda, TBMM’nin ihtisas komisyonlarının düzenli olarak bilgilendirileceğini, gerekli istişarelerin burada yapılacağını anlatan Babacan, talep olduğunda, siyasi parti yönetimleri, partilerin TBMM’deki grupları ve TBMM genel kurulunun çalışmalar hakkında bilgilendireceğini kaydetti. 
     Babacan, sivil toplum kuruluşlarının da AB katılım sürecinin bizzat içinde olacağını ifade ederek, 9 Eylül’deki "Sivil Toplum Zirvesi"nin düzenli aralıklarla devam edeceğini, üniversite camiasının da çalışmalara katkıda bulunacağını söyledi. 
     
     "TÜRKİYE ÇOK FARKLI BİR ÜLKE OLACAK" 

     Hem AB için hem Türkiye için, 3 Ekim’le birlikte çok yeni ve farklı bir dönem başladığını ifade eden Babacan, şunları söyledi 
     "Bu dönemde artık politikalar ’korkular’ üzerine değil, ’ilerleme’ üzerine inşa edilmelidir. Farklılıklar üzerinde çekişmeler, artık yerini ortak noktalarda buluşmaya bırakmalıdır. Katılım süreci tamamlandığında, yani 35 faslın müzakeresini bitirdiğinde Türkiye çok farklı bir ülke olacaktır." Bu aşamadan sonra artık reformlara odaklandıklarını belirten Babacan, bu dönemin başarıyla sonuçlandırılmasının, toplumun tam mutabakatı ve çabasıyla mümkün olacağını da söyledi. 
     Babacan, Gümrük Birliği Ek Protokolü’nün TBMM’de onay sürecinin tamamen Türkiye’nin iradesinde olduğunu, zamanı geldiğinde gerekli adımların atılacağını belirtti. 
     Babacan, AB müzakere süreciyle ilgili düzenlediği basın toplantısında, gazetecilerin sorularını da yanıtladı. 
     İletişim grubuna ilişkin soru üzerine Babacan, 17 Aralık öncesinde AB’nin siyasi liderleri ve kanaat önderlerine sürekli Türkiye’yi anlatan çalışmalar yürütüldüğünü hatırlatarak, müzakere süreci çerçevesinde de üçüncü ayak olarak önem verecekleri konulardan birinin iletişim olduğunu belirtti. Babacan, nasıl bir reform izleme grubu varsa iletişim konusunda da bir AB iletişim grubu kurulduğunu söyleyerek, bu grupta 3 bakan olarak görev yapacaklarını, tüm çalışmaların icrasından sorumlu üyenin Ahmet Sever olacağını kaydetti. 
     Babacan, Başbakanlık’ta hangi birimlerle çalışılacağı ve Hazine Müsteşarlığı ile Devlet Planlama Teşkilatı’nın DPT bu yapıdaki rolü hakkındaki sorulara karşılık, Başbakanlık’ta Müsteşar Ömer Dinçer ve Müsteşar Yardımcısı Mehmet Ali Zararsız’ın AB çalışmalarında daimi temas noktası olacağını bildirdi. 
     DPT’nin AB birimlerinin özellikle AB katılım sürecinin ekonomik ve sosyal etkileri ve bu konuların değerlendirilmesi konusunda etkin biçimde fasılların tümünde yer alacağını söyleyen Babacan, daha önce bahsettiği 5 birimin, AB Genel Sekreterliği, Dışişleri Bakanlığı, DPT, Başbakanlık Müsteşarlığı ve Türkiye’nin AB Daimi Temsilciliği 
     çalışmaların tümünün içerisinde olacağını belirtti. 
     Teknik düzeydeki çalışmaların, 5 kişiden oluşan bir izleme ve yönlendirme komitesi tarafından yürütüleceğini de söyleyen Babacan, bunların tamamından kendisinin sorumlu olduğunu kaydetti. 
     AB Komisyonu’nun Genişlemeden Sorumlu Üyesi Olli Rehn’in son Türkiye ziyaretinde Gümrük Birliği Ek Protokolü’nün TBMM’den bir an önce onaylanması mesajı ilettiğinin hatırlatılarak, bunun müzakere sürecini nasıl etkileyeceğinin sorulması üzerine Babacan, "Bu tamamen Türkiye’nin iradesindedir, zamanı gelince gerekli adımlar atılacak" dedi. 
     
     GEÇİŞ SÜRELERİ 

     Babacan, geçiş süreleri ile ilgili soru üzerine, AB’ye uyum çalışmaları sırasında Türkiye’nin kısa vadede olumsuz etkilenebileceği bazı noktalar olabileceğine dikkat çekerek, ancak kısa vadede olumsuz sonuç doğurabilecek pek çok konunun uzun vadede yararlı olacağını bildirdi. Babacan, buna örnek olarak çevre faslını gösterdi ve yeni üyelerin bazılarının bu fasılla ilgili geçiş süreci talep ettiğini, çünkü kamu ve özel sektörlere belli bir maliyeti olduğunu kaydetti. Bu konuda uyum için 5-10 sene içinde belli miktar para harcamak gerektiğine işaret eden Babacan, tam üyelikten önce bu yatırımları karşılamaya müsait olunmaması durumunda, bunun ekonomik maliyetini zamana yayarak hafifletmenin mümkün olabileceğini kaydetti. 
     Babacan, müzakerelerin askıya alınmasıyla ilgili soruya karşılık da müzakere çerçeve belgesinde bu konunun net bir şekilde ortaya koyulduğunu söyleyerek, Türkiye’nin katılım sürecinin pek çok ülkeninkinden daha farklı olacağını ve buna hazır olunması gerektiğini bildirdi. Türkiye’nin nüfusu ve coğrafyası ile büyük bir güç olduğunu ve Türkiye’nin üye olmasının herhangi bir 26 veya 27. ülkenin üye olması demek olmadığını belirten Babacan, AB’nin, İkinci Dünya Savaşı’ndan sonraki en büyük barış projesi olduğunu ve Türkiye’nin de bu projede yer almasının önemli olduğunu kaydetti. 
     Başmüzakereci Babacan, " Müzakere süreci Çok rahat, pürüzsüz bir süreç olmayacak. İnişler çıkışlar olabilecek. Önümüzdeki 8-10 yıl içinde 25 ülkenin farklı yaklaşımları olduğunu görebileceğiz. Ama önemli olan Türkiye’nin içinden geçeceği reform sürecidir" diye konuştu. 
     AB Genel Sekreterliği’nin ABGS kadrosunun yetersiz kaldığına ilişkin soru üzerine Babacan, sadece ABGS değil bu çalışmaları yapacak tüm kurumların insan kaynakları kapasitesinin gözden geçirilmesi gerektiğini, ancak şu anda çalışmalara başlanmasının önünde bu açıdan bir engel bulunmadığını bildirdi. 
     "Kimse bizden merkezde devasa bir yapı beklemesin" diyen Babacan, bu 5 kurumun ağırlıkları açısından bir diğerine üstünlüğü olmayacağını kaydetti. 
     Babacan, AB’ye son üye olan bazı eski demir perde ülkelerinin ayrı bir bakanlık kurmuş olabileceklerine, ancak Türkiye’de kamuda çalışanların sayısının bazı AB ülkelerinin nüfusunun tamamından fazla olduğuna işaret ederek, "Toplum olarak bu projeyi benimsemedikten, herkes AB işi benim bir numaralı işim demedikten sonra sürecin iyi işlemeyeceğine inandığını" söyledi. 
     AB’ye uyum sürecinin Türkiye’ye maliyetine ilişkin soruya karşılık Babacan, her bir fasıl için ayrı bir pozisyon belgesi ve etki analizi hazırlanacağını söyleyerek, kısa vadede katlanılması gereken maliyetlerin uzun vadede mutlaka Türkiye’nin yararına olacağını kaydetti. Babacan, etki analizleri konusunda özel sektör ve sivil toplum kuruluşlarının desteğine ihtiyaç olunacağını da belirtti. 
     Bakan Babacan, 2005 yılının sonuna kadar herhangi bir faslın taraması biterek müzakereye açılıp açılamayacağının sorulması üzerine de bu yılın sonuna kadar taraması bitecek fazla sayıda fasıl bulunduğunu, ancak her faslın açılmasıyla ilgili bir de Brüksel bürokrasisi bulunduğunu vurguladı. Bir faslın müzakereye açılabilmesi için her üye ülkenin ortak tutum belgesini kabul etmesi gerektiğine dikkat çeken Babacan, kendilerinin bu yıl sonuna kadar en az bir faslın fiili müzakerelerine başlamak istediklerini, bu arzularını Olli Rehn’e de ilettiklerini, bunun yıl sonuna yetişmesinin zor göründüğünü, ancak imkansız olmadığını bildirdi. 
     Babacan, AB’ye üyelik sürecinde politikalarını korkular üzerine inşa edenlerin haksız ve zararlı çıktıklarını söyledi. 
     Babacan, AB müzakere süreciyle ilgili düzenlediği basın toplantısında, gazetecilerin sorularını da yanıtladı. 
     Gümrük Birliği ile ilgili tamamlanmayan bazı yükümlülüklerin ilgili faslı nasıl etkileyeceğinin sorulması üzerine Babacan, bazı fasılların açılması ve kapanmasıyla ilgili kriterler olabileceğini, ancak bir faslın kapanmasının Türkiye’nin bu alanda yüzde 100 uyum göstermesini gerektirmeyeceğini belirtti. Babacan, bazı fasıllarla ilgili çok kritik ya da imkansız denilebilecek konularda geçiş süreleri talep edilebileceğini de hatırlatarak, ancak bunların akla gelen her konuda, çok sayıda olamayacağına da işaret etti. 
     Babacan, tarama aşamasında bunların yavaş yavaş açığa çıkacağını söyleyerek, bu sürecin sürekli endişe ve korkuyla yürümeyeceğini, olaya teknik bakmak gerektiğini kaydetti. Babacan, "Biz artık statüsü değişmiş bir ülkeyiz. Geri dönüşü olmayan turnikeler vardır, Türkiye de buradan geçmiştir. Türkiye büyük bir ülkedir, bazı konularda uyum sağlaması zaman alacaktır, bunun da farkında olmamız lazım" dedi. 
     Müzakerelerin başlamasıyla ilgili yaşanan tartışmaların anımsatılması üzerine de Babacan, şunları söyledi 
     "Görüyoruz ki politikalarını korkuların üzerine inşa edenler haksız ve zararlı çıktı. Uzun vadeli düşünenler, belli bir vizyonu yakalamış olanlar ise karlı çıktı. Belki şu anda çok farkında değiliz ama Türkiye-AB ilişkileri bütün dünya için önemlidir. 3 Ekim’in ne kadar tarihi bir dönemeç olduğunu belki sonradan fark edeceğiz." İslam ülkelerinden yaklaşık 273 gazetecinin 17 Aralık zirvesini izlemeye geldiğini hatırlatan Babacan, Türkiye’deki değişimin çok geniş bir coğrafyaya çok önemli mesajlar göndereceğini bildirdi. 
     Babacan, uyum süreci çerçevesinde gençlik programları başlattıklarını belirterek, bunların AB kaynakları ile yapıldığını, ayrıca Dünya Bankası’nın da bu konuya eğildiğini ve 10 yıla kadar yüzbinlerce Avrupalı gencin Türkiye’ye geleceğini, Türk gençlerin de Avrupa ülkelerine gideceğini kaydetti. Üyelik noktasına gelindiği zaman Türkiye ekonomisinin AB’nin dinamosu haline geleceğini söyleyen Babacan, bu yıl ilk Maastrich kriterini tutturacaklarını, en geç 2007’de de borç stoku açısından ikinci Maastrich kriterini 
     tutturacaklarını bildirdi. Babacan, büyüme hızının AB ortalamasının kat kat üstünde olacağını da kaydetti. 
     Türk imalat sektörünün uyumuna ilişkin soru üzerine Babacan, bu alandaki işletmelerin yüzde kaçının AB’ye hazır olduğu konusunda net bir rakam veremeyeceğini, ancak bunun çok da önemli olmadığını çünkü Türk özel sektörünün yeni ortama çok çabuk uyum sağlayabileceğini kaydetti. 
     Babacan, müzakere süreci sırasında hem ekonomiden sorumlu devlet bakanlığı hem de başmüzakerecilik görevlerini bir arada yürütüp yürütmeyeceği ve kabinede bir revizyona gidilip gidilmeyeceğinin sorulması üzerine de bu sorunun asıl Başbakan Recep Tayyip Erdoğan’a sorulması gerektiğini kaydetti. Babacan, bununla birlikte, müzakere edilecek konuların ağırlığının ekonomi ile ilgili olduğuna işaret ederek, 3 yıl içinde IMF çerçevesindeki yapısal reformların azalarak, AB ve Dünya Bankası’nınkilerin ağırlık kazanacağını, dolayısıyla görevlerinin birbirinden uzak konular olmadığını belirtti. 
     AB Müktesebatı’nın Türkçe’ye tercümesi konusundaki soruya karşılık Babacan, tercümenin üye olmadan makul bir zaman önce tamamlanması gerekeceğini, müktesebatın da sürekli değiştiğini ve bu tercümeyi yapabilecek, satır aralarını okuyarak, Avrupa hukukundan anlayacak kadroların yetiştirilmesi gerektiğini bildirdi. 
     Babacan, bir başka soru üzerine de bundan sonra Türkiye’nin analizi yapılırken, eski haliyle yeni halinin karşılaştırılmayacağını, AB’ye son üye olan 10 ülke ile diğer aday ülkelerle bir mukayeseye gidilmesi gerektiğini kaydetti. Bu nedenle isteyen kurumların Türkiye’yi izleyebileceğini söyleyen Babacan, "Bizi izlemeye devam etsinler" dedi. 
     
</TEXT>
</DOC>
