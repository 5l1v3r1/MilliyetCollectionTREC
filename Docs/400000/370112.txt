<DOC>
<DOCNO> 370112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/ekonomi/eko02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkta fiyat düşebilir 
</HEADLINE>
<TEXT>


Fiskobirlik, Giresun tombul fındık için 7.45 YTL fiyat açıkladı. Ancak bu yılki rekolte geçen yıla göre daha yüksek beklendiği için açıklanan fiyatın düşebileceği söyleniyor 

Bülent Yardımcı 

Fiskobirlik bekleneni yaptı ve 2005 ürünü fındık alım fiyatlarını kiloda Giresun tombul fındık için 7.45 YTL, Batı Karadeniz sivri fındık için 6.90 YTL olarak belirledi. 
Fındık üreticisi ve tüccarı beklemede. 2004 - 2005 sezonunda olduğu gibi 2005 - 2006 sezonunda da kabuklu fındık fiyatı 7 - 7.5 YTL olabilir mi 
Bence bu pek mümkün değil. Çünkü 2004 nisan ayının ilk haftasında yaşanan don fındığı vurmuş rekolte 380 bin tona inmiş, sezon başında 5 YTL olarak açıklanan kabuklu fındık fiyatı 7 YTL'ye çıkmış, kabuksuz iç fındık ihracat fiyatı ise 10 - 11 dolara ulaşmıştı. 
2004 - 2005 üretim sezonunda yüksek fiyat nedeniyle fındık ihracat gelirimiz 1.5 milyar dolara ulaşarak cumhuriyet tarihinin rekoru kırıldı. 
Üretici ve Fiskobirlik bundan cesaret alarak fiyatın 7.45 YTL olmasını istiyor. Üretici fındığını 7 liraya satıp ülkemiz yine 1.5 milyar dolar kazanırsa hepimiz mutlu oluruz. Ama bu pek mümkün görünmüyor. 
Çünkü Tarım Bakanlığı bu yıl fındık rekoltesini 548 bin ton olarak tahmin ediyor. Geçen yılın 380 bin tonluk rekoltesinin tetiklediği fiyatın bu yıl da devam etmesi pek mümkün değil. Devlet destekleme alımı yapmıyor. Bu durumda yüksek rekolte nedeniyle fiyatın düşmesini kim nasıl önleyebilecek 

'Sagra gibi on fabrika' 
Görüştüğümüz Trabzon Ticaret Borsası Başkanı Sabahattin Arslantürk de üreticinin çuvalla fındık satarak zengin olamayacağını, fındığı işleyerek ihraç etmesi gerektiğini belirterek, "Karadeniz kıyılarında Sagra gibi on tane da fabrika kurmalıyız" diyor. 


</TEXT>
</DOC>
