<DOC>
<DOCNO> 379463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur04.html </URL>
<DATE> 2005/09/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Almanya'dan Türkiye'ye ilik nakli... 
</HEADLINE>
<TEXT>

     Almanya'dan getirilerek Akut lösemi hastası genç kıza nakledilen kemik iliği tam uyum sağladı. 
     İki yıldır akut lösemi tedavisi gören Büşra Büyükçapar 23 , İstanbul Üniversitesi Tıp Fakültesi tarafından ilik nakli yapılması için Erciyes Üniversitesi EÜ Mehmet Kemal Dedeman Onkoloji Hastanesi'ne sevk edildi. 
     İyileşmesi için kemik iliği nakli yapılması kararlaştırılan Büyükçapar için öncelikle kardeşleri ve akrabaları arasında uygun kemik iliği arandı. Aramalar olumlu sonuç vermeyince, Büşra için Mart ayından itibaren İstanbul Üniversitesi Çapa Tıp Fakültesi Kemik İliği Bankası aracılığıyla Dünya Kemik İliği Bankası bünyesinde uygun kemik iliği araması başlatıldı. 
     Arama sonucunda Büşra için mutlu haber Almanya'dan geldi. Kimliği açıklanmayan bir donörün kemik iliğinin Büşra ile uyum sağladığı öğrenildi. Bunun üzerine bir süredir sürdürülen çalışmalar sonucunda Almanya'dan getirilen kemik iliği Büşra Büyükçapar'a nakledildi. 
     
     TÜRKİYE'DE İLK 
     EÜ Kemik İliği Nakli Merkezi Başkanı Prof. Dr. Ali Ünal, AA muhabirine yaptığı açıklamada, gelişen teknolojiyle birlikte Türkiye'deki birçok hastanede ilik naklinin yapılabildiğini hatırlatarak, Büşra'ya yaptıkları ilik naklinin Türkiye'de ilk olma özelliği taşıdığını vurguladı. 
     Türkiye'de daha önce birkaç kez yurtdışından getirilen iliğin hastaya nakledildiğini, ancak nakillerin uyumsuzlukla sonuçlandığını bildiren Ünal, şu bilgileri verdi 
     ''Büşra'ya nakledilmesi için Çapa Tıp Fakültesi Kemik İliği Bankası yetkilileri tarafından Almanya'dan alınan ilik, Kayseri'ye getirildi. İlik, başarıyla Büşra'ya nakledildi. Nakilden sonra yaptığımız tüm testler olumlu sonuçlandı. Şu anki elde ettiğimiz verilere göre, ilik Büşra'nın hücreleri ile tam uyum sağladı. Böylece, Türkiye'de ilk kez yurtdışından getirilerek yapılan ilik nakli başarıyla sonuçlanmış oldu. Bundan sonra ilk 100 gün ve ilk 1 yıl bizim için büyük önem taşıyor. Bu süre içinde Büşra'nın sağlık durumunu kontrolümüz sürecek. Bu süreler içinde herhangi bir enfeksiyon ortaya çıkmazsa Büşra'nın sağlığı yerine gelmiş olacak.'' 
     
     MİLYONDA BİR İHTİMAL GERÇEKLEŞTİ 
     İlik nakli yapılacak hastalar için öncelikle kardeşler arasında arama yapıldığını bildiren Ünal, kardeşler arasında uygun kemik iliği bulunma olasılığının yüzde 25 civarında olduğunu, Büşra için kardeşleri ve akrabaları arasında yapılan aramalardan olumlu sonuç alınamadığını kaydetti. 
     Akraba dışı kemik iliği nakli araştırmasının olumlu sonuçlanmasının kendilerini mutlu ettiğini belirten Ünal, ''Kardeşler ve akrabalar dışından uygun kemik iliği bulunma olasılığı milyonda bir civarındadır. İlik nakli yapmayı kararlaştırdığımız Büşra için milyonda bir ihtimal Almanya'da gerçekleşti. Almanya'daki gönüllü bir vericinin kemik iliği kök hücreleri Büşra ile uyum sağladı.'' dedi. 
     İlik nakli gerçekleştirilen Büşra Büyükçapar ve ailesi, röportaj yapmak isteyen gazetecilerin isteğini reddederek fotoğraf çektirmek istemedi. 
     
</TEXT>
</DOC>
