<DOC>
<DOCNO> 394878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur14.html </URL>
<DATE> 2005/11/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
THY Esenboğa'da hizmetlerin aksamaması için gerekli tedbirleri aldık 
</HEADLINE>
<TEXT>

     Türk Hava Yolları THY , Ankara Esenboğa Havalimanı’nda çıkan yangın sonucunda kullanılamaz hale gelen ’B" terminali yerine, ’A’ terminalinden hizmet verildiğini bildirdi. 
     THY’den yapılan açıklamada, saat 00.15’de Esenboğa Havalimanı’nda çıkan yangın sonucu kullanılamaz hale gelen İç Hatlar Terminali’nde yürütülen hizmetlerin aksamaması için gerekli tüm tedbirlerin alındığı bildirildi. 
     Esenboğa Havalimanı’nı kullanacak yolcuların mağdur olmamaları için THY, DHMİ, emniyet ve mülki idare amirliği ekiplerince kriz masası oluşturulduğu belirtilen açıklamada, şöyle denildi 
     "THY, yürütülen hizmetlerin aksamaması için gerekli tüm tedbirleri almıştır. İlgili ekiplerini Ankara Esenboğa Havalimanı’na yönlendiren THY, yaşanan sıkıntıların giderilmesi için çalışmalarını sürdürmektedir. Yangın sonucu kullanılamaz hale gelen ve tüm elektronik sistemleri devre dışı kalan ’B’ terminali yerine, ’A’ terminalinden hizmet vermeye devam etmektedir. 
     Esenboğa Havalimanı’nı kullanacak yolcularımızın bilet işlemlerini, alana gelmeden önce şehir satış ofislerimizden tamamlamaları ve uçuş hareket saatinden 1.5 saat önce alana gelmeleri gerekmektedir." 
     
</TEXT>
</DOC>
