<DOC>
<DOCNO> 398929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun51.html </URL>
<DATE> 2005/11/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Belçika'da eski karasını öldüren Türk, 25 yıl hapis cezasına çarptırıldı 
</HEADLINE>
<TEXT>

     Brüksel Ağır Ceza Mahkemesi, eski karısını bıçaklayarak öldüren Asker Aras isimli Türk'ü 25 yıl ağır hapis cezasına çarptırdı. 
     Ağır Ceza Mahkemesi'nin 12 kişilik halk jürisi önünde yargılanan Aras, 18 Nisan 2004 tarihinde eski karısı Yurdagül Gökçe'yi 13 yerinden bıçaklayarak öldürmüş, kendisini engellemek isteyen kızı Nurcan Aras'ı da yaralamıştı. 
     Asker Aras, cinayetten sonra kendini bıçakladığı için bir süre hastanede kalmıştı. 
     Mahkemede suçunu itiraf eden ve cinayeti neden işlediğini bilmediğini, değerli bir varlığını ve yuvasını kaybettiğini anlatan Aras'ın, kan tahlillerinde olay günü uyuşturucu kullandığı belirlenmişti. 
     Mahkeme, Aras'ın 4 defa evlendiğini, eski eşlerinden birine karşı şiddet kullanmaktan sabıkalı olduğunu, uyuşturucu kaçakçılığı suçuyla cezası bulunduğunu, ruhsatsız silah bulundurduğunu, bir gece kulübü görevlisini sırtından bıçaklamak suçuyla sabıkalı olduğunu ve hapis yattığını dikkate aldı. Sanık hakkında cezasını hafifletici neden görülmedi. 
     Sanık avukatları, 5 yıl maden ocaklarında çalışan Aras'ın daha sonra işsizlik nedeniyle sorunlar yaşadığını belirttiler. Hapishane gardiyanları da mahkemede verdikleri ifadede, sanığın hapishanede ''örnek tutuklu'' olduğunu, mutfakta, ''bıçak kullanılan işler'' yaptığını bildirdiler. 
     Uzmanlar, Aras'ın hiçbir zihinsel ve psikolojik sorunu olmadığını belirttiler. 
     Halk Jürisi'nden oluşan Ağır Ceza Mahkemesi'nin kararlarına temyiz hakkı bulunmuyor. 
     
</TEXT>
</DOC>
