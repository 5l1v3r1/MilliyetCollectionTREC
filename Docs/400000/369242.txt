<DOC>
<DOCNO> 369242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko09.html </URL>
<DATE> 2005/08/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Zengin yoksulun 4.2 katı harcıyor... 
</HEADLINE>
<TEXT>

     Türkiye’deki en yoksul yüzde 20’lik dilim ile en zengin yüzde 20’lik dilimin harcama farkı 2004 yılında 4.5 kattan 4.2 kata geriledi. Ancak bu gerileme, 4.1 kat farkın bulunduğu 2002 yılı düzeyine gelinmesini sağlayamadı. 
     Toplam özel nihai tüketim harcamaları içinde en yoksul yüzde 20’lik dilimin payı yüzde 9.1, en zengin yüzde 20’lik dilimin payı da yüzde 38 oldu. 
     DİE 2004 yılı Hanehalkı Tüketim Harcamaları anketinin sonuçlarını açıkladı. Anket, yoksullarla zenginler arasındaki harcama dağılımındaki eşitsizliğin sürdüğünü ortaya koydu. 
     Gelire göre harcamaların dağılımına bakıldığında en fakir yüzde 20’lik dilimin Türkiye’nin toplam özel tüketim harcamaları içindeki 2003 yılındaki yüzde 8.8 olan payı 2004 yılında yüzde 9.1’e çıktı. En zengin yüzde 20’lik dilimin yüzde 39.8 olan harcamalardaki payı ise yüzde 38’e düştü. Böylece en zengin ile en yoksul dilimler arasındaki fark, 4.5 kattan 4.2’e kattı geriledi. Ancak bu göreli iyileşmeyle en zengin ile en yoksul kesimlerin harcamaları arasında 4.1 kat farkın bulunduğu 2002 yılındaki düzey yakalanamadı. 
     DİE’nin 2002 yılındaki verilerine en yoksul yüzde 20’lik dilimin harcamalardaki payı yüzde 9.3, en zengin yüzde 20’lik dilimin harcamalardaki payı ise yüzde 38.2 düzeyinde bulunuyordu. 
     Gelire göre harcama dağılımlarında, ikinci yüzde 20’lik dilimin payı ise yüzde 13’ten yüzde 12.9’a gerilerken, üçüncü yüzde 20’lik dilimin payı yüzde 16.7’den yüzde 17.2’ye, dördüncü yüzde 20’lik dilimin payının da yüzde 21.7’den yüzde 22.7’ye yükseldiği görülüyor. Böylece üçüncü yüzde 20’lik dilim ve dördüncü yüzde 20’lik dilimlerin, 2003 yılında kaybettikleri harcama payı düzeylerini 2004 yılında 
     yeniden kazandıkları ortaya çıkarken, ikinci yüzde 20’lik dilimin ise 2003 ve 2002 yıllarına göre daha yoksullaştığı belirlendi. İkinci yüzde 20’lik dilimin gelire göre harcamalarda 2004 yılında yüzde 12.9’a düşen payının, 2002 yılında yüzde 13.2 düzeyinde olduğu görülüyor. 
     Gelirden en az pay alan ilk 20’lik dilimin, Türkiye’nin toplam özel tüketim harcamaları içindeki artışı, gıdaya, sağlığa, ertelediği giyim, ayakkabı ve ev eşyası alımları, eğitim, ulaştırma ile kültür ve eğlenceye yönlendirdiği belirlendi. En yoksul yüzde 20’lik dilimin, Türkiye’nin gıda harcamaları içindeki payı yüzde 13.1’den yüzde 13.7’ye, giyim ve ayakkabıdaki payı yüzde 7.2’ye, ev eşyasındaki payı yüzde 6.4’den yüzde 6.6’ya, sağlık harcamalarındaki payı yüzde 9.1’den yüzde 9.5’e, ulaştırmadaki payı yüzde 3.8’den yüzde 4.1’e, kültür, eğlencedeki payı yüzde 3.5’ten yüzde 4.2’ye, eğitim hizmetlerindeki payı yüzde 1.2’den yüzde 2.3’e, çeşitli mal ve hizmetlerdeki payı da yüzde 5.5’ten yüzde 7.6’ya çıktı. 
     En yoksul yüzde 20’lik dilimin kira ve konut harcamalarındaki yüzde 9.3 olan ve haberleşmede yüzde 6.2 olan payı değişmezken, alkollü içecek ve sigara harcamalarındaki payı yüzde 11.3’ten yüzde 10.7’ye, otel, lokanta, pastane harcamalarındaki payı da yüzde 6.2’den yüzde 5.4’e düştü. 
     En zengin yüzde 20’lik dilimin payındaki göreli düşüşün etkisiyle, tüm harcama grupları itibariyle Türkiye’nin özel tüketim harcamaları içindeki payı düşerken, yalnızca alkollü içecek ve sigara grubundaki yüzde 31 olan harcama payını yüzde 31.1 ile korudu. En zengin yüzde 20’lik dilim 2004 yılında Türkiye’nin toplam gıda harcamalarının yüzde 27.2’sini yaparken, diğer harcama gruplarındaki payları da şöyle gerçekleşti "Alkollü içki ve gıda harcamalarda yüzde 31.1, giyim ve ayakkabı harcamalarında yüzde 42.2, konut ve kira harcamalarında yüzde 35.6, ev eşyası harcamalarında yüzde 41.1, sağlık harcamalarında yüzde 40.3, ulaştırma harcamalarında yüzde 53.5, haberleşme harcamalarda yüzde 42.3, kültür, eğlence harcamalarında yüzde 54.4, eğitim harcamalarında yüzde 59.6, otel, lokanta ve pastane harcamalarda yüzde 46.1, çeşitli mal ve hizmetlerdeki harcamalarda yüzde 45.3." Nüfusun en yoksul ikinci dilimini oluşturan ve orta direk olarak adlandırılabilecek üçüncü dilimin gıda harcamalarında paylarının yüzde 16.8 ile yüzde 19.4’le geçen yılki düzeyini yaklaşık olarak korudukları görülüyor. Gelire göre sıralı 5 dilimin harcama grupları içindeki dağılımına bütün olarak bakıldığında en büyük farklılığın eğitim harcamalarında olduğu dikkat çekiyor. En yoksul yüzde 20’lik dilimin eğitim harcamalarındaki payı yüzde 2.3 düzeyinde bulunurken, ikinci yüzde 20’lik dilimin payı yüzde 5.4, üçüncü yüzde 20’lik dilimin payı da yüzde 10.2, dördüncü yüzde 20’lik dilimin payı yüzde 22.5, beşinci yüzde 20’lik dilimin payı da yüzde 59.6 oldu. 

ANKA 
     
</TEXT>
</DOC>
