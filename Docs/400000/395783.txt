<DOC>
<DOCNO> 395783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy03.html </URL>
<DATE> 2005/11/17/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Erdoğan'dan, bugün cenazelerde provakasyon uyarısı geldi 
</HEADLINE>
<TEXT>

     Başbakan Recep Tayyip Erdoğan, bugün Yüksekova'da yapılacak cenaze töreninde bir çok provokatif eylemin olabileceğini belirterek, ''Vatandaşlarımızın eylemlere karşı mutedil olmasını, itidalle ve bir cenaze merasimine yakışır şekilde davranmasını başbakanları olarak rica ediyorum'' dedi. 
     Başbakan Erdoğan, partisinin MYK toplantısı sonrasındaki açıklamasının ardından gazetecilerin sorularını yanıtladı. 
     Erdoğan, bir gazetecinin, Başbakan Yardımcısı ve Dışişleri Bakanı Abdullah Gül'ün Suriye'ye günübirlik yaptığı ziyaret ve Bahreyn'deki toplantıda, ABD Dışişleri Bakanı Condelliza Rice ile görüşüp görüşmediğini sorması üzerine, Bahreyn'deki toplantının Geniş Ortadoğu ve Kuzey Afrika Projesi'yle ilgili dışişleri bakanları toplantısı niteliğinde olduğunu söyledi. 
     Erdoğan, Gül'ün, bölgedeki tüm dışişleri bakanlarının yanı sıra Condelliza Rice ile de görüşmesinin olduğunu belirtti. 
     Başbakan Erdoğan, söz konusu projede Türkiye, İtalya ve Yemen'in eşbaşkanlık görevi bulunduğuna dikkati çekti. Türkiye'nin burada bazı atacağı adımlar olduğunu anlatan Erdoğan, Türkiye'nin süreci tribünden izleyen bir ülke olarak değil, süreçte barışa en ideal şekilde katkıda bulunacak şekilde yönlendirme gayreti olacağını ifade etti. Erdoğan, Suriye'deki temasların bu kapsamda gerçekleştiğini bildirdi. 
     Geniş Ortadoğu ve Kuzey Afrika Projesi'nin en önemli amacının bölgede demokratik yaşam, barış, refah, huzur ve özgürlük alanında gelişmeleri sağlayabilmek olduğunu kaydeden Erdoğan, Türkiye'nin bunun için elinden gelen her şeyi yaptığını ve yapmaya devam edeceğini ifade etti. 
     
     YÜKSEKOVA'DAKİ OLAYLAR 
     Erdoğan, bir başka gazetecinin, ''sözlerinizden yaşanan olaylarla ilgili güvenlik güçlerine yönelik bir karalama kampanyasının olduğu sonucunu çıkardık. Bu yönde bir istihbari bilgi mi var Bir de bu konuda bir eylem planınız oluşturuldu mu '' şeklindeki sorusunu yanıtlarken, şu anda bir eylem planının zaten yürüdüğünü ifade etti. 
     Erdoğan, şöyle devam etti 
     ''Yürütme olarak biz bu süreci çalıştırıyoruz. Fakat, ifade ettiğim gibi hangi sıfatta kim olursa olsun diye özellikle bir vurgu yaptım. Bu kamu görevlisi de olabilir, bunlara işaret ettim ama işaret ederken tüm olarak güvenlik güçlerimizi böyle bir yargılamaya tabi tutmak, güvenlik güçlerimizi tamamiyle karalamak, bu askeriyle olsun, polisimizle olsun çok ciddi bir yanlıştır. 
     Bir defa ülkemizin içte ve dışta her yönüyle güvenlik güçleri olmadan yaşaması mümkün mü Bunları bir kenara koymak mümkün mü En ufak bir şeyde, böyle bir ön yargı ile olaylara yaklaşmak, bu da çok çok ciddi bir tehlike, ülkemiz için ciddi bir tehlike. Güvenlik güçlerinde çalışan tüm arkadaşlarımızın canını, her şeyini ortaya koymak süretiyle geleceğe yönelik olarak nasıl bir psikolojik haletiruhiye içerisinde olacağını hep birlikte düşünmemiz lazım. Özellikle de yazılı ve görsel medyamızdan sürece yardımcı olmalarını ve katkıda bulunmalarını istiyorum.'' Başbakan Erdoğan, ''kamuoyunda Hakkari ve Şemdinli'deki olayların büyükşehirlere sıçrayabileceği endişesi var, siz bu endişeleri paylaşıyor musunuz '' sorusuna ise, ''Bunları konuşmak bile şu anda ciddi bir yanlıştır. Bizler süreci bulunduğu yerde çözmenin gayreti içerisinde olacağız, hep beraber bunu çözeceğiz, ama sizler bu soruları sordukça sadece bu tür çirkin ve kötü emelleri bulunanlara hizmet etmiş olursunuz. Bunu böyle bilmelisiniz. Bunları değerlendirirken çok dikkatli değerlendirmekte fayda var'' karşılığını verdi. 
     
     SORUŞTURMANIN HIZLANDIRILMASI 
     Başbakan Erdoğan, olaylarla ilgili yargı ve soruşturma sürecinin hızlandırılmasıyla ilgili bir talimatı olup olmadığı sorusu üzerine de şunları kaydetti 
     ''Yargıya bizim böyle bir talimatımız olabilir mi Yargı zaten bu hassasiyeti görmektedir. Şüphesiz görüyor, bunun için de en süratli bir şekilde bunu yapmanın gayreti içindedir. Ama delillere, bulgulara ulaşmadan kalkıp da yargı böyle bir kararı verirse, adil olmayan bir kararın çıkması hiç şüphesiz adaletsizliği doğurur. Buna herhalde yargı fırsat vermez. Adil olan bir kararı verebilmesi için belgelere, bilgilere, bulgulara tam manasıyla ulaşması... 'Ben şimdi, hakikaten tam istediğim gibi kararı veriyorum' dediği noktada o kararı verecektir. 
     Biz kalkıp yargıya 'bugün bu işi bitir' diyemeyiz, böyle bir hakkımız, böyle bir yetkimiz yok. O yol haritasını kendisi belirleyecektir. Temennimiz bir an önce çözüme kavuşmaktır. Biz müfettişlerimizi gönderdik, bizim bu sürece ne gibi katkılarımız olacaksa, bu katkıları yapmanın gayreti içerisinde oluyoruz. İstihbarat teşkilatlarımız hepsi bir çalışmanın gayreti içerisindedirler. 
     Temennimiz odur ki bir an önce halkımızın şu anda kavuşmuş olduğu sükunet, yarın cenazelerin defin merasiminde de aynı şekilde devam etsin. Özellikle vatandaşlarımızın cenazelerin defin törenlerinde de birçok provokatif eylemler olabilir. Bu eylemlere karşı vatandaşlarımızın mutedil olmasını, itidalle ve bir cenaze merasimine yakışır şekilde davranmasını özellikle tüm Hakkarili, Yüksekovalı vatandaşlarımızdan başbakanları olarak rica ediyorum.'' 
     
     ''GEREKİRSE BÖLGEYİ ZİYARET EDERİZ'' 
     Başbakan Erdoğan, bugün bir güvenlik zirvesi yapıldığı anımsatılarak, olayların çıkış sebebine ilişkin değerlendirmesinin istenmesi üzerine, ''Şu anda yaptıklarım gerek sabah, gerekse akşamki çalışmalarımın nihai ürünüdür'' dedi. 
     Erdoğan, olaylar yatıştıktan sonra bölgeye bir ziyareti olup, olmayacağı sorusuna, ''Şu anda çalışmalarımızı devam ettiriyoruz, gerekirse onu da yaparız'' yanıtını verdi. 
     Erdoğan, bir gazetecinin bu akşam oynanacak Türkiye-İsviçre milli takımları arasıdaki futbol maçına ilişkin değerlendirmesinin sorulması üzerine ''Bu kadar önemli bir mesele var. Bunları konuşuyoruz. O da çok önemli ama ben maça gidemeyecek kadar burada bu çalışmaları sürdürüyorum'' diye konuştu. 
     Başbakan Erdoğan, bölgeye acilen yapılması gerekenin ne olduğuna ilişkin soruyu yanıtlarken de şunları kaydetti 
     ''Şu anda bölgeyle ilgili yapılması gereken ne varsa bunları yapıyoruz. Gerek güvenlik noktasında, gerek oradaki kriz yönetimini başarıyla yürütebilmek... Şu anda gerek Hakkari Başsavcımız, gerekse Van Başsavcısı bu sürece katkıda bulunuyorlar. Aynı şekilde Adalet Bakanlığı'nda da oluşturulmuş bir heyet var. Bu heyet, bu süreci takip ediyor ve yardımcı oluyor.'' 
     
</TEXT>
</DOC>
