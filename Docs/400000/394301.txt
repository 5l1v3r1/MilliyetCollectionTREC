<DOC>
<DOCNO> 394301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yasam/yas04.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pera'da kültürler buluşması 
</HEADLINE>
<TEXT>


PERA FEST 2005 4. Uluslararası Beyoğlu Buluşması bugün başlıyor. 20 Kasım'da sona erecek festivale İran, Irak, İsrail, İtalya, Fransa ve Yunanistan'dan sanatçılar katılacak 

KÜLTÜR SANAT SERVİSİ 

Beyoğlu'nun tarihsel mirası ve kültürel çeşitliliğini yansıtmayı ve farklı kültürler arasındaki iletişimi sağlamayı amaçlayan PERA FEST 2005, bu yıl Stefanos Yerasimos ve Jak Deleon'un anısına ithaf edildi. Yakın zamanda yitirdiğimiz bu iki değerli isim, 19 Kasım'da Doğan Hızlan, Murat Belge, Ahmet Soysal ve Mario Levi'nin katılımıyla Pera Müzesi'nde düzenlenecek olan "İki Beyoğlulu" adlı söyleşiyle anılacak. 

Akdeniz'den Ortadoğu'ya 
Festival kapsamındaki konserlerde kültürlerarası buluşma teması ön plana çıkıyor. Fransız müzisyen Migueu Montanaro'nun, Yaz Baltacıgil ve Orhan Topçuoğlu ile birlikte vereceği konser Akdeniz kültürlerinin müzikal bileşimine sahne olacak. İran'dan Zhubin Kalhor, Irak'tan Muhamed Alnuma ve İsrail'den Yinon Muallem'den Ortadoğu ezgileri dinlenebilecek. Ayrıca Ruth Yaakov İsrail , Miriam Magenci İtalya ile Türkiye'den Muammer Ketencoğlu ve Sumru Ağıryürüyen'in solist olarak katılacağı Bir Balkan Yolculuğu grubu ile Socrates Lelekos ve Stigma Swing Dixie Band, etkinliğin diğer müzisyen konukları arasında. 

Göçmenlerin sineması 
PERA FEST'te tiyatroseverlere hitap eden etkinlikler de bulunuyor. Tiyatro Dot, "Aşk ve Anlayış" Tiyatro Oyunevi, "Tol" Stüdyo Drama, "Arap Gecesi" ve Dostlar Tiyatrosu "Ayvazoğlu ve Kundakçılar" oyunlarıyla festivale katılacak. Theater an der Ruhr, Harbiye Şehir Tiyatrosu'ndaki "Üç Kuruşluk Opera" oyunuyla festivale konuk oluyor. Festival çerçevesinde çocuklara özgü programlara da yer verildi. Minik sanatseverler, Kocaeli Belediyesi Şehir Tiyatroları'nın sahneleyeceği "Savaş Düşlerimi Çaldı" adlı çocuk oyununun yanı sıra atölye çalışması, kukla gösterisi, konser ve sergi gibi etkinliklere de katılabilecek. 
İstanbul Alman Kültür Merkezi, İstanbul Fransız Kültür Merkezi ve İstanbul Bilgi Üniversitesi işbirliği ile düzenlenen "Almanya ve Fransa'daki Göçmen Ailelerin Çocuklarının Sineması" başlıklı programda Fatih Akın'ın "Duvara Karşı", Neco Çelik'in "Kent Gerillaları" ve "Kapının Arkasında" ile Rolf Schübel'in "Dilek Zamanı" adlı filmleri yer alıyor. 
PERA FEST 2005, İstanbul Büyükşehir Belediyesi, Kültürlerarası İletişim Derneği ve PPR tarafından, Beyoğlu Belediyesi, İstanbul Bilgi Üniversitesi ve Beyoğlu'ndaki kültür - sanat kurumlarının yanı sıra Olympic Havayolları, The Madison Hotel işbirliğiyle gerçekleştiriliyor. PERA FEST'in açılış konseri biletleri Biletix'ten satılıyor. Çoğu ücretsiz olan diğer etkinliklerin biletleri etkinlik mek nlarından sağlanabiliyor. www.piproduction.org 

İstanbul'da bir diva 

Dünyaca ünlü Yunan şarkıcı Savina Yannatou ve grubu Primavera en Salonico, İstanbul'daki ilk konserlerini PERA FEST 2005 kapsamında bugün, saat 20.30'da Yeni Melek Gösteri Merkezi'nde verecek. Kariyerine, Manos Hacidakis'in şarkılarını yorumlayarak başlayan, Akdeniz ezgilerinden Bizans ve Seferad şarkılarına uzanan geniş bir repertuvarı bulunan Yannatou'nun önemli albümleri arasında "Pao Na Po Sto Synnefo", "Spring in Salonico", "Songs of the Mediterranean", "Virgin Maries of the World" yer alıyor. Yannatou'ya konserinde eşlik edecek olan Primavera en Salonico grubu Kostas Vomvolos kanun, akordeon , Michalis Siganidis kontrbas , Kyriakos Gouventas keman , Haris Lambrakis ney , Yannis Alexandris ut, gitar, tambur ve Kostas Theodorou'dan perküsyon oluşuyor. 


</TEXT>
</DOC>
