<DOC>
<DOCNO> 364035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun29.html </URL>
<DATE> 2005/07/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Papa'dan 'İslam barış dini mi ' sorusuna yanıt... 
</HEADLINE>
<TEXT>

     Roma Katolik Kilisesi'nin ruhani lideri Papa 16. Benediktus, son dönemlerde meydana gelen terör saldırılarının Hıristiyanlık karşıtı eylemler olarak yorumlanamayacağını söyledi. 
     Papa, tatilini geçirdiği Valle d'Aosta yakınlarındaki Les Combes'te yöredeki Katolik papazları kabulü sonrasında, gazetecilerin sorularını da yanıtladı. 
     16. Benediktus, terör saldırılarının Hıristiyanlık karşıtı eylemler olup olmadığına ilişkin soruya karşılık, ''Benim görebildiğim kadarıyla bu eylemler, bizzat Hıristiyanlığa karşı değil, daha genel amaçlar uğruna gerçekleştiriliyor'' dedi. 
     Papa, ''İslam bir barış dini olarak algılanabilir mi '' şeklindeki soruyu ise şöyle yanıtladı 
     ''Genelleme niteliğindeki sözlerle bir etiket yapıştırmak istemiyorum. Elbette ki barışı özendirebilecek unsurların yanı sıra başka unsurlara da sahip bir dindir. Daha iyi unsurlar bulmaya çalışmak için sürekli gayret göstermemiz lazım.'' 16. Benediktus, boşanmayı yasaklayan Katolik Kilisesi'nin, boşanmış veya boşandıktan sonra yeni evlilikler yapmış Katolikleri nasıl değerlendirdiği konusunda ise yorum yapmak istemedi. Papa, konuya ilişkin bir soru üzerine, ''Büyük sorunları 3-5 kelimeyle çözümleyemeyiz'' demekle yetindi. 
     Papa, Vatikan-Çin arasındaki ilişkiler konusunda ise ''Umudumuz ilerleme kaydedilmesi. Umudumuzu koruyoruz'' dedi. 
     
</TEXT>
</DOC>
