<DOC>
<DOCNO> 392225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur12.html </URL>
<DATE> 2005/11/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kadıköy'e 15 bin yeni konut 
</HEADLINE>
<TEXT>

     Nesime Sadıkoğlu 

Kadıköy Belediye Başkanı Selami Öztürk, ilçede 15 bin yeni konut inşa edileceğini belirterek, bu durumun yeni trafik yükü getireceğini savundu. 
     Öztürk, AA muhabirine yaptığı açıklamada, Kadıköy'ün Ankara asfaltı çevresindeki eski gecekondu mahallerinin olduğu bölgede şu anda planlı bir yapılaşma gerçekleştiğini anlatarak, bu yerlere ilişkin planlamanın bir bölümünün TOKİ, bir bölümünün de İstanbul Büyükşehir Belediyesi'nce yapıldığını söyledi. 
     TOKİ tarafından planlaması yapılan yerlerin Emlak Gayrimenkul Ortaklığı'na ait yerler olduğunu belirten Öztürk, ''Yenisahra ve İçerenköy'de yaklaşık 15 bin yeni konut yapılacak. 5 bin 400 tanesi ihale edilmiş durumda. Bunlar ruhsat alıp inşaat başladı. Bunlar Trio konutlarının arkasında bulunuyor'' dedi. 
     Öztürk, Ataşehir'de yapılacak yeni inşaatların ruhsatında yeşil alanlar nedeniyle problem olduğunu, Hal ile Ataşehir arasında kalan bölümde ise birkaç şirketin 300-320 konutluk değişik büyüklüklere sahip toplu konut inşa ettiğini bildirdi. 
     Büyükşehir Belediyesi'nin vermiş olduğu 1 5000 planlara göre uygulama yapılan yerlerde ulaşım ve altyapı konusunda daha çözümcül davranıldığını, kurum görüşlerinin alındığını kaydeden Öztürk, bu konuda pek problem yaşanacağını sanmadığını dile getirdi. 
     Öztürk, ancak TOKİ'nin planlarının doğrudan Bayındırlık ve İskan Bakanlığı'na yaptırıldığını, bakanlığın da çok fazla kurum görüşü almadan direkt olarak ticari düşünceyle planları hazırladığını ileri sürerek, ''sosyal donatı alanlarının yok edildiğini, o bölge için gerekli kurumlara ait olması gereken yerlerin yeteri kadar bırakılmadığını'' savundu. 
     Selami Öztürk, ayrıca bu planların, yeni yapıların altyapı ve trafiğe getireceği yükün de hesaplanmadan yapıldığını iddia etti. 
     
     ''BÜYÜK BİR KAOS ÇIKMASI BEKLENİYOR'' 
     ''Yeni yapıların tamamlanmasından sonra ortaya büyük bir kaosun çıkmasının beklendiğini'' ileri süren Öztürk, şunları kaydetti 
     ''Bu bölgede TOKİ'nin arsaları ile ilgili bizden Bayındırlık Bakanlığı'nın vermiş olduğu plana göre ruhsat istendiğinde, bizim itirazlarımız oldu. Örneğin orada 60 bin metrekarelik yeşil alan, özel spor sahası ayrılmıştı. Daha sonra satılabilirdi. Ona itiraz ettik. 54 bin metrekaresi kamuya geçti. 50 bin metrekaresi TOKİ'de kaldı. TOKİ bunu daha sonra satışa çıkardı.'' Ulaşımla ilgili İstanbul Büyükşehir Belediyesi Ulaşım Koordinasyon Merkezi'nden görüş istediklerini, bunun üzerine ''genel ulaşım projesi içinde buranın ulaşım probleminin çözüldüğü, yapılan konutların trafiği olumsuz etkilemeyeceği'' yönünde görüş bildirdiklerini ifade eden Öztürk, ancak o görüşlerin de sorunu çözdüğüne inanmadığını söyledi. 
     Kadıköy Belediye Başkanı Öztürk, ''Oraların E-5'ten 1. ve 2. köprüye yakın olması bazı avantajlar sağlayabilir, ancak yeni yapılaşma yeni trafik yükü getirecek. Kadıköy'ün giriş ve çıkışlarına ciddi trafik sorunu yaratabilir diye düşünüyorum'' dedi. 
     Ankara asfaltı üzerinde gerçekleştirilecek raylı sistemin Ataşehir ve o bölgelere de yapılması halinde trafik sorununda önemli mesafe kat edileceğini anlatan Öztürk, ''E-5'ten sonra Ataşehir, Yenisahra ve bu bölgeye gidecek raylı sistem düşünülürse, bu sorun çözülebilir. Kısa mesafeli olduğu için yapılması mümkün, yer de müsait'' diye konuştu. 
     
     ''YENİ KONUTLARIN YAPILMASI KADIKÖY'E DEĞER KATTI'' 
     Selami Öztürk, son deprem yönetmeliğine uygun yeni konutların yapılmasının Kadıköy'e değer kattığını, ancak bunların ilçenin bina stokunu sağlıklı yönde değiştirmediğine işaret etti. 
     Bina stokunu sağlıklı yönde değiştirmek için eski binaların yenilenmesi gerektiğini vurgulayan Öztürk, eskiyen bina sayısının aynı şekilde durduğunu ve buna yeni binalar eklendiğini anlattı. 
     Bina rezervinin yenilenmesi için eski binaların yıkılarak yenilerinin yapılması yönünde bir çaba harcanmasının önemine değinen Öztürk, hükümetin, bina ve konut sertifikası çıkararak bu konutların yenilenmesine katkı verebileceğini bildirdi. 
     Öztürk, ''Kadıköy bir anlamda yeni yapılan binalarla güçleniyor, ama eski binaların yenilenmesi sıkıntısını da yaşıyor'' dedi. 
     
</TEXT>
</DOC>
