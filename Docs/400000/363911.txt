<DOC>
<DOCNO> 363911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur14.html </URL>
<DATE> 2005/07/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
75 yaşında nüfus cüzdanı yok 
</HEADLINE>
<TEXT>

     Şanlıurfa'nın Siverek İlçesi'nde, 7 çocuk ve 11 torun sahibi 75 yaşındaki Sultan Gümüş'ün nüfus cüzdanı bulunmuyor. 
     Sultan Gümüş, köyde dünyaya geldiğini ve ailesi tarafından kendisine nüfus cüzdanı çıkartılmadığını söyledi. 
     Şimdiye kadar ailesinin soyadını kullandığını ifade eden Sultan Nine, 15 yaşındayken eşi Mehmet Kanmaz ile imam nikahıyla yaşamaya başladığını belirtti. 
     Eşinin ölümünden sonra ilçe merkezine yerleştiğini anlatan Sultan Nine, ''Bugüne kadar kimse benden kimlik sormadı'' dedi. 
     Vatandaşlık işlemleri için 1 yıl önce başvuruda bulunduğunu ifade eden Sultan Nine, 7 çocuğunu da eltisinin nüfusuna kaydettirdiğini bildirdi. 
     Geçimini evde beslediği 2 ineğinin sütünden ve tezeğinden sağladığını kaydeden Sultan Nine, tezeklerin tanesini 15 YKr'ye sattığını söyledi. 
     Bir süre önce Siverek Belediyesi'nin ilçede tezek yapımı ve satışını yasakladığını hatırlatan Sultan Nine, bu nedenle zor durumda kaldığını belirtti. 
     
</TEXT>
</DOC>
