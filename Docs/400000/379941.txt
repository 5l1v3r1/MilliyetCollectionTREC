<DOC>
<DOCNO> 379941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko18.html </URL>
<DATE> 2005/09/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Talih kuşu, özelleştirmeye hazırlanıyor... 
</HEADLINE>
<TEXT>

     Türkan Al 

Milli Piyango'nun özelleştirilmesinin önünü açacak olan Milli Piyango İdaresi Başkanlığı Kurulması Hakkındaki Kanun tasarısının, yıl sonuna kadar yasalaşması bekleniyor. 
     A.A muhabirinin edindiği bilgiye göre, uzun süredir gündemde olan Milli Piyango'nun özelleştirilmesine dönük çalışmalara hız veriliyor. 
     Halen Başbakanlık'ta olan Milli Piyango İdaresi Başkanlığı Kurulması Hakkındaki Kanun tasarısının, son değerlendirmelerin ardından Bakanlar Kurulu'nun imzasına sunulması ve ardından da yeni yasama döneminde TBMM'ye gönderilmesi planlanıyor. 
     Yeni düzenlemede, Piyangonun özelleştirilmesi için 3 ayrı modele yer veriliyor. 
     Düzenlemede, Milli Piyango İdaresi'nin ''hasılat paylaşımı, peşin satış ve önce kamu iktisadi teşebbüsüne dönüşüp, ardından da borsaya açılarak'' özelleştirilmesinin önü açılıyor. Yürütülen çalışmalarda, piyangonun 10 yıllığına hasılat paylaşımı ile özelleştirilmesinin düşünülmesine karşın, düzenlemeye 3 ayrı model konularak, daha sonraki dönemlerde farklı bir özelleştirme yapılabilmesine de olanak veriliyor. 
     Yeni düzenleme çerçevesinde, işletici firma, 10 yıl süreyle şans oyunlarının oynatılmasına ilişkin tüm iş ve işlemleri üstlenecek. Bayileri de kendi satış politikasına uygun olarak belirleyecek. Mevcut bayiler de, işletici kuruluş ile yeni sözleşme yapacak. 
     
     DANIŞMAN FİRMADAN YENİ ÖNERİ 
     Bu arada piyangonun özelleştirilmesiyle ilgili danışman firma Ernst Young-Qlot, çalışmalarda, Milli Piyangonun 10 yıl yerine ''7 artı 3 yıl'' süreli hasılat paylaşımı yoluyla özelleştirilmesini önerdi. 
     Talih oyunlarında 10 yılın çok uzun olduğunu belirten danışman firma, teknolojideki hızlı değişim nedeniyle 7 artı 3 yıllık bir özelleştirme teklif etti. 
     Ancak Milli Piyango İdaresi, dünyadaki diğer uygulamalar paralelinde 10 yıllık bir hasılat paylaşımının, Türkiye için de daha uygun olduğu görüşünü savunuyor. 
     
     İDARE, DENETLEYİCİ KURULUŞA DÖNÜŞECEK 
     Yeni yapıda Milli Piyango İdaresi Başkanlığı, özelleştirme bitene kadar, mevcut haliyle çalışmaya devam edecek. 
     Özelleştirme ihalesi tamamlanıp, yeni işletici firma işleri devraldığında, Milli Piyango İdaresi, düzenleyici ve denetleyici bir kuruluşa dönüşecek. 
     Talih oyunlarıyla ilgili izinler de, Başkanlık tarafından verilecek. Karşılığı nakit olmayan oyun ve çekilişler de, şimdi olduğu gibi Milli Piyango İdaresi'nce denetlenecek. 
     İleride devir sözleşmesinin feshi veya ortadan kalkması halinde de Milli Piyango İdaresi, işletici firmanın fonksiyonlarını üstlenme yetkisine sahip bulunacak. 
     
     TOPLU PARA ALINACAK MI 
     Bu arada Milli Piyango İdaresi'nin özelleştirilmesi sırasında işletici firmadan, başlangıçta belirli bir bedel alınıp alınmaması konusu halen belirsizliğini koruyor. 
     Özelleştirme çalışmalarında bir kısım bürokrat, Piyango'nun işletmesini alan firmanın başlangıçta toplu bir ödeme yapmasını, daha sonra da hasılat paylaşımı yoluyla devlete katkıda bulunmasını istiyor. 
     Milli Piyango İdaresi yetkililerinin de aralarında bulunduğu diğer bazı bürokratlar ise toplu ödeme yerine yüksek hasılat paylaşımı ile kamuya daha fazla kaynak sağlanacağını belirtiyor. 
     Bu görüşü savunanlar, başlangıçta toplu ödeme halinde, işletici firmanın hasılat paylaşım oranını düşük tutacağını, bu şekilde de teknolojik yatırımlar ve yeni oyunlarla ileriki yıllarda artacak Piyango hasılatından, devlete daha az pay geleceğini öne sürüyor. 
     Yetkililer, özelleştirme sırasında toplu para alınıp alınmaması konusunun da Yeni Kanunun ardından netleşeceğini bildirdi. 
     Yeni düzenlemeyle birlikte, Milli Piyango'nun oyunlarında halen 1 yıl olan ikramiyeleri tahsil süresi, 6 aya düşecek. Böylece 6 ay içinde alınmayan ikramiyeler, zaman aşımına uğrayacak ve irat kaydedilecek. Milli Piyango İdaresi Başkanlığı, bu süreyi kısaltma ya da uzatma hakkına da sahip bulunacak. 
     
     FİRMALAR BEKLİYOR 
     Öte yandan Milli Piyangonun özelleştirilmesiyle ilgilenen çok sayıda yerli ve yabancı firma da, yeni Kanunun çıkarılmasını ve ardından yapılacak ihaleyi bekliyor. 
     Sayısal Loto ile ilgili teknolojik altyapıyı oluşturan Amerikan Gtech'in de aralarında bulunduğu Amerikan, İngiliz, İtalyan ve Yunanlı oyun firmalarının yanı sıra Koç, Sabancı, Doğuş, Doğan ve Çukurova gibi yerli firmalar da, Piyangonun özelleştirilmesiyle ilgileniyor. 
     
</TEXT>
</DOC>
