<DOC>
<DOCNO> 390905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur11.html </URL>
<DATE> 2005/10/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yurttan kaçtı fuhuştan yakalandı 
</HEADLINE>
<TEXT>

     Ahmet KAYA-Reşit ÇELEBİOĞLU DHA 

      GAZİANTEP’in Nizip İlçesi’nde, bir minibüste fuhuş yapan 2 kadınla birlikte yakalanan 16 yaşındaki N.G.’nin, 14 gün önce barındığı Kilis Yetiştirme Yurdu’ndan kaçtığı ortaya çıktı. Zorla fuhuş yaptırıldığı anlaşılan N.G., polisteki ifadesinde, yurtta kalan bir arkadaşının üvey annesinin evlendirme sözü üzerine kaçtığını öne sürdü. N.G., DHA muhabirine ise baskı gördüğü için yurttan kaçtığını söyledi. 
     Nizip İlçe Emniyet Müdürlüğü ekipleri 34 yaşındaki Halil Çopur yönetimindeki 27 FE 311 plakalı minibüste dolaştırılan 3 hayat kadının erkeklere pazarlandığı ihbarını alınca dün gece operasyon düzenledi. İlçe sokaklarında dolaşırken durdurulan minibüste yakalanan 16 yaşındaki N.G., 23 yaşındaki N.Y. ve 25 yaşındaki K.S. ile sürücü Halil Çopur gözaltına alındı. Emniyet Müdürlüğü’ne götürülen 3 kadının ifadeleri sonucu Halil Çopur tarafından erkeklere para karşılığında pazarlandıkları, N.G.’nin de geçen 15 Ekim’de barındığı Kilis Yetiştirme Yurdu’ndan kaçtığı ortaya çıktı. 
     N.G., polisteki ifadesinde, yurt arkadaşı 17 yaşındaki D.T.’nin babası 55 yaşındaki M.T. ile nikahsız yaşayan üvey annesi 42 yaşındaki Z.T.’nin kendisini 21 yaşındaki İ.Y. ile evlendirmek vaadiyle kandırdığını, bu nedenle yurttan kaçtığını söyledi. N.G.’nin bu ifadesi üzerine M.T. ve Z.T. de gözaltına alındı. 
     N.G. ile birlikte yakalanan N.Y., K.S. ve Halil Çopur ile M.T. ve Z.T. sorgulama sonrası adliyeye sevk edildi. N.G., adliyeye çıkarılırken DHA muhabirinin yurttan neden kaçtığı sorusuna, Yurtta bana bir hocamız baskı uyguluyordu. O yüzden kaçtım'' dedi. 
     Kilis Valisi Aslan Kütükçü, N.G. ile ilgili henüz kendisine bilgi verilmediğini, ancak bu konuyla ilgili yasal çalışmaların yapıldığını söyledi. Kilis Sosyal Hizmetler Müdürü Mehmet Merkepcioğlu ise N.G.’nin yurttan kaçtığını daha önce polise bildirdiklerini söylemekle yetindi. 
     
</TEXT>
</DOC>
