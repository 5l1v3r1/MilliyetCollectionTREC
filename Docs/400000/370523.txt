<DOC>
<DOCNO> 370523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun11.html </URL>
<DATE> 2005/08/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kuşların çarptığı uçak arızalandı ve geri döndü .. 
</HEADLINE>
<TEXT>

     Kıbrıs Türk Hava Yolları'nın KTHY Antalya bağlantılı Londra seferini yapan 1 sefer sayılı Airbus 310 uçağının, bu sabah kalkıştan kısa bir süre sonra motorunda meydana gelen arıza nedeniyle geri döndüğü bildirildi. 
     TAK ajansının haberine göre, Airbus 310 uçağının motorundaki arıza, kalkışta kuş çarpması nedeniyle meydana geldi. 
     KTHY Ticaret Başkanı Mustafa Ebgü'den alınan bilgiye göre, bu sabah 05.45'te havalanan Airbus uçağına kalkışta kuşlar çarptı. Çarpma sonucu uçak motorunun içinde bulunan bir pervane kırıldı, ikisi eğildi. 
     Tamamen dolu olan uçak Ercan Havalimanı'na indikten sonra yolcuların uçaktan indirildiği ve tamir için İstanbul'dan gerekli parçanın istendiği belirtildi. 
     Mustafa Ebgü, kuş çarpması nedeniyle oluşan arızanın süratle giderilmesi için çalışıldığını, endişe edilecek bir durumun olmadığını ifade ederek, kalkışlarda kuşların çarpmasıyla görülen bu tür olumsuzlukların zaman zaman dünyanın her yerinde yaşandığını kaydetti. 
     Ebgü, yolcuların arıza giderilene kadar rahat etmesi amacıyla gerekli önlemlerin alındığını da söyledi. 
     
</TEXT>
</DOC>
