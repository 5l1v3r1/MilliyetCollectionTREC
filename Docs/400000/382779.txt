<DOC>
<DOCNO> 382779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun05.html </URL>
<DATE> 2005/09/30/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
'Türkler Avrupa'da Neden korkuyoruz ' 
</HEADLINE>
<TEXT>

     İngiltere’nin ünlü düşünce kuruluşlarından Dış Politika Merkezi tarafından hazırlanıp bastırılan "Türkler Avrupa’da Neden korkuyoruz " adlı kitapçık Türkiye’nin Londra Büyükelçiliği’nde basına tanıtıldı. 
     Eski İşçi Partili milletvekili Stephen Twigg ve dış politika uzmanı yazarlar Sarah Schaeffer, Greg Austin, Kate Parker tarafından hazırlanan 45 sayfalık kitapçıkta Avrupa Birliği sürecinde bulunan Türkiye’nin Avrupa ile entegrasyonu konusunda ayrıntılı yorum ve analizler yer aldı. 
     Türkiye’nin Avrupa’nın bir parçası olduğunu anlatan kitabın tanıtım toplantısında konuşan Büyükelçi Akın Alptuna da Türkiye-AB ilişkilerinin önemli bir dönemeçte bulunduğuna dikkat çekerken, bir-iki gün içinde sonucun ortaya çıkacağına işaret etti. 
     Alptuna, "AB ile tam üyelik müzakerelerinin başlamasına kadar geçen süreç uzun bir süreçti, güçlükler oldu. Ama artık geleceğe bakmalıyız. Türkiye’nin üyeliği kendisi ve Avrupa ülkeleri için olduğu kadar bölge ülkeleri için de önemli" dedi. 
     Hazırlanan kitapçığın da bu anlamda önemli olduğunu ve bazı Avrupa ülkelerinde var olan endişelerin giderilmesine önemli hizmet vereceğini belirten Alptuna, "Bu kitapçık problemli olduğu öne sürülen sosyal, finansal ve benzeri alanlardaki soruların yanıtlarını içeriyor" diye konuştu. 
     
</TEXT>
</DOC>
