<DOC>
<DOCNO> 397246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun13.html </URL>
<DATE> 2005/11/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İsrail'den Cenin'de operasyon 
</HEADLINE>
<TEXT>

     İsrail ordusu, bu sabah Batı Şeria'nın Cenin kasabasına girdi. 
     Filistinli güvenlik yetkilileri, sabahın erken saatlerinde 50 kadar askeri araçla Cenin'e giren İsrail askerleriyle birçok noktada çatışma çıktığını söyledi. 
     Askerlerin kasabada sokağa çıkma yasağı ilan ettiği, aradıkları Filistinlileri yakalayabilmek için bazı binaları kuşattığı kaydedildi. 
     Ordu sözcüsü, AFP muhabirine, bunun ''olağan terörist tutuklama operasyonu'' olduğunu söyledi. 
     
     OPERASYONDA 11 FİLİSTİNLİ VE 3 İSRAİL ASKERİ YARALANDI 

     İsrail ordusunun bu sabah Batı Şeria'nın Cenin kasabasında düzenlediği operasyonda çıkan çatışmalarda 11 Filistinlinin ve 3 İsrail askerinin yaralandığı bildirildi. 
     Filistinli ve İsrailli yetkililer, bu kişilerin hepsinin hafif yaralandıklarını kaydettiler. 
     Filistinli güvenlik yetkilileri, kasabaya 70 askeri cip ve 25 zırhlı personel taşıyıcısının girdiğini ve kasabanın merkezinde ağır çatışmalar olduğunu belirttiler. 
     Kasaba sakinleri de İsrail askerlerinin arananları bulmak için evlerde arama yaptıklarını bildirdiler. 
     İsrail ordusu, bunun, militan eylemlerde bulunduğundan şüphelenilen Filistinlileri tutuklamak için düzenlenen olağan bir operasyon olduğunu açıklamıştı. 
     
</TEXT>
</DOC>
