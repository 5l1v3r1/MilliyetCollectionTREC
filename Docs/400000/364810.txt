<DOC>
<DOCNO> 364810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur27.html </URL>
<DATE> 2005/07/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
11 yaşındaki çocuk 5 yerinden bıçaklandı 
</HEADLINE>
<TEXT>

     Adapazarı’nda 5 yerinden bıçaklanarak demiryolu kenarına atılan 11 yaşındaki çocuk, yolcuların durumu polise bildirmesi üzerine hastaneye kaldırıldı. 
     AA muhabirinin aldığı bilgiye göre, Adapazarı-Arifiye Beldesi arasındaki demiryolu kenarında baygın halde bir çocuk gören yolcular, durumu polise bildirdi. Olay yerine gelen polis ekipleri, 11 yaşındaki S.H’yi bıçaklanarak ağır yaralanmış buldu. 
     Toyotosa Acil Yardım ve Travmatoloji Hastanesi’ne kaldırılan S.H’nin 5 yerinden bıçaklandığı, yüzünde de ağzının bantla kapatıldığını gösteren yapışkan izlerine rastlandığı bildirildi. 
     Buradaki ilk müdahalenin ardından Sakarya Devlet Hastanesi’ne sevk edilen S.H’nin durumunun ciddiyetini koruduğu kaydedildi. 
     Öte yandan, Hanlı Beldesi’nde yaşayan S.H’nin babası Hasan H’nin dün gece jandarmaya çocuğunun kayıp olduğunu bildirdiği öğrenildi. 
     Olayla ilgili soruşturma sürdürülüyor. 
     
</TEXT>
</DOC>
