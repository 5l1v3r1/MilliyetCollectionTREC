<DOC>
<DOCNO> 392944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/siy05.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Namaz izni veren 8 imama soruşturma 
</HEADLINE>
<TEXT>


AKP'li Dinar Belediye Başkanı Tarlacı'nın, ramazan boyunca 8 camide teravih namazı kıldırmasına izin veren imamlara soruşturma açıldı 

YEŞİM ERSOY Afyonkarahisar DHA 


İlahiyat kökenli Dinar Belediye Başkanı Mustafa Tarlacı'nın, ramazan boyunca 8 camide teravih namazı kıldırması, imamları yaktı. Afyonkarahisar Valisi Muzaffer Dilek, AKP'li Tarlacı'ya izin veren 8 imam hakkında soruşturma açtırdı. 
Tarlacı'nın ramazanda imamlık yaptığını ANAP Afyonkarahisar Milletvekili Reyhan Balandı gündeme getirdi. Tarlacı da Ramazan Bayramı'nın ikinci günü AKP İl Başkanlığı'nda düzenlenen bayramlaşma töreninde, teravih namazı kıldırdığını doğruladı. 
İmam hatip lisesi ve ilahiyat fakültesi mezunu olduğunu anlatan Tarlacı, yeni yapılan bir camide, imam olmadığı için rica üzerine teravih namazını kıldırdığını söyledi. Tarlacı, bunun kötü bir şey olmadığını da belirtti. 
Ancak Afyonkarahisar Valisi Dilek'e, Tarlacı'nın, iddia ettiği gibi bir değil, 8 camide imamlık yaptığı bildirildi. 

Aklına esen kıldıramaz 
Camilerde kimlerin imamlık yapabileceğinin İl Müftülüğü'nün sorumluluğunda olduğunu kaydeden Dilek, "Bana tek bir camiden söz edilmişti. Çok sayıda olduğunu öğrenince, buna izin veren imamlar hakkında soruşturma açtırdım. İmam olan camide, bu olacak iş değil. Bu işlerin bir kuralı var. Yarın aklına esen namaz kıldırıp vaaz vermeye kalkarsa ne olacak Bunun sonu gelmez" diye konuştu. 



</TEXT>
</DOC>
