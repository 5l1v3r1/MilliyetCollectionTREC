<DOC>
<DOCNO> 352178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko06.html </URL>
<DATE> 2005/06/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yabancılar en fazla İş Bankası hissesi alıp sattı 
</HEADLINE>
<TEXT>

     ANKARA ANKA 

Yabancı yatırımcılar, yılın ilk beş ayında en fazla işlemi İş Bankası hisselerinde gerçekleştirdi. Bu hissedeki toplam işlemlerin tutarı 3.3 milyar doları buldu. 
     Daha sonra 3.1 milyar dolarlık işlemle Yapı Kredi, 2.5 milyar dolarlık işlemle Akbank hisseleri geldi. 
     ANKA’nın İstanbul Menkul Kıymetler Borsası’nın İMKB 
     verilerinden yaptığı belirlemeye göre, yabancı yatırımcılar ocak-mayıs döneminde Borsa’da toplam 28 milyar 707.8 milyon dolarlık işlem yaptı. Bu işlemlerin 15 milyar 194.1 milyon dolarlık bölümünü alış, 13 milyar 513.5 milyon dolarını satış işlemleri oluşturdu. Yabancıların toplam net hisse senedi alımlarının tutarı 1 milyar 680.6 milyon dolar olarak hesaplandı. 
     
     EN FAZLA İŞLEM İŞ BANKASI’NDA 
     Yabancıların, beş ayda en fazla işlem yaptıkları hisse İş Bankası C oldu. Bu hissede 1 milyar 691.9 milyon dolarlık alış, 1 milyar 592 milyon dolarlık satış yapan yabancıların, toplam işlemleri 3 milyar 283.9 milyon doları buldu. 
     En fazla işlem gerçekleştirilen ikinci hisseyi ise Yapı ve Kredi Bankası oluşturdu. Beş ayda yabancılar Yapı Kredi hisselerinde 1 milyar 5.4 milyon doları alış, 1 milyar 7.9 milyon doları satış olmak üzere toplam 3 milyar 91.3 
     milyon dolarlık işlem yaptı. 
     Akbank hisseleri ise üçüncü sırada yer aldı. 
     Yabancıların Akbank hisselerinde 2 milyar 500.4 milyon dolarlık işlem yaptıkları belirlendi. Bu işlemlerin 1 milyar 301.7 milyon dolarını alış, 1 milyar 198.7 milyon dolarını 
     ise satış işlemleri oluşturdu. 
     Daha sonra, toplam 2 milyar 318.6 milyon dolarlık işlemle Garanti Bankası, 2 milyar 85.4 milyon dolarlık işlemle Sabancı Holding, 1 milyar 959.2 milyon dolarlık işlemle Turkcell, 1 milyar 707.4 milyon dolarlık işlemle Doğan Holding, 1 milyar 219.1 milyon dolarlık işlemle Tüpraş, 1 milyar 38.1 milyon dolarlık işlemle Tüpraş hisseleri geldi. 
     
     EN FAZLA NET ALIM TÜPRAŞ’TA 
     Yabancı yatırımcıların ilk beş ayda en fazla işlem yaptıkları ilk 20 hisse içinde net alımlarda ise ilk sırayı Tüpraş aldı. Tüpraş’ta 903.5 milyon dolarlık alış, 315.6 milyon dolarlık satış yapan yabancıların, bu hissedeki net alımları 587.9 milyon doları buldu. 
     Daha sonra 222.5 milyon dolarlık net alımla Sabancı Holding, 103 milyon dolarlık net alımla Akbank, 99.9 milyon dolarlık net alımla İş Bankası C geldi. 
     
</TEXT>
</DOC>
