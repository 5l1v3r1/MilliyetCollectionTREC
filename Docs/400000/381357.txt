<DOC>
<DOCNO> 381357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko05.html </URL>
<DATE> 2005/09/25/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
IMF'den dünyanın en yoksul ülkelerinin borçlarının silinmesine onay 
</HEADLINE>
<TEXT>

     Uluslararası Para Fonu IMF , dünyanın en yoksul 18 ülkesinin uluslararası finans kuruluşlarına olan 40 milyar dolarlık borçlarının silinmesi yönünde G-8 ülkeleri tarafından alınan ilke kararını onaylayarak, bu tarihi adımın gerçekleşmesi yönünde son bürokratik engellerden birini ortadan kaldırdı. 
     IMF ve Dünya Bankası'nın Washington'daki yıllık Güz Toplantıları sürerken, IMF'nin küresel politikalarını belirleyen Uluslararası Para ve Finans Komitesi'nin görüşmeleri sırasında üzerinde alınan karar, komitenin başkanı İngiltere Maliye Bakanı Gordon Brown tarafından açıklandı. 
     Brown, borç silinmesinin bütün unsurlarına ilişkin olarak IMF'nin onayının alındığını bildirdi. 
     IMF'nin kardeş kurulusu Dünya Bankası'nın da, bugün borç silinmesi kararını onaylaması bekleniyor. 
     G-8 ülkelerinin Temmuz ayında yapılan zirvesinde, dünyanın çoğu Afrika'daki en yoksul 18 ülkesinin IMF, Dünya Bankası ve Afrika Kalkınma Bankası'na olan 40 milyar dolarlık borçlarının silinmesi ilke olarak kararlaştırılmış, ayrıntıların daha sonra ele alınacağı bildirilmişti. 
     ABD Hazine Bakanı John Snow, borç silinmesi kararının, IMF ve Dünya Bankası'nın icra kurulları tarafından bir hafta içinde resmen onaylanarak yürürlüğe girmesinin beklendiğini söyledi. 
     Söz konusu 18 ülkeye ek olarak 20 kadar başka ülkenin de belirli koşulları karşılaması durumunda, bu devletlerin 15 milyar dolarlık borçlarının silinmesinin önü açılacak. 
     
</TEXT>
</DOC>
