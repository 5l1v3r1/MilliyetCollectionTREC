<DOC>
<DOCNO> 376104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy20.html </URL>
<DATE> 2005/09/06/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Anayasa Mahkemesi'nden Yargıtay Başkanı'na bildirili yanıt 
</HEADLINE>
<TEXT>

     Yargıtay Başkanı Osman Arslan’ın Adli Yılın açılışında Anayasa Mahkemesi’ni hedef alan açıklamalarına, Anayasa Mahkemesi’nden yazalı yanıt geldi. Anayasa Mahkemesi Başkanlığı, "Arslan’ın adil yargılanma hakkı konusunda kamuoyunda kuşku yaratacak biçimdeki beyanlarının temsil ettiği makamın ağırlığı ve sorumluluğuyla bağdaştırılamadığını" kaydetti. 
     Anayasa Mahkemesi Başkanlığı’ndan yapılan açıklamada, "Anayasa Mahkemesi’nin kendi görev alanı ile ilgili ileride yapılabilecek bir Anayasa değişikliğine temel olmak üzere hazırlayıp kamuoyu ve bilim çevreleriyle paylaştığı önerilere kurumsal bir ön yargıyla iyi niyet ve nezaket kurallarıyla da bağdaşmayacak biçimde karşı çıkılması talihsiz bir açıklama olarak değerlendirilmiştir" denildi. 
     Anayasa Mahkemesi’nin Yüce Divan sıfatıyla görevini yürütmekte iken Arslan’ın adil yargılanma hakkı konusunda kamuoyunda "kuşku yaratacak" biçimdeki beyanlarının temsil ettiği makamın "ağırlığı ve sorumluluğuyla bağdaştırılamadığı" belirtilen açıklamada şu ifadelere yer verildi 
     "Arslan’ın medyanın 5187 sayılı Basın Kanunu gereğince görülmekte olan davalarla ilgili etkileyici ve yönlendirici yayın yapılması yasağına uyulmadığından yakınmasına karşın Anayasa Mahkemesi’nde görülmekte olan davalar bulunduğunu gözetmeden beyanda bulunması açık bir çelişkidir. 
     Konuşmada, Anayasa Mahkemesi’nin hak ve özgürlükleri genişletmek amacıyla önerdiği bireysel başvuru hakkının tanınmasına önyargılarla karşı çıkılarak konunun kurumlararası hiyerarşik bir sorun haline indirgenmesi temel hak ve özgürlükler adına kaygı vericidir. 
     Anayasa Mahkemesi, bugüne kadar olduğu gibi bundan sonra da hiçbir kurum ve kişinin telkin ve tavsiyelerine gerek duymadan Anayasa ile verilen yetkilerini kullanmaya ve görevlerini yerine getirmeye aynı özen ve kararlılıkla devam edecektir." 
     
</TEXT>
</DOC>
