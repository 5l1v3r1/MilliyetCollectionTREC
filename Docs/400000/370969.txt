<DOC>
<DOCNO> 370969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur03.html </URL>
<DATE> 2005/08/18/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
'Karımı otel odasında yakaladım, 500 bin YTL istiyorum' 
</HEADLINE>
<TEXT>

     Bahri KARATAŞ - Turaç TOP DHA 

İZMİR'de bir film ve müzik firması sahibi işadamı M.E., kendisini başkasıyla aldattığını iddia ettiği üç yıllık eşi E.E.'ye boşanma davası açtı, 500 bin YTL de manevi tazminat talep etti. E.E. de karşı dava açıp, 500'ü maddi 500'ü manevi olmak üzere 1 milyon YTL tazminat istedi. 
     Avukatı Ergün Bademci, aracılığıyla Karşıyaka 1'inci Aile Mahkemesi'ne başvuran 32 yaşındaki M.E, cimnastik antrenörü olan eşi 28 yaşındaki E.E'nin, kendisini bir otelin eski genel müdürü S.T.I. ile aldattığını öne sürdü. İkisini otel odasında uygunsuz halde yakaladığını iddia eden koca M.E, Yedi yıllık beraberliğin ardından 2002 yının Eylül ayında Ege Palas Oteli'nde, dillere destan bir düğünle evlendik. Nikahımızı Konak eski Belediye Başkanı Erdal İzgi kıydı. Şahitliğimizi de eski Vali Kutlu Aktaş ile eski Devlet Bakanı Işılay Saygın yaptı. Mutlu süren evliliğimiz geçen mayıs ayında son buldu. Evde otururken eşimin cep telefonuna aşk içerikli mesaj geldi. Yaptığım araştırmada mesajı gönderen kişinin S.T.I. olduğunu tespit ettim. Eşimle aramızda tartışma çıktı. Evi terk edip gitti'' dedi. 
     Eşini bu olaydan sonra bir dedektif gibi takip ettiğini anlatan M.E. Kendisini, Bodrum Turgutreis'teki bir otelin 305 nolu odasında S.T.I. ile birlikte uygunsuz halde yakaladım. O sırada fenalık geçirdim. Bu durumundan yararlanıp kaçtılar. Olaya otel görevlileri de tanık oldu. Hatta babasının bile olaydan haberi var. Kazanacağım tazminatı hayır kurumlarına bağışlayacağım'' diyerek, artık aynı çatı altında yaşamaların sözkonusu olmadığını dile getirdi. 
     
     EŞİ KARŞI DAVA AÇTI 

     E.E. de eşi M.E.'ye, Karşıyaka 2'nci Aile Mahkemesi'nde 500 bin YTL maddi, 500 bin YTL manevi olmak üzere toplam 1 milyon YTL'lik tazminat davası açtı. Avukatı aracılığıyla mahkemeye verdiği dilekçesinde, eşinin kendisine iftira attığını iddia eden genç kadın, Adı geçen otele hiç gitmedim. Herkesin kirli çamaşırı duruşmada ortaya çıkacak'' dedi. 
     
     ÖNEMLİ DELİLLERE ULAŞTI 

     Öte yandan, M.E.'nin avukatı Ergün Bademci, genç kadının söylediklerini çürüten dellillere ulaştığını ileri sürdü. Avukat Bademci, Bodrum Sulh Hukuk Mahkemesi'ne, E.E. ve S.T.I'nın aynı otelde kalıp kalmadıklarının belirlenmesi için dilekçe verdi. Mahkeme tarafından görevlendirilen bilirkişi Şefika Caran raporunda, E.E.'nin 28 Mayıs 2005 tarihinde otele giriş yapıp, beş gün sonra ayrıldığını, S.T.I.'ın ise 21 Mayıs 2005 tarihinde giriş yapıp, bir gün sonra otelden ayrıldığını, 2 Haziran'da tekrar gelip 305 numaralı odayı tuttuğunu, 29 Haziran'a kadar burada kaldığını, görevlilere, bazı arkadaşların da gelip bu odada kalacağını söylediğinin saptandığını yazdı. Ayrıca, S.T.I'nın otel yönetimine E.E.'yi iş arkadaşı olarak tanıttığının, ikisinin gece geç saatlerde ellerinde dizüstü bilgisayarlarla otele gelip odaya çıktıklarının anlaşıldığını belirtti. E.E.'nin, iç çamaşırlarıyla, giysileri ve kitaplarının, isteği üzerine 27 Haziran'da 305 numaralı odadan alınıp, İzmir'in Alsancak semtindeki bir adrese gönderildiği de belirtildi. Bodrum Sulh Hukuk Mahkemesi, bu raporu boşanma davanın görüldüğü Karşıyaka 1'inci Aile Mahkemesi'ne gönderdi. 
     
</TEXT>
</DOC>
