<DOC>
<DOCNO> 350481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas01.html </URL>
<DATE> 2005/06/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tüp bebek turizmi 
</HEADLINE>
<TEXT>

     İbrahim OKUMAMIŞ DHA 

      TÜRK turizminin başkenti Antalya, turizmi çeşitlendirme konusunda sınır tanımıyor. Doğa, deniz, kum, güneş ve güzellik turizmine ek olarak, sağlık turizmi kapsamında Tüp Bebek Turizmi’ de başladı. Kente tatil için gelen Avrupalılar ve Avrupa'daki Türk işçileri, tüp bebek yöntemiyle hamile kalıp geri dönüyor. Avrupalılar, tüp bebeğin yanı sıra embriyo dondurma işlemi de yaptırıyor. 
     Tatilde tüp bebek yöntemiyle çocuk sahibi olmaya en çok Alman, İngiliz, Fransız, Hollandalı, Norveçli, Belçikalı, Rus ve Azeri çiftler ilgi gösteriyor. Özel Antalya Tüp Bebek Merkezi'nde özellikle yaz aylarında yüzde 35'e varan talep artışı yaşanıyor. 
     Merkezin Medikal Direktörü Opr. Dr. Kemal Özgür, son iki yılda 100'e yakın Avrupalı çiftin merkezlerinde tüp bebek işlemi yaptırdığını ve bunun yüzde 50'sinin başarıyla sonuçlandığını söyledi. 
     Dr. Özgür, Bu yılın ilk 5 aylık döneminde Avrupalı çift sayımız 30'a ulaştı. Yıl sonunda bu rakamın en az 100 olmasını bekliyoruz. Çünkü bazı turizm acenteleri ile bağlantılarımız var. Ayrıca merkezimizde çocuk sahibi olan Avrupa'da yaşayan Türkler de iyi bir referans oluyor. Bu sayede Tüp Bebek Turizmi'ni de başlatmış oluyoruz'' dedi. 
     Merkezlerinde tüp bebek işleminin ortalama 4 bin- 4 bin 500 YTL'ye mal olduğunu anlatan Dr. Özgür, Avrupa'da bu rakamlar bize göre yüzde 50 daha fazla. Bunun için, merkezimize gelen Avrupalı çift sayısı giderek artıyor. Bunun yanında kiraladığımız dairelerle ücretsiz konaklama sağlıyoruz ve işlemlerimiz 15 gün içinde bitiyor. Artık Avrupa'da yaşayan çok sayıdaki çocuksuz turist, Antalya'ya gelmeye başladı. Amaçları tatil sırasında çocuk yapma şanslarını kullanmak'' diye konuştu. 
     Özel Antalya Tüp Bebek Merkezi'nde yapılan Embriyo Dondurma’ işleminin de büyük ilgi gördüğünü, bu yönteme, Türklerin yanı sıra Avrupalı çiftlerin de büyük ilgi gösterdiğini anlatan Dr. Özgür, çiftlerin, sıfırın altında 196 derecede dondurttukları embiroyolar ile ileride bebek sahibi olma şansını yakaladıklarını belirtti. 
     Merkezde dondurulmuş 150'ye yakın embriyo bulunduğunu kaydeden Dr. Özgür, dondurma bedelinin 250 YTL, dondurulmuş embriyoyu kullanma bedelinin de 1000 YTL olduğunu söyledi. Dr. Özgür, merkezde geçen yıl toplam 700 tüp bebek işlemi yapıldığını, gebelik başarısının ise yüzde 50 olduğunu sözlerine ekledi. 
     
</TEXT>
</DOC>
