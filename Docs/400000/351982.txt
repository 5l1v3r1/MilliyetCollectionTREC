<DOC>
<DOCNO> 351982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas08.html </URL>
<DATE> 2005/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güneş sistemi dışında ilk kez Dünya'ya benzeyen gezegen keşfedildi 
</HEADLINE>
<TEXT>

     Güneş Sistemi dışında Dünya'ya benzeyen bir gezegenin ilk kez keşfedildiği bildirildi. 
     Berkeley-California Üniversitesi, Washington Carnegie Enstitüsü ile Ulusal Havacılık ve Uzay Dairesi NASA Ames Araştırma Merkezi'nden gökbilimciler Geoffrey Marcy ile Paul Butler'ın açıkladığına göre, Dünya'ya 15 ışık yılı uzaklıkta, astronomi katalog adı Gliese 876 olan yıldızın çevresinde dönen gezegen keşfedildi. 
     Muhtemelen kaya katmanları taşıyan ve son on yılda Güneş Sistemi dışında keşfedilmiş Jüpiter gibi gaz devi 155 gezegene benzemeyen gezegen, yıldızına çok yakın yörüngede. 
     Dünya, Güneş'e 150 milyon kilometre mesafede. Bu gezegen ise yıldızı Gliese'ye çok yakın, yani 3,2 milyon kilometre uzaklıkta yörüngede dönüyor. Dünya'nın Güneş etrafında 1 dönüşünün 1 yıl olduğu düşünülürse, bu gezegen Gliese'nin çevresinde yörüngesinde çok hızlı, yani 2 Dünya gününde dönüyor. Yeni keşfedilen gezegenin yüzey sıcaklığının 400 ila 700 derece olduğu tahmin ediliyor. 
     
     ÇAPI VE BULUNDUĞU YER 

     Keşfedilen gezegenin çapı Dünya'nın iki misli. Kütlesi ise Dünya'nınkinin tahminen 5.9-7.5 katı. Gezegenin dolandığı Glies yıldızının kütlesi ise Dünya'nın sadece üçte biri. 
     Bu gezegenin ''normal yıldız'' etrafında dönen keşfedilmiş ilk gezegen olduğu belirtildi ve daha önceleri ölmüş yıldız pulsar'lar atarca etrafında dönen çok uzak üç gezegenin belirlenmiş olduğu Washington'daki Ulusal Bilim Vakfı astronomi toplantısında anlatıldı. 
     Gökbilimciler, açıklanan yeni gezegeni aslında üç yıl önce biliyorlardı, ancak doğrulama için beklendiğini bildirdiler. Gezegen ve yıldızı Glies, Kova Burcu Aquarius Saka Takımyıldızı içinde keşfedildi. 
     15 ışık yılı uzaklık, astronomide ''birkaç adım ötesi'' kadar yakın. 1 ışık yılı 10 trilyon kilometre. Uzayda milyonlarca gökadadan biri olan ve Dünya-Güneş Sistemi'nin içinde yer aldığı eliptik Samanyolu Gökadası'nın geniş çapı 110 bin, dar çapı 60 bin ışık yılı genişlikte. 

     
</TEXT>
</DOC>
