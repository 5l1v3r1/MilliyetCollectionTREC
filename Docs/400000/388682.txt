<DOC>
<DOCNO> 388682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/eko01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche'tan çalışanına Tamiflu 
</HEADLINE>
<TEXT>


Kuş gribine karşı koruyucu Tamiflu ilacının üretimini yapan Roche Grubu, Türkiye'deki merkezindeki 750 çalışana, ailelerindeki kişi sayısı kadar ücretsiz Tamiflu tableti dağıttı 

PINAR ÇELİK 

Türkiye'de 5 Ekim'de Balıkesir'in Manyas ilçesine bağlı Kızıksa beldesinde bir hindi yetiştiricisinin bin 800 hindisinin bir gecede ölmesiyle ortaya çıkan kuş gribine karşı uzmanlar tarafından etkili ilaç olarak belirtilen Tamiflu'nun üretimini yapan Roche Grubu, Türkiye'deki merkezinde çalışan tüm çalışanlarına ücretsiz Tamiflu dağıttı. 
Yaklaşık 750 kişinin çalıştığı firmada ilk önce bek r çalışanlara bir, evli çalışanlara ise ailesinde bulunan kişi sayısı kadar ücretsiz Tamiflu tableti verdi. 
Firmada çalışan bek r personelin, "Burada çalışan tüm bek rlar tek başlarına yaşamıyorlar. Bizim de ailelerimiz var. Bu yüzden bize de ailemizde bulunan kişi sayısı kadar tablet dağıtılmalı" itirazlarına kulak veren yönetim, firma içerisindeki bek r çalışanlarına da kendi ailelerinde bulunan kişi sayısı kadar tablet dağıtacak. 

Satışı beşe katlandı 
Türkiye'de 750 çalışanı bulunan Roche'ta bu rakamın üçte birini ilaç mümessilleri oluşturuyor. En çok bek r oranı da bu grupta. Roche Kurumsal İletişim Direktörü Güler Akdağ, her ilaç firmasının çalışanların her birine bir tablet dağıtma hakkı olduğunu ve Roche'un da bu doğrultuda çalışanlarına katkıda bulunmak istediğini dile getirdi. 
Firma dünya çapında artan siparişlere cevap verebilmek için üretimini artırdı. Türkiye'ye 200 bin doza karşılık gelen 20 bin kutu kuş gribi ilacı Tamiflu göndermeye hazırlanan firma, Dünya Sağlık Örgütü'ne de 3 milyon kutu kuş gribi ilacı bağışlama kararı aldı. 
Türkiye'de de Sağlık Bakanlığı, üretici firma Roche'a bir milyon kutu Tamiflu siparişi verdi. Tamiflu'nun son 15 gündeki satış rakamları, geçtiğimiz yıla göre Türkiye'de beşe katlandı. Roche yetkilileri, bu yıl içinde Tamiflu üretim kapasitelerini iki katına çıkarmak istediklerini, tüm dünyada 40'tan fazla ülkeden ilaç talebi aldıklarını belirttiler. 

İngiltere'de kuş gribine rastlandı DIŞ HABERLER SERVİSİ 
Yunanistan'ın ardından ikinci bir Avrupa Birliği ülkesinde, İngiltere'de de kuş gribi vakasına rastlandı. İngiliz Tarım Bakanlığı Veterinerlik Danışmanı Debby Reynolds, dün yaptığı açıklamada, Güney Amerika'dan İngiltere'ye getirilen ve karantina altında ölen bir papağanda H5 Virüsü'nün tespit edildiğini belirtti. İngiltere'den önce dün Hırvatistan'ın doğusundaki Zdenci bölgesinde telef olan 12 kuğuda da kuş gribi saptandı. Romanya'da ise dün ülkenin doğusunda, Moldova sınırında yeni bir kuş gribi vakası tespit edildi. 


</TEXT>
</DOC>
