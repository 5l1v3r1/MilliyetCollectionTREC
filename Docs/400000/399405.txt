<DOC>
<DOCNO> 399405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur26.html </URL>
<DATE> 2005/11/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İstanbul'da kurbanlık hayvan satışına düzenleme 
</HEADLINE>
<TEXT>

     İstanbul Büyükşehir Belediyesi, 25 Aralık’tan önce kurban hayvanlarının İstanbul’a girişine izin vermeyeceğini açıkladı. 
     Belediyeden yapılan yazılı açıklamada, belediyenin, İl Kurban Hizmetleri Komisyon kararları doğrultusunda ilçe ve ilk kademe belediyeleriyle koordineli olarak şehre giren kurbanlık hayvanları ve satış yerlerini kontrol altına almak için bu yıl yeni bir uygulama başlattığı belirtildi. 
     Açıklamada, İstanbul sınırları içinde kurbanlık hayvan satışı yapmak isteyenlerin, 1-25 Aralık tarihleri arasında ilçe ve ilk kademe belediyelerine müracaat ederek, adlarına satış yeri tahsisi yaptırmak zorunda oldukları, 25 Aralık 2005 tarihinden önce de kurbanlıkların İstanbul’a girişlerine müsaade edilmeyeceği bildirildi. 
     Açıklamada, 25 Aralık tarihinden önce "İstanbul’a Kurban Hayvanı Giriş Belgesi" olmaksızın kurbanlık hayvan girişlerine müsaade edilmeyeceği için diğer illerden İstanbul’a kurbanlık hayvan sevkiyatına izin verecek mercilerin bu hususu dikkate alarak belirtilen tarihten önce herhangi bir sevk belgesi düzenlememesi istendi. 
     Kurban satış yeri kiralamak isteyenlerin İstanbul Büyükşehir Belediyesi Zabıta Müdürlüğü tarafından hazırlanan ve ilçe ile belde belediyesi yetkililerine gönderilen "İstanbul’a Kurban Hayvanı Giriş Belgesi Formu"nu doldurmaları gerektiği belirtilen açıklamada, bu belgelerde hayvanların gideceği ilçe ve belde adı, hayvanların geldiği yer ve gideceği kurban satış yeri, cins ve adet bilgilerinin yanı sıra Menşe-i Şahadetnamesi, sağlık raporu, dezenfeksiyon belgesi, kulak küpeleri gibi bilgilerin yer aldığı belirtildi. 
     Açıklamada, hayvan sahiplerinin İstanbul’a geldiklerinde Büyükşehir Belediyesi’nin kontrol noktalarında bu formu ibraz ederek onaylatmaları gerektiği belirtilerek, "Satış yeri tahsisi yapılmayan, İstanbul’a Kurban Hayvanı Giriş Belgesi olmayan hayvan sahiplerinin hayvanları İstanbul’a alınmayacak" denildi. 
     Aynı formun İstanbul’a her girişte kontrol noktalarında onaylatılmak suretiyle birkaç defa kullanabileceği belirtilen açıklamada, Büyükşehir Belediyesi’nce halen kaçak et, sebze-meyve, kömür ve su gibi halk sağlığını ilgilendiren maddelerin denetiminin Avcılar, İkitelli, Arnavutköy, Kemerburgaz, Çamlıca ve Tuzla’da 6 noktada haftanın 7 günü 24 saat aralıksız yapıldığı belirtildi 
     
</TEXT>
</DOC>
