<DOC>
<DOCNO> 394736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun43.html </URL>
<DATE> 2005/11/14/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Annan Dini aşırıcılıktan en fazla acı çeken din, İslam... 
</HEADLINE>
<TEXT>

     BM Genel Sekreteri Kofi Annan, dini aşırılıktan en fazla acı çeken dinin, İslam olduğunu ifade ederek, ''Kendimizi ve toplumlarımızı, yanlış anlamalara yol açan ve gerçek problemlerin üstesinden gelmemizi engelleyen diğer toplumları basit kategorilere indirgeme sorununa karşı eğitmeliyiz'' dedi. 
     BM Basın Merkezi'nden verilen bilgilere göre, Avusturya'nın başkenti Viyana'da düzenlenen ''Çoğulcu Dünyada İslam'' konulu konferansa bir mesaj gönderen Annan, bir mozaik olarak tanımladığı İslam dünyasının dışarıdan bakanlar tarafından sık sık tek tipmiş gibi görüldüğünü söyledi. 
     İslam'ın, uzun ve gurur duyulacak çoğulcu geleneğinin hem ''modernistleri'' hem de gelenekçileri barındırdığına dikkati çeken Annan, buna rağmen İslam'ın değerlerinin bazı grupların davranış ve eylemleri ile bağlamından çıkarılarak sıklıkla saptırıldığına işaret etti. 
     Bazı grupların, ''İslam'ın demokrasi ile bağdaşmadığını, çağdaşlık ve kadın haklarına karşı olduğunu'' iddia edecek kadar ileri gittiğini belirten Annan, işbirliği ile medeniyetlerin sanat ve bilimde birbirini karşılıklı zenginleştirme tarihinde yaratılan klişelerin, Müslümanları ''Batı karşıtı'' şeklinde resmettiğini ifade etti. 
     
     İSLAM ÖĞRETİSİNDEN YARARLANILMASAYDI'' 
     Hıristiyan bilim adamları, İslam öğretilerinden faydalanmamış olsaydı Avrupa medeniyetinin bu ölçüde gelişemeyeceğini vurgulayan Annan, Batı ve İslam toplumlarının bugün de birbirlerini zenginleştirmeye devam ettiklerinin pek çok örneğinin bulunduğuna işaret etti. 
     Önyargıların unutularak devam etmekte olan dinler arası diyalogun geliştirilmesi gerektiğini belirten Annan, mesajında, ''Kendimizi ve toplumlarımızı, yanlış anlamalara yol açan ve gerçek problemlerin üstesinden gelmemizi engelleyen diğer toplumları basit kategorilere indirgeme sorununa karşı eğitmeliyiz'' dedi. 
     Aşırılığın sadece İslam'da değil pek çok inancın takipçileri arasında da arttığına işaret eden Annan, ''Büyük dinlerin hepsi çoğulcu gelenekler içermesine rağmen, bu dinlerin takipçileri, artan bir şekilde dışlayıcılığa yönelmektedir'' diye konuştu. 
     Annan, günümüz dünyasını tehdit eden en büyük tehlikenin, aşırılık eğilimlerinin insanlığı karşılıklı olarak birbirini dışlayan gruplara ve kategorilere ayırmaya çalışması ve bu bölücü hatları geçmeye çalışanlara ise hain muamelesi yapılması olduğunu söyledi. Bu açıdan en büyük acıyı çeken dinin, İslam olduğuna işaret eden Annan, aşırı tabuların zemin kazandığına ve bunun tüm dünyadaki Müslümanların güvenliğini tehdit edecek bir gelişme göstermekte olduğuna dikkati çekti. 
     Aşırılığa karşı barış, uzlaşı ve karşılıklı saygı yoluyla mücadele edilmesi gereğine vurgu yapan Annan, bazı üyeleri suç işledi diye hiçbir ulus ya da toplumun toplu halde cezalandırılmayacağı, hiçbir bir dinin şeytanileştirilmeyeceği ve ''medeniyetler çatışması''nın vuku bulmayacağı bir dünya inşa etmenin gereğinin altını çizdi. 
     Annan mesajında, Türkiye ve İspanya başbakanlarının önerisiyle başlatılan ''Medeniyetler İttifakı'' girişimi hakkında da bilgi verdi. Annan, bu girişimin uluslararası toplumun potansiyel olarak dünya barışını tehdit eden önyargılar, yanlış algılamalar ve kutuplaşmalara karşı hem kurumsal, hem de sivil toplum düzeyinde mücadele edilerek ayrılıkların giderilmesi ihtiyacına cevap vermeyi amaçladığını ifade etti. 
     Mesajında ''Aynı dünyada yaşıyoruz. Birbirimizi anlamaya ve saygı göstermeye, birlikte barış içinde yaşamaya ve saygıdeğer geleneklerimizi yaşatmaya ihtiyacımız var'' diyen Annan, bunun kolay bir görev olmadığına da işaret etti. 
     
</TEXT>
</DOC>
