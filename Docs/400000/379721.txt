<DOC>
<DOCNO> 379721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo20.html </URL>
<DATE> 2005/09/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gençlerbirliği son dakikada kaçan galibiyete üzülüyor 
</HEADLINE>
<TEXT>

     Gençlerbirliği'nde, Ankaragücü karşısında son dakikada yenilen golün üzüntüsü yaşanıyor. 
     Kırmızı-siyahlı kulübün basın sözcüsü Muammer Akyüz, yaptığı açıklamada, Ankaragücü ile yapılan tüm maçların zorlu ve zevkli geçtiğini belirterek, galibiyeti kaçıran taraf olduklarını söyledi. 
     Her iki takımın da galibiyeti olmadığı için karşılaşmanın daha da önem kazandığına dikkati çeken Akyüz, şunları söyledi 
     ''Ankara derbisinde uzatma dakikalarında yediğimiz golle berabere kaldık. Ankaragücü maçları her zaman zorlu ve zevkli geçen karşılaşmalardır, ancak bu kez her iki takımın da galibiyeti olmaması maçı daha da önemli hale getiriyordu. 
     İlk yarıda üstün olmamıza rağmen gol atmayı başaramadık. İkinci yarıda maçın tek hakimi bizdik. Bunun sonucunu da attığımız golle aldık. Golden sonra da çok net pozisyonlar bulmamıza rağmen ikinci golü bulamadık. Eğer ikinci golü atabilsek farkı yakalayabilirdik. 
     Önümüzdeki hafta Malatyaspor ile yine kendi sahamızda oynayacağız. Malatyaspor ligde 3 puanla son sırada yer alıyor. Ayrıca başında takımımızı iyi tanıyan eski hocamız Ziya Doğan var. O maçın da kolay olmayacağını biliyoruz, ancak artık şeytanın bacağını kırıp bu haftadan itibaren galibiyetlere başlayacağız. 
     Bu kadroya biz güveniyoruz. Taraftarlarımızın da güvenmesini istiyoruz. Gençlerbirliği en kısa sürede layık olduğu yere gelecektir.'' 
     
</TEXT>
</DOC>
