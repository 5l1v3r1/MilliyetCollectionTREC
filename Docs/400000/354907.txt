<DOC>
<DOCNO> 354907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas13.html </URL>
<DATE> 2005/06/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
7 yaşındaki Perihan, balede İngilizleri kendine hayran bıraktı... 
</HEADLINE>
<TEXT>

     Babası Kıbrıslı Türk, annesi Yeni Zelandalı 7 yaşındaki Perihan Gülen, İngiltere'nin başkenti Londra'da bale alanındaki başarılarıyla herkesi kendisine hayran bırakıyor. 
     Yaklaşık 4 aydır İngiltere'nin en önemli dans festivallerinde yarışma hakkı kazanan ve ilk olarak 29 Ocak 2005'te Londra'nın kuzeyindeki Welwyn Garden ile Hatfield festivallerinde birinci olan Perihan, daha sonra Luton ve Watford festivallerinde de birinciliği kazandı. 
     Küçük Perihan, birbirinden başarılı gösterilerinin ardından, 2 yılda bir yapılan ve ülkenin en prestijli yarışmalarından ''İngiltere Dans Şampiyonası''na katılma hakkı kazandı. 
     Katıldığı festivallerde, kendisinden büyük ve deneyimli 50'den fazla dansçıyla yarışan ve tümünü geride bırakmayı başaran Perihan, ilk kez geçen mart ayında girdiği dans sınavlarını da başarıyla geçti. 
     Bu sayede ''Royal Academy of Dance''dan başarı belgesi almaya hak kazanan Perihan'ın, Kuzey Londra'daki Winchmore Hill bölgesinde devam ettiği The Dance Studıo yöneticileri, küçük öğrencilerinin ayrıcalıklı yeteneğini en iyi biçimde değerlendirebilmek için kendisini özel eğitime tabi tuttuklarını açıkladı. 
     Okul müdürü Loraine Graystone'un özel ilgisiyle eğitilen Perihan'ın gösterilerindeki kareografilerin de özel hazırlandığı belirtildi. 
     Ablası Aslıhan'ın da eğitim gördüğü dans okulunu çok seven Perihan, Türkiye ile KKTC'yi çok sevdiğini belirtiyor. 
     Küçük Perihan, en sevdiği şeyler arasında, Yeni Zelandalı annesi Christine ve Lefkoşalı babası Kazım Gülen ile birlikte ülkesinde tatil yapmak olduğunu söylüyor. 
     Kızlarının başarılarıyla gurur duyan anne ve baba, The Dans Studio'da dansın yanı sıra solistlik de yapan 10 yaşındaki Aslıhan ile 7 yaşındaki Perihan'ın gelecekte başarılı birer sanatçı olacaklarına inandıklarını ifade ediyor. 
     
</TEXT>
</DOC>
