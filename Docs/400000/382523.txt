<DOC>
<DOCNO> 382523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun27.html </URL>
<DATE> 2005/09/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Belçika'dan Çad eski Devlet Başkanı'na kırmızı bülten 
</HEADLINE>
<TEXT>

     Belçika adaleti, Çad'ın eski Devlet Başkanı Hissene Habre hakkında uluslararası arama ve tutuklama emri çıkarttı. 
     Belçika Adalet Bakanı Laurette Onkelinx, Habre'nin iadesinin, halen sürgünde bulunduğu Senegal'den resmen istendiğini açıkladı. 
     Interpol aracılığıyla Senegal resmi makamlarına iletilen kırmızı bülten, Habre'nin derhal tutuklanması emrini içeriyor. 
     Belçika'da, dünyanın başka hiçbir ülkesinde bulunmayan bir yasa, Belçika'da ikamet etmeyen bir yabancının, bu ülkede yaşamasa ve kendi ülkelerinde dokunulmazlığı olsa dahi, bir başka yabancıyı, ''insanlık suçu'' ithamıyla mahkemeye vermesine olanak tanıyordu. 
     Yürürlüğe 16 Haziran 1993 tarihinde giren ve 10 Şubat 1999'da kapsamı genişletilen yasa çerçevesinde, İsrail Başbakanı Ariel Şaron, eski İran Devlet Başkanı Haşimi Rafsancani, eski Çad Devlet Başkanı Hissene Habre, eski Kongo Dışişleri Bakanı Abdulaye Yeroida, Küba Devlet Başkanı Fidel Castro ve müteveffa Filistin lideri Yaser Arafat gibi isimler hakkında suç duyurusunda bulunulmuş ve soruşturma açılmıştı. 
     Belçika adaleti, ilk defa, yasa kapsamında açılmış bir soruşturmayı tamamlayarak, soykırıma katılmakla itham edilen 4 Ruandalıyı yargılama kararı almıştı. Ağır Ceza Mahkemesi'nde, 2001 yılı haziran ayında tutuksuz yargılanan Ruandalılar, halk jürisi tarafından suçlu bulunarak 12 ila 20'şer yıl hapis cezalarına çarptırılmış ve derhal tutuklanmıştı. 
     Iraklı bir sivil toplum örgütü de, eski ABD başkanlarından George Bush ile birlikte, onun zamanının Savunma Bakanı ve bugünkü ABD Başkan Yardımcısı Richard Cheney, eski Genelkurmay Başkanı ve eski Dışişleri Bakanı Colin Powel ve o dönemde Körfez'deki ABD kuvvetlerini yöneten, bugün emekli olan General Norman Schwartzkopf hakkında suç duyurusunda bulunmuştu. 
     Suç duyurusu, 12-13 Şubat 1991'de Bağdat'taki bir sivil sığınma kampına düşen Amerikan bombalarını konu almıştı. Bu olayda, 52'si çocuk ve 261'i kadın olmak üzere toplam 403 sivilin öldüğü ifade ediliyor. 
     Belçika, yasa nedeniyle, özellikle İsrail ve ABD'nin yoğun tepki ve yaptırımlarına hedef oluyordu. Parlamento, 2003 yılında yasayı değiştirerek kapsamını daraltmıştı. 
     Çad'da 1982-1990 yılları arasında Devlet Başkanı olan Habre, 2000'de açılan bir dava çerçevesinde, ''insanlık suçu'' ve 40 bin kişinin ölümüne neden olmak ithamıyla yargılanıyor. Habre, davacılar arasında Belçika tabiyeti taşıyan göçmen Çadlılar olması nedeniyle yasa kapsamında kalıyor. 
     Çad hükümetinin, Habre'nin yargılanmasına ilişkin soruşturmalarda Belçika ile kapsamlı işbirliği yaptığı belirtiliyor. 
     
</TEXT>
</DOC>
