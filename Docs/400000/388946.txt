<DOC>
<DOCNO> 388946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo30.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Derbi günü 

Basketbol Ligi'nde sezonun ilk derbisinde Beşiktaş Cola Turka ile Galatasaray Cafe Crown, bugün karşılaşacak. Akatlar Salonu'nda saat 19.00'da başlayacak maçı NTV naklen yayınlayacak. Ligin ilk haftasında Beşiktaş, deplasmanda Türk Telekom'a yenilirken, Galatasaray ise Mersin B. Belediye'yi devirmişti. 

Beykoz'a gard 

Basketbol Ligi'nin yeni takımlarından Beykoz, ABD'li oyun kurucu Henry Antawn Dobie ile 1 yıllık resmi sözleşme imzaladı. Beykoz İdari Menajeri Burçin Badem, 27 yaşında ve 1.83 metre boyundaki Dobie'nin ABD'de Long İsland Üniversitesi'nden 19.1 sayı, 4 ribaund ve 7.4 asist ortalamasıyla mezun olduğunu söyledi. 

Solakoğlu'na vefa 

Basketbol Federasyonu eski başkanlarından Osman Solakoğlu'nun anısını yaşatmak amacıyla, Basketbol Federasyonu ve Solakoğlu ailesi, "Osman Solakoğlu Basketbolla Topluma Hizmet Ödülü" ismi altında ödül vermeyi kararlaştırdı. Federasyon, tanıtım toplantısını 24 Ekim'de TSYD'nin Levent'teki merkezinde yapılacak. 

Ersan ısınıyor 

NBA ekiplerinden Milwaukee Bucks'a bu sezon katılan Türk oyuncu Ersan İlyasova, takımının Chicago Bulls ile yaptığı hazırlık maçında 10 dakika forma giyerken, 3 sayı kaydetti. Milwaukee'nin 107 - 105 mağlup olduğu karşılaşmada oyuna sonradan giren ve 10 dakika süre alan Ersan, 4 kez kullandığı serbest atışların 3'ünde sayı yaptı. 


</TEXT>
</DOC>
