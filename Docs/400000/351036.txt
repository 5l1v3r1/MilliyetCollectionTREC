<DOC>
<DOCNO> 351036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy04.html </URL>
<DATE> 2005/06/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erdoğan, New York Times'a konuştu Irak, teröristler için eğitim alanı 
</HEADLINE>
<TEXT>

     Başbakan Recep Tayyip Erdoğan, savaşın başlamasından bu yana Irak'ın ''teröristler için bir eğitim alanı'' haline geldiğini söyledi. 
     Erdoğan, New York Times gazetesine verdiği röportajda, Irak Başbakanı İbrahim Caferi'ye duyduğu güveni ifade ederek, demokratik bir Irak için Türkiye'nin yardımcı olduğuna dikkat çekti. Başbakan Erdoğan, ''Caferi ile olan görüşmemizde edindiğim izlenim, kendisinin Irak'ta demokrasiyi başarmaya çok istekli olduğu, demokrasiye gerçekten inandığı yönünde. Bizden bu konuda destek istedi ve biz de bütün kurumlarımızla her şekilde yardıma hazır olduğumuzu söyledik'' dedi. 
     Türkiye'nin Irak'a gıda, yakıt, su ve elektrik gibi kaynakları sağladığını anlatan Başbakan Erdoğan, İncirlik Üssü'nün de lojistik amaçlı olarak Amerikan askeri kullanımına açıldığını ifade etti. 
     Türkiye'nin, 40 yıl boyunca zorlu ilişkilere sahip olduğu Suriye üzerinde ihtiyatlı bir baskı uyguladığını belirten Erdoğan, ''Türkiye hiçbir şekilde baskıcı rejimleri onaylamaz. Bu noktada Türkiye'nin Suriye'den örnek alacağı herhangi bir şey bulunmamaktadır, ancak Suriye'nin Türkiye'den örnek alacağı pek çok şey bulunmaktadır'' dedi. 
     Türkiye ve Suriye'nin sınır boyunca mayınların temizlenmesi konusunda ilk kez istihbarat paylaşımına gittiğine işaret eden Başbakan Erdoğan, Suriye'nin topraklarında gizlenen terör örgütü PKK üyelerine dair de bilgiler verdiğine dikkat çekti. Erdoğan, ''Şüphesiz bu son zamanlara kadar görebildiğimiz bir durum değildi. Şayet Suriye teröristleri barındırmaya devam ederse dünyada yalnız kalacaktır'' diye konuştu. 
     Erdoğan, Türkiye'nin temel endişelerinden birinin Irak'ın toprak bütünlüğü olduğuna dikkat çekti. Türkiye'nin Kerkük konusundaki hassasiyetini de dile getiren Erdoğan, ''Kerkük bütün Irak'a ait olmalıdır, aksi bir durum Saddam Hüseyin'in geçmişte yaptığı hataların tekrarı olacaktır. Bu noktaya dikkat etmeliyiz'' dedi. 
     ''Laik bir Müslüman devlet'' olarak Türkiye'nin Ortadoğu'nun tamamında demokrasinin geliştirilmesine çalıştığını kaydeden Erdoğan, demokrasi ve İslam'ın bağdaşmadığına dair görüşlere de tepki gösterdi. Başbakan Erdoğan, ''Türkiye demokratik kültür ile İslam kültürünü evlendirmeyi başarmıştır. Bunlar bir arada yaşayabilir'' dedi. Erdoğan, ''Bazıları 'İslami demokrasi' diye bir kavram kullanıyor ve biz bunun yanlış olduğunu düşünüyoruz, çünkü bir teokratik çağrışım yapıyor ve bu bizim olaylara bakış tarzımız değildir. Bu yüzdendir ki ben bir arada var olmaya vurgu yapıyorum, bunu Ortadoğu'daki dostlarımıza da anlatıyorum'' diye konuştu. 
     Türkiye'nin Avrupa Birliği üyeliğinin de bu bağlamda görülmesi gerektiğine işaret eden Başbakan Erdoğan, ''Biz Türkiye'nin üyelik arayışının Huntington'ın teorisinin yanlış olduğunu ispatlama bağlamında düşünülmesi gerektiğini söylüyoruz. Biz AB'yi ortak bir siyasi değerler kulübü olarak görüyoruz, bir Hıristiyan kulübü olarak değil. Dünyayı da medeniyetlerin çatıştığı değil, işbirliği yaptığı bir yer olarak'' ifadelerini kullandı. 
     
</TEXT>
</DOC>
