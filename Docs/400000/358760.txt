<DOC>
<DOCNO> 358760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur44.html </URL>
<DATE> 2005/07/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Antalya'da fuhuş operasyonu... 
</HEADLINE>
<TEXT>

     Antalya’da, fuhşa aracılık ve alıkoyma suçlarıyla ilgili düzenlenen iki ayrı operasyonda, 5 kişi gözaltına alındı. 
     AA muhabirinin aldığı bilgiye göre, Ahlak Büro Amirliği’nce, Lara Örnekköy bölgesindeki apart otel ve pansiyonlarda operasyonlar düzenlendi. Polis, operasyon sonucu E.K, M.K, T.Y. ve M.Ö’yü fuhşa aracılık yaptıkları iddiasıyla gözaltına aldı. Ayrıca fuhuş yaptıkları belirlenen Romanya, Moldavya ve Kazakistan uyruklu 14 kadın da gözetim altına alındı. 
     Operasyonu sürdüren sivil ekiplerin uygulaması sırasında, Ukrayna uyruklu N.S. de zorla alıkonularak kendisine fuhuş yaptırıldığı yönünde şikayetçi oldu ve polisten yardım istedi. 
     İzmir’de tanıştığı M.E.S. tarafından getirildiği Antalya’da zorla fuhuş yaptırıldığını öne süren genç kadının şikayeti üzerine polis, M.E.S’yi de yakaladı. 
     Ahlak Büro Amirliği’nde sorguları tamamlanan 5 zanlı adliyeye sevk edildi. Mağdur olduğunu iddia eden N.S’nin de aralarında bulunduğu 15 kadın ise sınır dışı edilecek. 
     
</TEXT>
</DOC>
