<DOC>
<DOCNO> 384782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko17.html </URL>
<DATE> 2005/10/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"Türk tarımının AB'ye uyumu için yılda 20 milyar avro gerekiyor" 
</HEADLINE>
<TEXT>

     TMMOB Ziraat Mühendisleri Odası Başkanı Gökhan Günaydın, Türk tarımının AB'ye uyumu için yılda 20 milyar Avro gerektiğini belirterek, bu kaynağın aktarılması konusunda ne AB'nin ne de hükümetin planı bulunmadığını kaydetti. 
     Günaydın, yönetim kurulu adına yaptığı yazılı açıklamada, Müzakere Çerçeve Belgesi'ndeki ''tarım ve kırsal kalkınma'', ''gıda güvenliği, hayvan ve bitki sağlığı'' ile ''balıkçılık'' konularında 3 başlığın tarım sektörünü ilgilendirdiğine işaret ederek, tarım ve kırsal kalkınma konusundaki müzakerelerin 5 Aralık 2005'te başlayacağını kaydetti. 
     Gökhan Günaydın, bu görüşmelerde sorun yaratabilecek bazı konuları şöyle sıraladı 
     ''AB Ortak Tarım Politikası güncel yönelimleri ile Türkiye'nin kendi tarım sektöründen beklentilerin örtüşmemesi ve bu alanda görülen açığın giderek artması, -Türkiye'nin sektöre aktardığı destek miktarı ile AB'nin destekleme düzey ve çeşitleri arasında görülen önemli farklılıklar, -Görüşmeleri yürütecek olan Tarım ve Köyişleri Bakanlığı'nın idari kapasitesinde ortaya çıkan aşınım.'' AB'nin, Türkiye tarım sektörünün getireceği yük ve sorumluluktan uzak durmaya çalıştığını ifade eden Günaydın, ''Batı kaynaklı hesaplamalar, Türk tarımının AB'ye uyumunun, yılda 20 milyar Euro'nun üzerinde bir kaynağa gereksinim duyduğunu ortaya koymaktadır. Buna karşılık, böyle bir kaynağın tarıma ayrılması konusunda ne AB ne de Hükümet'in bir planının olmadığı açıktır'' dedi. 
     Günaydın, şöyle devam etti 
     ''Tablo, sürecin Türkiye için vahim sonuçlara gebe olduğunu ortaya koymaktadır. Gerekli mali yardım yapılmadan gerçekleştirilebilecek olası bir üyelikte, tarıma yönelik kalıcı derogasyonların kaldırılması halinde AB Ortak Tarım Politikası'nın 3 temel ilkesinden 'Mali Dayanışma' dışında kalan 'Pazar Birliği' ve 'Topluluk Tercihi'nin işlemesiyle Etki Değerlendirme Raporu'nda da belirtildiği gibi yalnızca yaş meyve ve sebze, fındık, koyun eti ve bakliyat alt sektörlerinin rekabetçi olabileceğini, diğer alanlarda ise AB tarımsal ürünlerinin Türkiye pazarını dolduracağını öngörmek zor değildir.'' 
     
     ''3 MÜZAKERE BAŞLIĞI İÇİN 150 ONAY GEREKİYOR'' 
     Günaydın, her müzakere başlığının açılması ve kapatılmasında üye ülkelerin onaylarının zorunlu tutulmasının, yalnız Türkiye'ye uygulanan bir yaptırım olduğunu kaydederek, bu durumda tarımla ilgili 3 müzakere başlığı için üye ülkelerden toplam 150 onay gerektiğine işaret etti. Günaydın, teknik çalışmalardan öte siyasi değerlendirmelerin öne çıktığı bir ortamda, onay sürecinde çeşitli zorluklar yaşanacağını kaydetti. 
     Müzakere süreci için dünya ve Türkiye tarım politikaların çok iyi bilen bir ekibin Tarım ve Köyişleri Bakanlığı bünyesinde oluşturulması gerektiğini ifade eden Günaydın, tarım uzmanları, hukukçular, iktisatçılar ve çevirmenlerle de etkili bir işbirliği yürütülmesini istedi. 
     
</TEXT>
</DOC>
