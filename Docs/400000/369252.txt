<DOC>
<DOCNO> 369252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko19.html </URL>
<DATE> 2005/08/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türk halkı kiraya gıdadan fazla ödüyor .. 
</HEADLINE>
<TEXT>

     Türk halkı kiraya gıdadan daha fazla ödüyor. 
     2004 yılı hanehalkı tüketim harcamaları içinde gıda ve 
     içecek yüzde 26.4 pay alırken, konut ve kira harcamalarının payı yüzde 27 oldu. Ev eşyası, giyim ve ayakkabı ile alkollü içki ve sigaranın payında artış gözlendi. Devlet İstatistik Enstitüsü’nün DİE , 2004 yılı hanenalkı tüketim harcamaları anketine göre, geçen yıl Türkiye’deki hanehalkı sayısı yüzde 2.1 arttı. 2003 yılında 16 milyon 744 bin 495 olan hanehalkı sayısı, 2004 yılında 17 milyon 96 bin 7’ye ulaştı. Hahehalkının yıllık ortalama toplam tüketim harcaması da yüzde 23 büyüyerek 12 katrilyon 360.3 trilyon liradan 15 katrilyon 206.5 trilyon liraya çıktı. Kentlerde yaşayan 10 milyon 928 bin 455 hanenin yıllık ortalama tüketim harcaması 11 katrilyon 115.4 trilyon lira olurken, kırsal kesimde yaşayan 6 milyon 168 bin 82 hanenin tüketim harcaması 4 katrilyon 91.1 trilyon lira düzeyinde kaldı. Hanehalkı başına ortalama harcama tutarı 2003 yılındaki 738.2 milyon liralık düzeyinden 2004 yılında 889.4 milyon liraya çıktı. 
     
     EN FAZLA HARCAMA KONUTA 
     Harcamalar içindeki payının azalmasına rağmen kira ve konut, toplamda en büyük payı almaya devam etti. 2004 yılında kira harcamaları ile elektrik, su gibi konutla ilgili olarak yapılan diğer harcamalar, toplam harcamaların yüzde 27’sini oluşturdu. Konut ve kira harcamalarının payı, 2003 yılındaki yüzde 28.36’lük düzeyine göre 1.3 puan 
     azaldı. 
     Payının azalmasına rağmen konut ve kira harcamalarının toplam tutarı, geçen yıl yüzde 17.4 artarak 4 katrilyon 104 trilyon lira oldu. 
     
     GIDANIN PAYI YÜZDE 26.4 
     Gıdanın toplam içindeki payı ise yüzde 26.4’le kira ve konut harcamalarının altında kaldı. Gıda ve alkolsüz içeceklerin payı, 2003 yılındaki yüzde 27.5’lik düzeyine göre 1.1 puan azaldı. 
     Gıda ve içecek için yapılan toplam harcamalar ise yüzde 18.3 artarak 4 katrilyon 18 trilyon liraya çıktı. 
     Ulaştırma harcamalarının payı yüzde 9.8’den yüzde 9.5’e geriledi. Hanelerin 2004 yılındaki toplam ulaştırma harcamaları yüzde 19.3 artarak 1 katrilyon 439 trilyon lira düzeyinde oluştu. 
     
     İÇKİ VE SİGARANIN PAYI ARTTI 
     İçki ve sigaranın payı ise arttı. Alkollü içki, sigara ve tütün harcamalarının toplam harcamalar içindeki payı 2003 yılındaki yüzde 4.1’lik düzeyinden yüzde 4.3’e yükseldi. 
     Giyim ve ayakkabı harcamalarının payı yüzde 6.3’den yüzde 6.5’e, ev eşyası harcamalarının payı yüzde 5.7’den yüzde 6.6’ya, haberleşme harcamalarının payı yüzde 4.3’ten yüzde 4.5’e yükseldi. 
     Sağlığın payı yüzde 2.2 düzeyinde kalırken, kültür ve eğlencenin payı yüzde 2.2’den yüzde 2.5’e, eğitim hizmetlerinin payı yüzde 2’den yüzde 2.1’e, otel, lokanta ve pastanenin payı yüzde 4.1’den yüzde 4.5’e, çeşitli mal ve hizmetlerin payı da yüzde 3.5’ten yüzde 3.9’a ulaştı. 
     
     ŞEHİRDEKİLER KİRAYA, KIRDAKİLER GIDAYA HARCIYOR 
     Şehirdekiler harcamalarının büyük bölümünü kira için, kırdakiler ise gıda için yaptı. Kentlerde hanelerin harcamalarında ilk sırayı, bir önceki yıla göre payı azalmasına rağmen yüzde 29.1’le konut ve kira harcamaları aldı. Şehirdekiler harcamalarının yüzde 23.1’ini gıda, yüzde 9.6’sını haberleşme, yüzde 6.5’ini ev eşyası ile giyim ve 
     ayakkabı için yaptı. 
     Kırsal kesimdeki harcamalarda ise yüzde 35.4’le ilk sırayı gıda harcamaları aldı. Daha sonra yüzde 21.4’e kira, yüzde 9.2’yle ulaştırma, yüzde 6.9’la ev eşyası harcamaları geldi. 
     
</TEXT>
</DOC>
