<DOC>
<DOCNO> 385956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/siy06.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şartlarda geciktik' 
</HEADLINE>
<TEXT>


Dışişleri Bakanı Abdullah Gül, "Şartları vaktiyle yerine getirseydik, Avrupa Birliği'ne erken üye olur, daha fazla pay alırdık" diyerek geçmiş hükümetlere yüklendi 

AA 


Dışişleri Bakanı Abdullah Gül, AB süreci konusunda geçmiş hükümetleri eleştirerek, "Süreç daha kolay geçebilirdi, yapılması gerekenler son 3 yılda yapıldı. Vaktiyle şartları yerine getirseydik, bu kulübe daha erken üye olurduk, çok daha fazla pay alırdık" dedi. Gümrük Birliği Ek Protokolü'nün onayıyla ilgili TBMM'de belli bir prosedür bulunduğunu da söyleyen Gül, "Önümüzde acil böyle bir konu yok" diye konuştu. 

Uçakta konuştu 
Kosova'ya giderken uçakta soruları yanıtlayan Gül, ziyaretinin zamanlamasının BM Genel Sekreteri Kofi Annan'ın Kosova raporunun 24 Ekim'de Güvenlik Konseyi'nde ele alınacak olması açısından önemli olduğunu kaydetti. 
"Bütün Balkanlar akrabamızdır" diyen Gül, Sırbistan'a da geçeceğini hatırlatarak, "Umarım bütün bu coğrafya ileride AB ve NATO'nun içinde olacaktır, çatışmalar tarihte kalacaktır" diye konuştu. Gül, Baykal'la yaşanan 'belge' polemiği konusunda da Müzakere Çerçeve Belgesi'ni nezaket gereği partilere gönderdiklerini belirtti. 
Kosova'da da sevgi gösterileriyle karşılanan Gül, Priştine ve Prizren'den sonra Mamuşa köyüne gitti. Gül ve eşi, Mamuşalılar ile iftar yemeği yedi. 

Bakan Gül, Kosova Başbakanı'yla görüştü 

Dışişleri Bakanı Gül ve eşi, Piriştina Havaalanı'nda ellerinde Türk bayrakları bulunan öğrenciler tarafından karşılandı. Sultan Murat Türbesi'ni ziyaret eden Gül, Kosova Başbakanı İbrahim Rogova ile de görüştü. Görüşmenin ardından Gül ve Rogova ortak basın toplantısı düzenledi. 


</TEXT>
</DOC>
