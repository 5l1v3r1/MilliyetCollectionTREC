<DOC>
<DOCNO> 376911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/ekonomi/eko07.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'e gümrük koruması geldi 
</HEADLINE>
<TEXT>


EKONOMİ SERVİSİ 

Türkiye'de ağırlıklı olarak Erdemir tarafından üretilen 'yassı' demir çelik ürünlerinin ithalatında gümrük uygulaması değiştirildi. Yeni uygulama, piyasaya dampingli fiyatla giren Ukrayna ve Rus şirketlerine karşı, Erdemir'in pazar payını korumaya yönelik tedbir olarak değerlendirildi. 
Yassı demir çelikte gümrük uygulamasını değiştiren Bakanlar Kurulu kararı, Resmi Gazete'nin bugünkü sayısında yayımlandı. Karara göre en az gelişmiş ülkeler ile gelişme yolundaki ülkelerden yapılacak yassı demir çelik ürünleri ithalatında gümrük vergisi yeniden düzenlendi. 
Yapılan değişikliğe göre yassı demir çelik ürünleri ithalatında gümrük vergisi alternatifli uygulanacak. Normalde ton başına yüzde 5'lik gümrük vergisi alınacak. Ancak bunun karşılığının 29 eurodan az olduğu durumlarda, ton başına en az 29 euro gümrük vergisi uygulanacak. 

Genel müdür şik yet etmişti 
Bilindiği gibi, Erdemir Genel Müdürü Fadıl Demirel, Erdemir'e de talip olan şirketlerden birinin, iç payasaya yüksek oranda fiyat kırarak girdiğini, Erdemir'in pazar payını daraltmaya yönelik bu girişimin Dış Ticaret Müsteşarlığı'na bildirilerek, damping soruşturması talep edildiğini açıklamıştı. Bu açıklamadan sonra şirketin taliplileri arasında yer alan Arcelor, Corus ve Mittal gibi şirketler, yaptıkları açıklamada, piyasada 'fiyak kıran' şirketin kendileri olmadığını belirtmişlerdi. 

'Biz değiliz' 
Bu açıklamanın ardından, gözler, düşük fiyatlar piyasaya giren Ukraynalı Azovstal-Metinvest'e çevirilmişti. Ancak, dün bu şirket de yaptığı açıklamada 'dampingli fiyat' iddialarını reddetti. Azovstal-Metinvest ortak girişiminde şirketleri bulunan SCM Grup, "agresif fiyat kırma çalışmalarına asla dahil olmadığını" bildirdi. 


</TEXT>
</DOC>
