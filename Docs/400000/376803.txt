<DOC>
<DOCNO> 376803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo32.html </URL>
<DATE> 2005/09/08/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gökdeniz, yasadışı bahis soruşturması için ifade verdi 
</HEADLINE>
<TEXT>

     Geçtiğimiz sezonun 27. haftasında yapılan Akçaabat Sebatspor-Kayserispor Süper Lig maçı öncesinde yaşanan yasa dışı bahis olayının ardından, Futbol Federasyonu Profesyonel Futbol Disiplin Kurulu PFDK , Şike Araştırma Kurulu'nun raporu doğrultusunda, PFDK'ya sevkedilen isimleri dinlemeyi sürdürüyor. 
     Futbol Federasyonu'nun Levent'teki merkez binasında yapılan PFDK toplantısında bugün, raporda ismi geçen ve tedbirli olarak PFDK'ya sevkedilen futbolcu Ogün Temizkanoğlu ile tedbirsiz olarak sevkedilen Trabzonsporlu futbolcu Gökdeniz Karadeniz ve teknik direktör Güvenç Kurtar dinlendi. 
     Ogün Temizkanoğlu'dan sonra federasyondan ayrılan Güvenç Kurtar, gazetecilere yaptığı açıklamada, kendisinin daha önce de görüşmeye geldiğini belirterek, ''Gayet olumlu geçti. Elimde somut şeyler vardı, onları verdim. Hakan'a buluşma öncesi neler yapması gerektiğini, cep telefonunun sesini kapatmasını söylemiştim. Bunu da kaydetmiştik. Onları verdim'' dedi. 
     Kendilerinin örnek bir davranışta bulunduğunu ifade eden Kurtar, ''Tabii bunlar herkesin yapması gereken şeyler. Hakan ödüllendirildi. Biz de bazı insanlara örnek teşkil ederiz. Bizi de onurlandırırlar inşallah'' diye konuştu. 
     Diğer yandan, yaklaşık 4 saat federasyon binasında kalan Trabzonsporlu futbolcu Gökdeniz Karadeniz ise, federasyona ait bir araçla, hızlı bir şekilde, basın mensuplarına açıklama yapmadan binadan ayrıldı. 
     
</TEXT>
</DOC>
