<DOC>
<DOCNO> 382361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur22.html </URL>
<DATE> 2005/09/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
"Halterde taciz" davasında yeni iddialar... 
</HEADLINE>
<TEXT>

     Eski Halter Bayan Milli Takımı antrenörü Mehmet Üstündağ’ın sporculara cinsel tacizde bulunduğu iddiasıyla yargılandığı davada tanıklık yapan eski milli sporcu Nurbanu Akdoğan, 1997 yılındaki kampta Üstündağ’ın, Aylin Daşdelen’i odasına çağırdığını, kapılarını çaldığında Daşdelen’in saçları dağınık halde yerde yattığını söyledi. 
     Ankara 7. Asliye Ceza Mahkemesi’nde görülen davanın bugünkü duruşmasına, sanık Üstündağ ile avukatları ve müdahiller Aylin Daşdelen, Şule Şahbaz ve Sibel Şimşek’in avukatı katıldı. 
     Duruşmada eski milli sporcu Nurbanu Akdoğan, tanık olarak dinlenildi. 
     Akdoğan, iddianamede Üstündağ’a yönelik 1999 ile 2001 yılları arasındaki suçlamalara ilişkin bilgisi ve görgüsü olmadığını, milli takımın 1997 yılında Ankara GAP Oteli’ndeki kampında bir olaya şahit olduğunu belirtti. 
     Kampta Aylin Daşdelen ile aynı odayı paylaştıklarını anlatan Akdoğan, "Aylin ağlayarak, antrenörün kendisini odasına çağırdığını söyledi. Ben de Sen git. Ben birazdan bir şekilde gelirim diye gönderdim" dedi. 
     
     "ODAMIZDA BİZİ DÖVDÜ" 
     Daşdelen’in, Üstündağ’ın odasına gitmesinden birkaç dakika sonra elini meşrubat şişesiyle kestiğini ve pansuman bahanesiyle Üstündağ’ın odasının kapısını çaldığını ifade eden Akdoğan, şunları söyledi 
     "Üstündağ, kapıyı 2-3 dakika sonra açtı. Kapı, arkasındaki zincirli demir nedeniyle aralık açıldı. Aylin’i saçı başı dağınık bir halde yerde yatarken gördüm. Ne oldu diye sorduğumda, antrenörümüz, Aylin kapıyı açmaya gelirken düştü dedi. Halbuki kapıyı kendisi açmıştı. Aylin’e odasına gitmesini işaret ettiğimde Üstündağ, elindeki plaster bandı bana fırlattı. Odamıza geldiğimizde Aylin, Beni öpmeye kalktı. Ben de izin vermeyince dövdü dedi. Üstündağ, daha sonra odamıza geldi ve bizi dövdü. Benim kafama vuracağı sırada elini tutmak istedim, bileğimden yaralandım." Akdoğan, Üstündağ’ın sporculara yönelik hareketleriyle ilgili başka söylentiler duyduğunu, ancak görgüsü ve bilgisi olmadığını kaydetti. 
     Akdoğan, Üstündağ’ın avukatı Mehmet Mermer’in sorusu üzerine, antrenörü kimseye şikayet edemediklerini, çünkü kampta başka antrenör ya da yetkili olmadığını söyledi. 
     Mehmet Üstündağ ise tanığın daha önce Cumhuriyet Savcısı’na verdiği ifade ile duruşmadaki ifadesinin çeliştiğini savunarak, Akdoğan’ın yalan söylediğini iddia etti. 
     Duruşma, dinlenemeyen tanıkların ifadelerinin alınabilmesi için ertelendi. 
     İddianamede, antrenör Üstündağ hakkında, üç sporcuya cinsel tacizde bulunduğu ve hürriyetlerini kısıtladığı iddiasıyla 6 yıldan 20 yıl 9 aya kadar hapis cezası verilmesi talep ediliyor. 
     
</TEXT>
</DOC>
