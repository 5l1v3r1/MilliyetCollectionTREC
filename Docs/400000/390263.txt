<DOC>
<DOCNO> 390263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas03.html </URL>
<DATE> 2005/10/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Muhammed Ali’nin parkinson hastalığı ilerledi... 
</HEADLINE>
<TEXT>

     Bir zamanlar tüm dünyadaki siyahlar ve Müslümanların idolü olan boks dünyasının efsane ismi Muhammed Ali’nin parkinson hastalığının ilerlediği ve artık konuşmakta bile güçlük çektiği bildirildi. 
     Amerikan Los Angeles Times gazetesine bir mülakat veren Muhammed Ali’nin kendisi gibi son derece başarılı gibi boksör olan kızı Leyla Ali, babası için, "Bedeni içinde hapsedilmiş gibi. Düşünebiliyor, söylemek istediği şeyler var, ancak bazen bu sözleri söyleyebilmek için dudaklarını bile kıpırdatamıyor" dedi. 
     Leyla, 63 yaşındaki babasının hastalığının iyice ilerlediğini ve babası yaşlandıkça bu hastalığın daha da etkili olduğunu gözlemlediğini söyledi. 
     Boks dünyasında babasının yolunu takip eden Leyla, "Babamın durumu benim için çok acı verici. Çünkü, çok benzeştiğimiz babamın benim yaşlarımdayken, yani performansının zirvesindeyken neler yaptığını kendisiyle konuşmayı çok istiyorum" dedi. 
     Dünya ağır sıklet boks şampiyonluğunu 3 kez kazanmış olan babasıyla kendi elde ettiği başarıları ve boks sporunu tartışmayı çok istediğini ifade eden Leyla, "Boks hakkında konuşmuyoruz. O bir maçıma gelebilir ve bana ’kötüsün’ diyebilir. Ancak, o hiçbir zaman boks hakkında bizimle çok konuşan biri olmadı, bugünlerde ise iyice konuşmaz oldu. 
     Konuşmak onun çok fazla enerjisini alıyor" şeklinde konuştu. 
     Hastalığından dolayı babasının çok fazla ilaç kullanmak zorunda kaldığını belirten Leyla, babasının konuşmalarının bazen anlaşılmaz olabildiğini, ancak çevresinde neler olup bittiğinin son derece farkında olduğunu ve her şeyi gördüğünü söyledi. 
     Parkinson hastalığının babasının sadece motor yeteneklerini etkilediğini ifade eden Leyla, "Bedeni içinde hapsedilmiş gibi. 
     Düşünebiliyor, söylemek istediği şeyler var, ancak bazen bu sözleri söyleyebilmek için dudaklarını bile kıpırdatamıyor" dedi. 
     Babasının artık sadece basit şeyler yapmayı sevdiğini belirten Leyla, bir zamanlar ringlerde fırtına gibi esen Muhammed Ali’nin sadece basit resimler yapmak, bunları boyamak ve dergilerden fotoğraflar kesmekten hoşlandığını, ancak bunları yapmak için de dikkatini uzun süre koruyamadığını kaydetti. 
     Babası gibi yenilmez bir boksör olan Leyla, bugüne kadar yaptığı 21 maçın, 18’ini nakavt olmak üzere, hepsini galibiyetle bitirmeyi başardı. 

     
</TEXT>
</DOC>
