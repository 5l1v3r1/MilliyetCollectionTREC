<DOC>
<DOCNO> 353757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur16.html </URL>
<DATE> 2005/06/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Intern doktorlar, mecburi hizmete sıcak bakıyor 
</HEADLINE>
<TEXT>

     Akdeniz Üniversitesi Tıp Fakültesi'nde intern doktorlar arasında yapılan ankette, genç doktorların yüzde 83,9'u, ''Adil şartlar altında mecburi hizmet yapar mısınız '' sorusuna ''evet'' yanıtını verdi. 
     Akdeniz Üniversitesi AÜ Tıp Fakültesi'nde intern doktorlar Nilüfer Galip, Çilem Bakar, Arzu Denler, Esma Altun ve Pınar Şeker tarafından gerçekleştirilen ''Akdeniz Üniversitesi Tıp Fakültesi Mezunlarının Tıp Eğitimi ve Hekimlik Mesleğinin Sosyal Yönleri Hakkındaki Görüşleri'' konulu ankette, intern doktorların meslekleri ve geleceğe bakışları belirlendi. 
     Anketin danışmanlığını yürüten AÜ Halk Sağlığı Anabilim Dalı Öğretim Üyesi Doç. Dr. İlker Belek, AA muhabirine, ankete, mezun olacak 87 intern doktorun katıldığını söyledi. Anketle öğrencilerin 6 yıllık öğrenim süreci hakkındaki görüşlerini öğrenmeyi hedeflediklerini belirten Doç. Dr. Belek, anket sonuçlarının, genç doktorların büyük çoğunluğunun meslekleri ve gelecekleri hakkında umutsuz olduklarını ortaya çıkardığını vurguladı. 
     Doç. Dr. Belek, şunları söyledi 
     ''Umutsuzluk, son zamanlarda bütün hekimlerde olan bir durum. Gelecekle ilgili belirsizlikler, iş bulma sorunu, ücretlerin düşüklüğü gibi nedenler, doktorları mutsuzluğa sevk ediyor. Son 4 yıldır yaptığımız benzer anketlerde intern doktorlardan benzer cevaplar alıyoruz.'' 
     
     ANKETTEN İLGİNÇ BAŞLIKLAR 
     Doç. Dr. Belek, ankete katılan intern doktorların yüzde 44,8'inin ''Meslek yaşantınızla ilgili beklentilerinizin gerçekleşmesi konusunda umutlu musunuz '' şeklindeki soruya ''Umutlu değilim'' yanıtını verdiğini, yüzde 11,5'inin ise soruyu ''Hiçbir beklentim yok'' diye yanıtladığını kaydetti. 
     Doç. Dr. İlker Belek, ankete katılan intern doktorların yüzde 54'ünün insanlara yararlı olmak için, yüzde 42,5'inin ailesinin önerisiyle yüzde 46'sının prestij, yüzde 29,9'unun ise para kazanmak için hekimlik mesleğini tercih ettiğinin belirlendiğini söyledi. 
     Intern doktorların yüzde 76,7'sinin vatandaşların sağlık hizmetleri için para ödememesi gerektiğini, yüzde 72,4'ünün ise hekimle hasta arasında para ilişkisi bulunmaması gerektiğini söylediğini belirten Doç. Dr. Belek, yüzde 83,9'unun ise ''Adil şartlar altında mecburi hizmet yapar mısınız '' sorusuna ''Evet'' yanıtını verdiğini kaydetti. 
     
     ''DOĞUM YAPTIRAMAM'' 
     Doç. Dr. İlker Belek, ankette yer alan ''Aşağıdaki pratik uygulamaları ne derece yeterli yapabilirsiniz '' şeklindeki soruya, intern doktorlardan ilginç yanıtlar geldiğine de dikkati çekti. 
     İntern doktorların yüzde 82,4'ünün doğum yaptırma konusunda kendisini yetersiz gördüğüne işaret eden Doç. Dr. Belek, genç doktorların yüzde 88'inin LP yapma Belden omurilik sıvısı alma , yüzde 69,8'inin otopsi yapma, yüzde 57'sinin entübe yapma Solunum yoluna tüp takma , yüzde 52,3'ünün ise göz dibi muayenesi yapma konusunda kendisini yetersiz bulduğunu bildirdi. 
     Doç. Dr. Belek, doktorların kendilerini yeterli buldukları işlemle ilgili verdikleri yanıtlar arasında yüzde 96,5'le kan almanın ilk sırada yer aldığını söyledi. Doç. Dr. Belek, ''İntern doktorların 6 yılda en çok yaptıkları iş kan alma. Doğumu hemen hemen yaptıramıyorlar. Bu yüzden kendilerini yetersiz hissediyorlar. Uygulama arttıkça, yeterlilik düşüncesi de artıyor'' diye konuştu. 
     
</TEXT>
</DOC>
