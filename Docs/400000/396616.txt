<DOC>
<DOCNO> 396616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/axspo02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex bilmecesi 
</HEADLINE>
<TEXT>


Teknik Direktör Daum'un, "Milan maçında oynaması zor. Galatasaray derbisine hazırlıyoruz" dediği Brezilyalı oyuncuyu çarşamba günü sahaya sürmeyi planladığı, taktik gereği böyle bir açıklama yaptığı ileri sürüldü 

YUSUF KOBAL 


Arka adalesindeki çekme nedeniyle Vestel Manisa maçında forma giyemeyen Fenerbahçe'nin yıldız oyuncusu Alex de Souza'nın durumu tam bir bilmeceye döndü. 
Teknik Direktör Christoph Daum'un, "Milan maçında oynaması zor gibi. Galatasaray derbisine yetiştirmeye çalışıyoruz" açıklamasına rağmen, Alex'i çarşamba günkü kritik karşılaşmaya hazırladığı öğrenildi. 
Takım antrenmanlarına katılmayan düz koşu ve yoğun tedavi ile düzelmeye çalışan Brezilyalı oyuncunun, Şampiyonlar Ligi'nde Fenerbahçe'nin kaderini belirleyecek Milan maçında forma giymek istediği, bu konuda Daum'a "Oynayabilirim" raporu verdiği bildirildi. 

Hatalara kızdı 
Daum'un taktik amacıyla böyle bir açıklamada yaptığı ifade edilirken, Alex'in kesin durumunun yarın yapılacak kontroller sonrası netlik kazanacağı belirtildi. 
Bu arada Alman hocanın Vestel maçında yapılan hatalara çok sinirlendiği, dünkü antrenman öncesi hem bu konuda takımı uyardığı, hem de Milan ile oynadıkları ilk karşılaşmanın kasetini izlettirerek taktiksel çalışmalara başladığı öğrenildi. 

Beşiktaş'ta tezahürat 

Teknik Direktör Christoph Daum dün Samandıra Tesisleri'nde Alman Spiegel televizyonu ve dergi grubu ile özel röportaj yaptı, ardından muhabirlerle birlikte İstanbul'u dolaştı. Türkiye'nin ve Fenerbahçe'nin kendisi için önemini anlatan Alman hoca, Ortaköy'ü ve Beşiktaş Balık Pazarı'nı da gezdi. Beşiktaş'taki çekimler sırasında Beşiktaşlı taraftarların Daum lehine tezahürat yapması dikkat çekti. 

'Biz hep hazırdık' 

Lisansındaki problem nedeniyle yaklaşık 2.5 ay sahalardan uzak kalan Fenerbahçe'nin milli futbolcusu Deniz Barış, "Kendimi hep hazır tuttum" dedi. Deniz, "İdmanlarda çok çalıştım. Fiziksel olarak iyi durumdaydım ve hocam bana güvendi" diye konuştu. Vestel maçında galibiyeti getiren golü atan Semih ise "Oyuna girmeden Murat Kuş bana 'gol atacaksın buna inan' dedi. Onu mahçup etmedim" ifadesini kullandı. Bu arada Fenerbahçe, Milan maçının hazırlıklarına ara vermeden dün başladı. 

Nic39 geliyor 

Sarı - lacivertli ekibin Fransız futbolcusu Nicolas Anelka, 'Nic39' adlı giyim markasıyla tekstil dünyasına giriyor. Anelka, erkek giyimi üzerine, stilisti Hary Arcole ile birlikte yarattığı ve Nic39 adı verilen markanın katalog çekiminde de kendisi objektif karşısına geçecek. Çekim, bugün Merter'de gerçekleştirilecek ve Nic39 ürünleri ilk olarak Fenerium Mağazaları'nda satışa sunulacak. 


</TEXT>
</DOC>
