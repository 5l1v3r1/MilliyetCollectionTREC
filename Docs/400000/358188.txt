<DOC>
<DOCNO> 358188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/eko07.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye mazot desteği 
</HEADLINE>
<TEXT>


ANKARA Milliyet 

Bakanlar Kurulu, çiftçilere dekar başına 5 ila 15 litreye varan mazot desteği sağlanmasını karara bağladı. 
Toplantıda petrol fiyatlarındaki artışın çiftçilere getirdiği 698 trilyon ek maliyet masaya yatırılarak bu sektöre mazot desteğinin sağlanması kararlaştırıldı. Buna göre, sebze ve meyve, süs bitkileri, özel çayır, mera ve orman ürünleri alımı için dekar başına 5 litre, hububat, yem bitkileri, baklagiller, nadas alanları için dekar başına 8 litre, endüstri bitkileri, yağlı tohumlu bitkilerin üretimi için dekar başına 15 litre mazot desteği verilecek. 
Böylece litrede 300 bin lira destekleme yapılacak. Toplam maliyet 410 trilyonu buluyor. Mazot fiyatında yüzde 15 indirim sağlanmış olacak. Böylece mazottaki fiyat artışının, yüzde 59'u hükümet tarafından karşılanmış olacak. Bakanlar Kurulu'nda ayrıca Toprak Mahsülleri Ofisi'nin 30 ton olan hububat alım limiti bugünden itibaren 50 tona yükseltilmesine ilişkin kararname imzaya açıldı. 
Toplantıda ayrıca Devlet Bakanı Ali Babacan, kamu finansmanı ve borç yönetimine ilişkin kabineye bilgi verdi. 


</TEXT>
</DOC>
