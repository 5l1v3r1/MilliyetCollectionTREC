<DOC>
<DOCNO> 397739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur34.html </URL>
<DATE> 2005/11/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hizbullah davasında 2 sanığa ağırlaştırılmış müebbet hapis 
</HEADLINE>
<TEXT>

     Ankara 11. Ağır Ceza Mahkemesi, terör örgütü Hizbullah davasında, 2 sanığa ağırlaştırılmış müebbet hapis cezası verdi. 
     Mahkeme heyeti, Hizbullah davasını bugün karara bağladı. 
     11. Ağır Ceza Mahkemesi, Şehmus Alpsoy ve Mehmet Emin Alpsoy’u, 
     "Anayasal düzeni zorla bozmaya kalkışmak" suçundan lehlerine olan eski Türk Ceza Kanunu’nun TCK 146 1. maddesi gereğince ağırlaştırılmış müebbet hapis cezasına mahkum etti ve tutukluluk hallerinin devamına karar verdi. 
     Heyet, tutuklu sanık Mustafa Gürlüer’in, yeni TCK’nın "yasadışı örgüt üyeliği" suçunu düzenleyen 314 2. maddesi uyarınca 9 yıl hapsine karar verdi ve tutuklu kaldığı süreyi gözönüne alarak, tahliye etti. 
     Mahkeme 2 sanığın "yasadışı örgüt üyeliği" suçundan 7 yıl 6’şar ay hapislerine karar verirken, 6 sanığın da delil yetersizliğinden beraatını kararlaştırdı. 
     Mahkeme heyeti, 26 sanığın Topluma Kazandırma Yasası’ndan yararlanmak için yaptıkları başvuruyu yerinde bularak, bu sanıklar hakkında ceza tesisine yer olmadığına karar verdi. 
     
</TEXT>
</DOC>
