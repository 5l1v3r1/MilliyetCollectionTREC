<DOC>
<DOCNO> 361429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo19.html </URL>
<DATE> 2005/07/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Trabzonspor'da şimdi hedef Deivid de Souza 
</HEADLINE>
<TEXT>

     Trabzonspor Kulübü Yönetim Kurulu Üyesi Murat Bozoğlu, kadrolarına bir forvet oyuncusu daha katmayı planladıklarını ve bu konuda önceliğin Brezilya'nın Santos takımında kiralık olarak forma giyen Deivid De Souza'da olduğunu söyledi. 
     Bozoğlu, kadrolarına dahil ettikleri Fabiano ve Jefferson'un mevkilerinde Brezilya'nın en iyi oyuncuları olduğunu ifade ederek, ''Deivid De Souza da böyle bir oyuncu. Bu futbolcuyla ilgilenmeye devam ediyoruz. Bir kaç gün daha bu futbolcuyu transfer etmeye çalışacağız. Olursa bu futbolcu olacak, olmaz ise alternatif oyuncularımız var'' dedi. 
     Forvet transferini gelecek hafta içinde çözüme kavuşturacaklarını ifade eden Bozoğlu, şöyle konuştu 
     ''Deivid De Souza'yı taraftarımız, başkanımız istiyor. Deivid'de bizde futbol oynamak istiyor. Futbolcunun bonservisi Fransa'nın Bordeaux Kulübü'nde, ancak görüşmelerimiz sürüyor. Bu transferde olumlu gelişmeler var. Ancak daha fazla beklemeye tahammülümüz yok. Çünkü önümüzde Şampiyonlar Ligi maçlarımız var.'' 
     
</TEXT>
</DOC>
