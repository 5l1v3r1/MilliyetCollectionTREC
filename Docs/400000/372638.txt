<DOC>
<DOCNO> 372638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/eko06.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'da devir sözleşmesi imzalandı 
</HEADLINE>
<TEXT>


ANKARA Milliyet 

Türk Telekom'un yüzde 55 hissesinin özelleştirme ihalesinde 6 milyar 550 milyon dolarla en yüksek teklifi veren Oger Telecom Ortak Girişim Grubu'na devredilmesine ilişkin sözleşme imzalandı. 
Hisse devir sözleşmesi için düzenlenen törenin önce basına duyurulmadan gerçekleştirilmesi planlandı. Ancak gazetecilerin törenin yer ve saatini öğrenmelerinin ardından toplantı basına açıldı. İmza törenine Maliye Bakanı Kemal Unakıtan, Ulaştırma Bakanı Binali Yıldırım ve Oger Telecoms'un Mali Direktörü Muhammed Hariri ile diğer yetkililer katıldı. 

'I think so yani' 
Saat 15.00'te yapılması öngörülen hisse devir sözleşmesi törenine Yıldırım 10 dakika gecikerek geldi. Yıldırım'ın gelmesinin ardından açıklamaların yapılacağı tören salonuna bir koltuk daha eklenmesi dikkat çekti. Unakıtan, "Çorbada tuzu da yağı da çok fazla" dediği Yıldırım'dan bir konuşma yapmasını istedi. 
Yıldırım, "Bu hisse devir sözleşmesiyle birlikte Türk Telekom, gerek Türkiye'de gerekse mücavirde bulunan ülkelere çok daha önemli bir açılımı sağlamış olacak" dedi. 
Bir basın mensubunun Kemal Unakıtan'a "Satış otomatik olarak şu tarihte yürürlüğe girecek' diye bir şey söz konusu mu " sorusuna karşılık Unakıtan, normal sürecin işleyeceğini belirterek, "Danıştay'dan görüş geldiği an bu iş biter, fazla sürmez. I think so yani" Öyle sanıyorum dedi. 

Hariri rahatlamış 
Oger Telecoms Temsilcisi Hariri ise ihale günü Türkiye'ye yaptığı seyahatle hisse devri için yaptığı seyahati karşılaştırarak, "Bugün daha rahatım" dedi. 
Türk Telekom'u işletmek üzere kurulan 350 milyon dolar sermayeli yeni şirketin ortakları ve hisse dağılımıyla ilgili bir soru üzerine Hariri, "Ortaklar Saudi Oger ve Oger Telecoms'tur. Anlaşmamız gereği hissedarlar arasında yüzde 18 payla Italia Telecom'da var" yanıtını verdi. 


</TEXT>
</DOC>
