<DOC>
<DOCNO> 378624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun49.html </URL>
<DATE> 2005/09/15/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
ABD'de, sözde Ermeni soykırımını tanıyan 2 tasarı kabul edildi... 
</HEADLINE>
<TEXT>

     ABD Temsilciler Meclisi Uluslararası İlişkiler Komitesi, sözde Ermeni soykırımını tanıyan iki tasarıyı kabul etti. 
     Komitede, tasarılardan 195 numaralı olanı 11’e karşı 35 oyla, 316 numaralı tasarı ise 7’ye karşı 40 oyla kabul edildi. 
     Oylama ilk önce sözlü olarak yapıldı. Milletvekillerinin talebi üzerine evet ve hayır oyları tek tek sayıldı. 
     Tasarılar ABD yönetiminin, bu konunun Temsilciler Meclisi Genel Kurulu’nun gündemine getirilmesinin ulusal çıkarlara aykırı olduğu yönünde komite başkanı Henry Hyde’a gönderdiği mektuba karşın kabul edildi. 
     Tasarılardan 316 numaralı olanı, ABD başkanı George Bush’un ülkenin dış politikasını "ermeni soykırımına" ilişkin anlayış ve duyarlılığı yansıtacak şekilde yönlendirmesi çağrısında bulunuyor. 
     Kabul edilen 195 numaralı diğer tasarı ise, "1915-1923 tarihleri arasındaki Ermeni soykırımını anma" çerçevesinde Türk Hükümetinin, Osmanlı İmparatorluğu döneminde Ermenilere yapılanları tanımaya çağırıyor. 
     Komite başkanı Henry Hyde, ABD yönetiminin sözde Ermeni soykırımı tasarılarının kabul edilmesinin Türkiye ile ilişkilere zarar vereceği uyarısına rağmen, bu görüşe katılmadığını ve tasarıları desteklediğini söyledi. 
     Türkiye ile ilişkilerin ABD için önemli olduğunu belirten Hyde, "Bu tasarıların kabul edilmesinin ilişkilerimize zarar vereceğine inanmıyorum. Soykırım gerçeğinin reddedilmesi haklı gösterilemez. 
     İşlenen bu suçtan Türkiye veya Türk halkının sorumlu olmadığını özellikle vurgulamak istiyorum. Ayrıca Türk hükümetinin bu konudaki uzlaşma çabalarını da övmek istiyorum" dedi. 
     Hyde, soykırımın tanınması ve Türkiye ile ilişkilerin devamı arasında seçim yapmak zorunda kalınmaması gerektiğini belirterek, "Gerçek kabul edilmeli. Sessizlik temelinde çözüm olamaz. Gerçekleri bileceksiniz ki özgürlüğe kavuşabilin" ifadesini kullandı. 
     Tasarılardan 195 numaralı olanı sunan Demokrat Partili milletvekili Adam Schiff, TBMM’nin 1 Mart tezkeresine rağmen, Türkiye ile ilişkilerin bozulmadığını ve tasarıların kabul edilmesiyle de Türk-Amerikan ilişkilerinin zarar görmeyeceğini söyledi. 
     Schiff, "Türkiye ile ilişkilerimiz devam edecek ama bu karşılıklı saygı ve tarihi gerçeklerin kabulü ile olmalı" dedi. 
     Cumhuriyetçi Parti Kaliforniya milletvekili Dana Rohrabacher ise "Soykırım olsun ya da olmasın, bu bir insanlık suçu. Dostlarımızla gerçekler temelinde ilişki kurmalıyız" dedi. 
     Rohrabacher, "yazar Orhan Pamuk’un, sözde Ermeni soykırımına desteği yüzünden hapse atıldığını" iddia etti ve "bu hiç iyi bir gidişat değil" dedi. 
     
</TEXT>
</DOC>
