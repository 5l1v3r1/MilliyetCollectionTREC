<DOC>
<DOCNO> 354423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy22.html </URL>
<DATE> 2005/06/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Emine Erdoğan ve Nevin Gökçek air hokey oynadı 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, ''Kadınlar, önlerine çıkarılan engellerden dolayı ürettiklerine sahip çıkamıyorlar ve hep geri planda kalıyorlar'' dedi. 
     Erdoğan, Ankara Büyükşehir Belediyesi'nce Şentepe'de yaptırılan Hanımlar Lokali'nin açılışında, kente verdiği hizmetlerden dolayı Büyükşehir Belediye Başkanı Melih Gökçek'e teşekkür etti. 
     Ankara'da, Şentepe Hanımlar Lokali ile birlikte bugüne kadar 12 hanım lokali açıldığını anlatan Erdoğan, bu lokallerden 17 bin Ankaralı bayanın yararlandığını söyledi. Bundan duyduğu memnuniyeti dile getiren Erdoğan, ''Lokallere gelen hanımlar, boş zamanlarını burada değerlendiriyor, spor yapıyorlar. Bilgi ve kültürlerini artırıyorlar. Kuşkusuz, Ankara için bu sayı yeterli değil. Ancak bu noktaya nerelerden ve nasıl geldiğimize bir bakmamız lazım'' diye konuştu. 
     Emine Erdoğan, bayanlar için günlük hayatta ''çok süslü ifadeler'' kullanıldığını, konuşmalarda, bayanların hep kutsallığından, cefakarlığından ve fedakarlığından bahsedildiğini belirterek, bu süslü sözlerin, pratik hayatta sahici olmadığını kaydetti. 
     Kadınların sosyal hayatta o süslü ifadelerdeki kadar yer bulamadığına işaret eden Erdoğan, kadınların, önlerine çıkarılan engellerden dolayı ürettiklerine sahip çıkamadıklarını ve hep geri planda kaldıklarını söyledi. Erdoğan, ''Oysa hayat, kadın ile erkek arasında müşterek yaşanılır'' dedi. 
     Hanım lokalleri gibi mekanların, kadınların sosyal hayata hazırlanmasına imkan sağladığını ifade eden Erdoğan, panellerle, seminerlerle bilgisini artıran kadınların, içinde yaşadıkları kent ve aileleri için daha sağlıklı ortamlar oluşturabileceğini belirtti. 
     Erdoğan, hanım lokallerinin, kadınları eve kapanmaktan kurtardığını sözlerine ekledi. 
     
     ''HANIMLAR BURAYA GELİP STRES ATIYORLAR'' 

     Ankara Büyükşehir Belediye Başkanı Melih Gökçek de göreve geldiklerinden bu yana hanımlara hizmet etmeyi amaç edindiklerini belirtti. 
     Özellikle Şentepe'de, bir hanım lokaline ihtiyaç bulunduğunu öteden beri bildiklerini kaydeden Gökçek, ''Yer yoktu, onu da Yenimahalle Belediyesi sayesinde hallettik'' dedi. 
     Gökçek, hanım lokali açılan yerlerde aile içindeki huzurun da arttığını gözlemlediklerini vurgulayarak, sözlerini şöyle sürdürdü 
     ''Çünkü hanımlar buraya gelip stres atıyorlar. O yüzden, aile içindeki kavgalar azalıyor. Beylere sesleniyorum Hanımlarınızı bu lokallere gönderin, çekinecek bir şey yok. Ankara'da açtığımız 12. lokal olacak. Bu lokallerin sayısını, bir dahaki seçimlere kadar 20'ye çıkaracağız. Sincan'da açacağımız büyük aile merkezinden her ilçede birer tane olmasını istiyoruz. Darısı Yenimahalle'nin başına. 
     Bizden en büyük istediğinizin doğalgaz olduğunu biliyoruz. Şentepe'de caddelerle ilgili sorunu giderdik. Sokaklara da apartman yapıldıkça, sokaklarda imar sorunu aşıldıkça doğalgaz hattı çekmeye devam ediyoruz. Şentepe'ye olan sosyal yardımlarımız da tüm hızıyla sürüyor.'' Yenimahalle Belediye Başkanı Ahmet Duyar da Ankara Büyükşehir Belediyesi'ne verdiği hizmetten dolayı teşekkür etti. 
     
     ''BEYEFENDİYE SÖYLEYECEĞİM, YENİMAHALLE'YE TAŞINALIM'' 

     Konuşmaların ardından Emine Erdoğan, Melih Gökçek ve eşi Nevin Gökçek ile Şentepe Hanımlar Lokali'nin açılışını yaptı. 
     Erdoğan, açılışın ardından lokalin girişinde masada, Nevin Gökçek ile air hokey oynadı. Step salonunda lokalin step ekibinin sunduğu gösteriyi izleyen Erdoğan, lokalin dinlenme salonu, bilgisayar odası, kondisyon salonu ve sinema salonunu da gezdi. Emine Erdoğan, kondisyon salonunu nasıl bulduğunun sorulması üzerine, ''Beyefendiye söyleyeceğim, Yenimahalle'ye taşınalım. Lokal çok cazip geldi bana'' yanıtını verdi. 
     Erdoğan, sinema salonunda kısa bir süre Ankara ile ilgili hazırlanan tanıtım filmini de izledi, masa oyunlarının bulunduğu salonda bir süre eğitmenlerden satrancın oyun kuralları hakkında bilgi aldı. 
     Açılışta, Ankara Büyükşehir Belediyesi Kent Orkestrası bir konser verirken, belediye bünyesinde bulunan halk oyunları ekipleri de gösteri yaptı. 
     
     KİLİSEDEN SU BEDELİ ALINMASI 

     Bu arada, Ankara Büyükşehir Belediye Başkanı Melih Gökçek, bugün bir gazetede yer alan Danıştay 8. Dairesi'nin Protestan kilisesine bedelsiz su verilmemesini eşitlik ilkesine aykırı bulduğu yönündeki kararının anımsatılması üzerine, olayın mahkemeye intikal etmesinden üzüntü duyduğunu belirtti. 
     ''Haberim olsaydı, kiliselere de suyu ücretsiz verirdik'' diyen Gökçek, kiliselerin de sudan ücretsiz yararlanmasının normal ve mahkeme kararının doğru olduğunu ifade ederek, ilk Belediye Meclisi toplantısında konuyu gündeme getirerek, karara bağlayacaklarını bildirdi. 
     Bir başka gazetecinin, cemevlerinin durumunu sorması üzerine Gökçek, cemevlerinin kültür evi olarak inşa edildiğini, bu nedenle bu uygulamadan yararlanmasının mümkün olmadığını söyledi. 
     Gökçek, böyle bir uygulamanın gerçekleştirilmesi halinde diğer kültür evlerinin de talepte bulunabileceğini belirtti. 
     
</TEXT>
</DOC>
