<DOC>
<DOCNO> 387589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun24.html </URL>
<DATE> 2005/10/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Filistinli militanlar, 2 kişiyi kaçırdı 
</HEADLINE>
<TEXT>

     Filistin'de, El Fetih örgütü içinde yeni yapılanan ''Fırtınanın Şövalyeleri'' adlı silahlı grup, İsrail ile işbirliği yaptıkları gerekçesiyle 2 kişiyi kaçırdı. 
     Grubun sözcüsü Ebu Anan, iki kişinin, güvenlik kuvvetlerinin, İsrail ile işbirliği yapanları adalete teslim etmekte başarısız olmaları üzerine kaçırıldığını söyledi. 
     Bunun, insanlarına ihanet edenlere yönelik kampanyalarının başlangıcı olduğunu belirten Anan, kaçırılan iki kişinin sorgulandıklarını kaydetti. 
     Anan, bu kişilerin suçlu görülmeleri halinde ne yapılacağına dair bilgi vermedi. 
     Filistin İçişleri Bakanlığı sözcüsü, kanunların, herhangi bir Filistinli örgütün eline bırakılmayacağını, gerekli önlemlerin alınacağını söyledi. Sözcü, ''Kanunu uygulamak ve düzeni sağlamak Filistin yönetiminin sorumluluğundadır'' dedi. 
     
</TEXT>
</DOC>
