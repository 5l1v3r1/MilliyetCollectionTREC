<DOC>
<DOCNO> 355525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/agun.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'11 Eylül'ün faturası Irak'a çıkarıldı' 
</HEADLINE>
<TEXT>


Irak Dünya Mahkemesi'nin 2. gününde 34 yıllık BM kariyerini istifayla noktalandıran Denis Halliday konuştu. BM'yi korkak olmakla suçlayan Halliday, Irak'ın istilasının, uluslararası hukuk ihlali olduğunu savundu 

Pınar Aktaş - İstanbul 

BM Genel Sekreteri Kofi Annan tarafından BM Irak Petrol Karşılığı Gıda Programı Direktörü olarak atanan ancak, daha sonra yürütülen ekonomik ambargoyu protesto ederek 34 yıllık BM kariyerini istifayla noktalandıran Denis Halliday, BM'yi sert bir dille eleştirdi. BM'nin Irak'ın egemenliğini ABD ve İngiltere askeri saldırganlığından korumak gibi bir eyleme girmediğini savunan Halliday, İkiz Kuleler'e düzenlenen saldırının faturasının da Irak'a çıkarıldığını iddia etti. 
İstanbul'da Irak Dünya Mahkemesi'nin 2. gününde konuşan Halliday, "ABD Başkanı George W. Bush ve İngiltere Başbakanı Tony Blair'in Irak istilasının, uluslararası hukuk ihlali" olduğunu savundu. Halliday şöyle devam etti 
"Tüm dünya ümitsiz bir biçimde Irak'ta bulunan kitle imha silahlarına yönelik yalanlara inanmaya çalıştı. Dahası, ABD ve İngiltere'nin yalanlarını görmemek için Irak ve El Kaide arasında akrabalık kuruldu. New York'ta kapitalist hak ve özgürlüğünün, İkiz Kuleler'ine saldırının faturası da Irak'a çıkarıldı." 

'BM, Irak'ı koruyamadı' 
Konuşmasında BM'yi korkak olmakla suçlayan Halliday, bu kurumun Irak'ın egemenlik haklarını koruyamadığını savundu. 
Halliday, İstanbul'da gerçekleştirilen dünya mahkemesinin bir yükümlülüğü bulunduğuna işaret ederek, "İngiltere ve ABD'nin savaş liderlerinin ve savaş suçlularının tam anlamıyla uluslararası bir iddia makamına çıkarılmasını talep etmek gibi bir rolü var. Türkçede dediğiniz gibi 'Hesap ver Bush'. O tehlikeli adamlar bundan sorumlu tutulmalı" dedi. 
Felluce saldırısı tanığı olarak konuşan El Cezire Irak Sorumlusu Fadhıl Albedrani ise gördüklerini "soykırım" olarak nitelendirdi. Albedrani, "Saldırıda Felluce'deki evlerin yüzde 70'i yıkıldı. 7 bin yaralı, 4 bin ölü vardı. Bazı evlerin enkazı altında 1.5 ay ölüler kaldı" diye konuştu. 

Renkli görüntüler 
Toplantının gerçekleştirildiği Topkapı Sarayı Darphane - i Amire Salonu'nun bahçesinde ise renkli görüntüler oluştu. Güney Koreli 2 aktivist, başlarına geçirdikleri Bush maskeleri, bir ellerinde füze maketleri, diğer ellerinde ise limon yerine dünyanın takılı olduğu ve içlerinde kan olan maket kadehlerle oturdular. Toplantıya katılanlar da bu görüntü ile hatıra fotoğrafı çektirdiler. 

Ölen kızının fotoğrafına ağladı... 

İkinci oturum sırasında Irak'ta yaşananlar, sahneye taşınan ve üzerinde Irak'ta çekilmiş fotoğrafların yer aldığı pankartla protesto edildi. Sessiz protesto sırasında dinleyiciler ayağa kalktı. Pankart salon dışına çıkarıldığı sırada Bağdat Freedom Voice for Human Rights yöneticisi Abdul Wahab Al Obeidi, gözyaşlarına h kim olamadı. ABD hava saldırısı sırasında kaybettiği kızı Zine'nin fotoğrafına bakarak ağlayan Al Obeidi, "İşte Amerikan demokrasisinin gerçek yüzü" diye bağırdı. 


</TEXT>
</DOC>
