<DOC>
<DOCNO> 353890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/yas02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
7 bebeğin tesadüfen ölmediği anlaşıldı 
</HEADLINE>
<TEXT>


Edirne'de dün bir bebek daha öldü. "Ölümlerin peş peşe olması tesadüf olabilir" açıklamasını yapan hastanenin başhekimi, 3 bebeğe yapılan ön otopsinin ardından "Neden enfeksiyon" dedi 

AYŞEGÜL KÜTÜK, KEMAL ÖZGÜLER, NURDAN BAYRAK, GÜLAY DEMİRTAŞ Edirne İstanbul DHA 

Trakya Üniversitesi Edirne Tıp Fakültesi Hastanesi Yeni Doğan Servisi'ndeki ölümlerin ardından İstanbul'daki ön otopside bebeklerin hastaneden kaptıkları enfeksiyon nedeniyle öldükleri belirlendi. Ölen bebek sayısı dün 7'ye ulaştı. Yeni ölüm ve otopsi raporundan önce açıklama yapan Edirne Tıp Fakültesi Hastanesi Başhekimi Doç. Dr. Armağan Altun, ölümlerin peş peşe oluşunun 'tesadüf olabileceğini' savundu. 

Enfeksiyondan... 
İstanbul Adli Tıp Kurumu'nda uzmanlar, ölen bebeklerden 3'ünün klima nedeniyle ölüp ölmediğini öğrenmek için idrar ve iç organlarından kan örneği aldı. Ön otopsi sonucuna göre Uluğ, Çıvkın ve Bilgin soy isimli bebekler, travmatik değil, hastaneden kaptıkları enfeksiyondan öldü. 
Kesin otopsi sonucunun 1 ay içinde çıkacağını belirten uzmanlar, bebeklerin, klimadan üreyip insanlara geçen virüslerin yol açtığı 'lejyoner' hastalığından da ölmüş olabileceğini belirtti. 

Skandal açıklama 
Adli tıp raporu açıklanmadan önce 2 meslektaşıyla ortak basın toplantısı düzenleyen Altun, şunları söyledi "Prematüre bebekler zaten risk altındadır. Ölen bebekler, ağırlıklarının 700 gram ile 1.5 kilo arasında olması nedeniyle zaten risk altındaydı. Diğer ölen bir bebekte de doğumsal beyin hasarı vardı. Avrupa ve Amerika'da da bu bebeklerdeki ölüm oranları yüzde 10 ile yüzde 40 oranı arasında değişir. 17 Haziran'a kadar ünitede bir sorun yoktu. Bebeklerin peş peşe ölümü tesadüf olabilir. Servisin temizliğini özel bir şirket değil, eğitimli, kadrolu personelimiz yapıyor." 

'Başkası kabul etmez' 
Serviste tedavi gören 10 bebeği ailelerin bir başka sağlık kurumuna götürmek istemesi halinde buna izin vermeyeceklerini de anlatan Altun, "Zaten diğer sağlık kurumları da bu bebekleri kabul etmez" diye konuştu. 

'Zaten olasılık vardı' 
Sağlık Bakanlığı'nın sadece İl Sağlık Müdürlüğü aracılığıyla bilgi alıp komisyon kurduğunu belirten Altun, 7. ölümü açıklarken de "Ölümlere neden olan bakteriyi ilk kez burada görüyoruz. Nereden geldiğini araştırıyoruz" dedi. 
Edirne Sağlık Müdürlüğü de il genelindeki sağlık kurumlarına genelge göndererek erken doğum yapacak hastaların İstanbul'a yönlendirilmesini istedi. 

'Ölümleri 1 gün geç söylediler' 

Nuray-Hüseyin Avcular çifti de, hastane yetkililerinin ölümü 1 gün sonra söylediklerini ileri sürdü. Bebeğinin adını Nazlı koyan anne Nuray Avcular, "İkizlerimden biri karnımda ölmüştü. Kırk gün sonra diğer kızımı doğurdum. Bebek 10 günlükken, cuma gecesi rengi sarardı. Bebeğim o gece ölmüş, ama bize ertesi gün söylediler. Doğum sonrası durumu iyiye gidiyordu. Bir anda olan oldu" dedi. 

Henüz adları bile konmamıştı 

İstanbul Adli Tıp Kurumu'ndaki 3 bebekten Uluğ soyadlı bebek, 37 haftalıkken 3.5 kilo ağırlığında doğmuştu. Doğuştan beyinde gelişim bozukluğu olan bebek, 5. günde öldü. Çıvkın soyadlı bebek ise 32 haftalık ve 1 kilo 300 gram ağırlığında dünyaya geldi. Akciğer hastasıydı, 87. günde öldü. Bilgin soyadlı bebek ise 28 haftalık olarak 790 gram ağırlığında doğmuştu. Böbrek ve akciğer yetmezliği teşhisiyle, yoğun bakımda, 78. gününde yaşamını yitirdi. 
Altun, tıbbı otopsi yapılan 3 bebeğin de ailelerine teslim edildiğini söyledi. Ancak DHA, Adli Tıp Morgu'na girerek bebeklerin fotoğrafını çekti. 

Yeni bir bakteri türü olabilir 

GÜLÇİN ÜSTÜN Ankara 
Trakya Üniversitesi Rektör Yardımcısı Prof. Dr. Oğuz Taşkınalp "Bebeklerin ölümüyle ilgili bir ihmal ya da suç unsuru saptanırsa, sorumluların cezalandırılması için disiplin soruşturması başlatacağız" dedi. 
Erken doğmuş bebeklerin solunum yollarında yaşanan bir sorunun ölümlerine neden olabileceğine işaret eden Taşkınalp, ilaçlara karşı direnç kazanmamış yeni bir bakteri türü üzerinde durulduğunu da ifade etti. 



</TEXT>
</DOC>
