<DOC>
<DOCNO> 362107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy12.html </URL>
<DATE> 2005/07/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kretschmer AB'den gelen sesler bazen cesaret verici olmayabilir 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, ''Türkiye cesaretini kırmamalı, AB'den gelen sesler zaman zaman cesaret verici olmayabilir'' dedi. 
     Türkiye Odalar ve Borsalar Birliği TOBB ve Avrupa Ticaret ve Sanayi Odaları Birliği'nin Eurochambres yürüttüğü Türk Oda Geliştirme Programı'nın ikinci bölümünün tamamlanması nedeniyle İzmir'de ''AB Katılım Müzakereleri Odaların Rolü'' başlıklı bir toplantı düzenlendi. 
     Toplantıda konuşan Büyükelçi Kretschmer, Türkiye'nin son dönemde Cumhuriyet'in kurulmasından bu yana en büyük reform sürecini yaşadığını, AB üyeliği sürecinde ''başlangıcın orta kısmında olduğunu'' ifade etti. 
     Türkiye'nin yargı gibi çeşitli alanlarda reformlarına devam etmesi gerektiğini dile getiren Kretschmer, bir süre önce Devlet Bakanı ve Başmüzakereci Ali Babacan ile bu konuda görüştüklerini, ''hukuk sistemindeki reformların önemli olduğunun üstünde durduklarını'' ifade etti. 
     Haziran sonunda açıklanan müzakere çerçevesinin olumlu bir doküman olarak nitelendiğini ve memnuniyetle karşılandığını dile getiren Kretschmer, ''Kanımca bu esas taslaktan dramatik bir ayrılma olmayacak'' dedi. 
     Müzakere sürecinde kilit noktalarda AB üyesi 25 ülkenin görüş birliği sağlamasının önemli olduğuna dikkat çeken Büyükelçi Kretschmer, Avrupa Komisyonu'nun müzakerelerde her bölümün açılış ve kapanışında kıyaslama yapılmasını önerdiğini kaydetti. 
     
     KAMUOYU DESTEĞİ 
     Müzakere sürecinde toplumlar arasındaki diyalog sürecinin de büyük önemi olduğunu ve iş çevrelerinin bu konuda ön cepheyi oluşturacağını kaydeden Kretschmer, AB'deki bazı ülkelerde Türkiye ile ilgili sorunlar olduğunu ifade etti. 
     Bazı ülkelerde çoğunluğun Türkiye'nin katılımı konusunda şüpheci olduğunu ifade eden Kretschmer, ''Türkiye'de kamuoyu desteğinin yüzde 60-75 olduğu görülüyor. Ancak nüfusun daha büyük bir kısmı AB'ye katılımın ne olduğunu bilmiyor. Kamuoyu desteği cehalete dayanıyorsa bu risk faktörlerinden birisidir. Kamuoyu desteği çok önemlidir. Bu konuda dalgalanmalar olursa müzakere sürecinde sapmalar olabilir. Hükümetler kamuoyunun karşı olduğu bir şey yapmak istemezler'' dedi. 
     Türkiye'nin AB'ye katılım öncesi mali imkanlarının gelecek yıl artırılacağını belirten Hansjörg Kretschmer, sivil toplum örgütlerinin gelişiminde bu payın etkili olacağını ifade etti. Türkiye-AB ilişkilerinde tarihi bir anın yaşandığını dile getiren Kretschmer, şunları kaydetti 
     ''Fransa ve Hollanda'daki referandumlar ve Almanya'da Eylül ayında hükümet değişikliği durumu Türkiye açısından karamsar neticeler ortaya koydu. Türkiye cesaretini kırmamalı, AB'den gelen sesler zaman zaman cesaret verici olmayabilir. Bazen umutları muhafaza etmek güç oluyor. Bu dönemde ihtiyaç duyulan kararlı olmak, strateji belirlemek, ilerleme vizyonu ve politikalarına sahip olmaktır. 
     Türkiye'nin en erken katılım tarihine 9 yıl var. Yarım yılını geçirdik. Zaman hızla akıp geçiyor. Bu süreçte başarı tamamen Türkiye'nin elinde. 1999-2005 döneminde de eleştirici sesler duyulmuştu. Şimdi neredeyiz, müzakerelerin açılmasından önceki süreci yaşıyoruz. Bu eşsiz kuruluşa Türkiye'nin katılımı son derece önemlidir. Dönüşüm sağlayacak Türkiye başarılı olacaktır.'' 
     
     HİSARCIKLIOĞLU'NUN KONUŞMASI 
     TOBB Başkanı Rifat Hisarcıkıoğlu ise düzenlenen programın 2001 yılında başladığını hatırlatarak, müzakere sürecinde bu noktaya gelineceğine o günden bu yana inandıklarını ifade etti. 
     Gelinen noktada Avrupalı partnerlerin ''kafalarının karışık olduğunu'' gördüklerini dile getiren Hisarcıklıoğlu, AB'ye girecek Türkiye'nin bugünkü Türkiye değil iktisadi sürecini tamamlamış bir Türkiye olacağını söyledi. 
     Başlayan sürecin günlük siyasete kurban edilmemesi gerektiğine işaret eden Hisarcıklıoğlu, şöyle konuştu 
     ''Bizleri üyelik dışına götürecek diğer bir bütünleşme şekline, iş dünyası olarak sıcak bakmamız mümkün değildir. İmtiyazlı ortaklık gibi öneriler günlük siyasetin kısır çekişmelerinin eseri olarak kabul edilmek durumundadır. Türkiye, bir dizi AB mekanizmasında güvenilir bir ortak olarak zaten yer almaktadır. Bunlar ortadayken imtiyazlı ortaklık lafının ne ima ettiğini ben bilemiyorum. Biz imtiyazlı ortaklık değil tam üyelik istiyoruz. Asya'dan yükselen rekabete karşı ancak birlikte karşı koyabileceğimiz için ve bu birliktelik ikimiz için de verimlilik artışı demek olduğu için Türkiye, AB'nin tam üyesi olmalıdır. 
     Genişlemenin nasıl olacağı tartışılabilir. Ama Avrupa için gerekliliği tartışılamaz. Biz aynı kalmak için değil dönüşmek için AB'nin ayrılmaz bir parçası olmak istiyoruz. İki taraf için de zaman laf ebeliği değil iş yapma zamanıdır. TOBB olarak biz, müzakere sürecine hazırız. Gerekli kurumsal kapasiteyi hazırlamış durumdayız.'' Müzakere çerçevesinin genel havasının iş dünyasını mutlu etmediğini ifade eden Rifat Hisarcıklıoğlu, belgenin Avrupa'nın Türkiye ve dünyaya bakarken biraz daha özgüvene ihtiyacı olduğunu gösterdiğini dile getirdi. 
     Hisarcıklıoğlu, Türkiye ile AB halklarını yakınlaştırmayı öngören iletişim stratejisinin ihtiyaç duyduğu mali kaynağın Türkiye-AB mali işbirliği için öngörülen fondan karşılanması yerine ilave yeni kaynak bulunmasını tercih ettiklerini belirterek, bunun 2007 yılı bütçesinde ortaya koyulmasını beklediklerini dile getirdi. 
     
     11 PROJEDEKİ BİLGİLER 
     Eurochambres Başkan Vekili George Kassimatis de düzenlenen programla AB üyeliği sürecinde odaların sivil toplum örgütlerine öncü olarak üyeliğe hazır hale geldiğini ifade etti. 
     Odaların üyelerini değişen koşullara uymaları konusunda çalışma yürüteceğini dile getiren Kassitamis, Başmüzakereci Ali Babacan'dan programla oluşan 11 projeyi incelemesi ve müzakere sürecinde bu bilgilerden yararlanmasını istediklerini dile getirdi. 
     Konuşmalar sonrası Türk Oda Geliştirme Programı-2'ye katılan oda temsilcilerine sertifikaları verildi. 
     
</TEXT>
</DOC>
