<DOC>
<DOCNO> 386103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy24.html </URL>
<DATE> 2005/10/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Avrupalı Sosyalistler Partisi heyeti Türkiye'de... 
</HEADLINE>
<TEXT>

     Eski Finlandiya Başbakanı Paavo Lipponen ile Yunan PASOK partisi lideri Yorgo Papandreu başkanlığındaki Avrupalı Sosyalistler Partisi heyeti, sendika ve sivil toplum örgütü temsilcileriyle bir araya geldi. 
     Hilton Oteli’nde ilk olarak DİSK ve KESK’e bağlı Eğitim-Sen temsilcileriyle basına kapalı gerçekleştirilen görüşmede, sadece gazetecilerin görüntü almalarına izin verildi. 
     Yaklaşık 45 dakika süren görüşmenin ardından gazetecilere açıklama yapan DİSK Genel Sekreteri Musa Çam, heyetin daveti üzerine toplantıya katıldıklarını, görüşmede de Türkiye’deki sendikal hak ve özgürlükler konusunun ele alındığını söyledi. 
     Çam, sendikal hak ve özgürlüklerin önündeki engeller ve sendikaların talepleri konusunu dile getirdiklerini, bu engellerin aşılması için hazırladıkları yol haritasını da heyetle paylaştıklarını kaydetti. 
     Eğitim-Sen 4 No’lu Şube Başkanı Ahmet Korkmaz da görüşmede Eğitim-Sen’in kapatılmasına ilişkin süren davanın gündeme geldiğini belirterek, sendikaların tüzüklerinden dolayı kapatılmaması gerektiğini ifade ettiklerini söyledi. 
     Korkmaz, hükümetten, bir yasa marifetiyle "sendikalar tüzüklerinden dolayı kapatılamaz" ibaresini koymasını beklediklerini, bu konuda da heyetten destek istediklerini söyledi. 
     Ahmet Korkmaz, heyet üyelerinin bu konuda gerekli girişimleri yapacakları taahhüdünde bulunduklarını söyledi. 
     Heyet daha sonra, İHD İstanbul Şube Başkanı Eren Keskin’in de aralarında bulunduğu insan hakları örgütleri temsilcileriyle bir araya geldi. 
     Yaklaşık yarım saat süren toplantıdan sonra basın mensuplarına açıklama yapan Keskin, görüşmede Türkiye’deki insan hakları sorunlarının genel olarak gündeme geldiğini söyledi. 
     Mazlum-Der İstanbul Şube Başkanı Mustafa Ercan da görüşmede, insan hakları sivil toplum örgütleri olarak siyasetin dışında yer aldıklarını, ancak siyasi gelişmelerin de takipçisi olduklarını ifade ettiklerini söyledi. 
     Lipponen ve Papandreu başkanlığındaki heyet daha sonra Kadın Adayları Destekleme Derneği KA-DER Başkanı Ayşe Dicleli ve Kadın Girişimciler Derneği KAGİDER yöneticileri Servisimin Cömert ve Serra Titiz ile bir araya geldi. 
     Avrupalı Sosyalistler Partisi üyelerinin, yarın Ankara’da Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, CHP Genel Başkanı Deniz Baykal ve DEHAP Genel Başkanı Tuncer Bakırhan ile de ayrı ayrı görüşecekleri bildirildi. 
     Bu arada heyette, Hollanda’nın Türk asıllı milletvekili Emine Bozkurt ile İspanya, Polonya ve İtalya’dan temsilciler yer alıyor. 
     
</TEXT>
</DOC>
