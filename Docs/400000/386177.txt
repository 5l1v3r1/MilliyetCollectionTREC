<DOC>
<DOCNO> 386177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur39.html </URL>
<DATE> 2005/10/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kocaeli'nde kaplıca suyu bulundu 
</HEADLINE>
<TEXT>

     Maden Tetkik Arama MTA Marmara Bölge Müdürlüğü ekiplerince, Kocaeli’nin Gölcük İlçesi’nde saniyede 30 litre debilik, 32 derece sıcaklığında kaynak suyu çıkarıldı. 
     MTA Marmara Bölge Müdürü Mahir Serdar, Yazlık Beldesi’nde sürdürdükleri sondaj çalışmaları hakkında Kocaeli Valisi Erdal Ata’ya bilgi verdi. 
     MTA’nın yaklaşık 45 gün sürdürdüğü çalışmalar sonucu, 400 metrede saniyede 30 litre debilik, 32 derece kaynak suyu çıkardıklarını belirten Serdar, "İlk incelemelerde suda kükürt oranının yüksek olduğu tespit edildi. Suyun debisinin saniyede 10 litrenin üzerinde olması tesis kurulmasına olanak tanıyor" dedi. 
     Kocaeli Valisi Erdal Ata da tahlil sonuçlarının önümüzdeki günlerde daha sağlıklı alınabileceğini ifade ederek, "Yazlık Beldesi’ne yap-işlet-devret modeliyle kaplıca oteli kazandırmayı planlıyoruz" dedi. 
     Yazlık Belediyesi’nin 15 dönümlük arazisinin İl Özel İdaresi’ne tahsis edileceğini bildiren Ata, imar planı, otel projesi ve ihalesini bir kaç ay içinde tamamlayarak, gelecek yıldan itibaren otel inşaatına başlanmasını hedeflediklerini belirtti. 
     Yazlık Belediye Başkanı Sebahattin Ersoy ise 18 yıllık hayalinin gerçekleştiğini, 1987 yılında muhtarlığı döneminde başlattığı çalışmalarının sonuç verdiğini söyledi. 
     Ersoy, bölgede Roma döneminden kaldığı tahmin edilen yaklaşık 2 bin yıllık bir kaplıca olduğunu belirterek, şunları kaydetti 
     "Tarihi kaplıcadan hala saniyede 4 litre su çıkıyor. Daha önce yüzeysel araştırmalar yapıldı, ancak iyi sonuç alamadık. Şimdi elde ettiğimiz sonuç çok sevindirici. Buraya yapılacak tesisin kültürel, sosyal ve istihdam yönünden kente katkı sağlayacağını umuyoruz. Suda kükürt oranının yüksek olması, suya şifa verme özelliği katıyor. Bu suyun özellikle cilt ve romatizmal hastalıklara iyi geleceğini tahmin ediyoruz." 
     
</TEXT>
</DOC>
