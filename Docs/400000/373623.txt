<DOC>
<DOCNO> 373623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonyas02.html </URL>
<DATE> 2005/08/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
''Bazı kadınlar çamaşırdan önce meteorolojiyi arıyor'' 
</HEADLINE>
<TEXT>

     Antalya Meteoroloji Bölge Müdürü Mehmet Arandı, meteoroloji tahminlerinin insan hayatında büyük önemi olduğunu belirterek, ''Ev kadınları bile çamaşır asmak için bizi arayarak, hava durumunu soruyor'' dedi. 
     Mehmet Arandı, hava tahmininde başarı oranının yüzde 85 civarında bulunduğunu kaydederek, bu oranın gelişmiş ülkelerle aynı seviyede olduğunu vurguladı. 
     Meteoroloji Genel Müdürlüğü'nün yapılan yatırımlar, yetişmiş ve kaliteli işgücüyle hava tahminlerinde büyük başarı yakaladığına dikkati çeken Arandı, bu gelişmeyle birlikte vatandaşın meteorolojiye olan güveninin de arttığını söyledi. Arandı, meteorolojinin insan yaşamında çok önemli bir yere sahip olduğunu yineleyerek, ''İnsanlar hem işlerini hem de günlük programlarını meteorolojiden aldıkları bilgilere göre yapmaya başladılar. Hatta ev kadınları bile çamaşır asmak için bizi arıyor ve hava durumunu soruyor. Demek ki insanlar bize güveniyor, ona göre programını yapıyor. Bu da bizim başarılı olduğumuzu gösterir'' diye konuştu. 
     
     ERKEN TANI RADAR SİSTEMİ KURULACAK 

     Hava tahminlerinde isabet oranını artırmak amacıyla erken tanı radar sistemi kurulacağını da anlatan Arandı, şu anda, radar sisteminin kurulacağı arazinin seçimiyle ilgili analiz ve etüt çalışmaları yapıldığını bildirdi. Arandı, radar sisteminin gelecek yıl kurulacağını, sistemin hava tahminlerinde isabet oranını yukarı seviyelere çekeceğini kaydetti. Mehmet Arandı, sözlerini şöyle tamamladı 
     ''Radar sistemi 250 kilometrelik alandaki havayı ve yerel sistemleri tanımlıyor. Havanın niteliklerini, meydana gelebilecek aşırı yağışları, nereye, ne kadar miktarda yağış geleceğini radardan alacağımız verilerle tahmin edebileceğiz. Yine radardan, rüzgar parametreleriyle ilgili veriler alacağız. Rüzgarın kaç kilometre kuvvetinde eseceğinin hem tahminini yapacak hem de rüzgarın ölçüsünü alacağız. Radar sistemi sayesinde meydana gelebilecek olağanüstü hava şartlarıyla ilgili önceden bilgi sahibi olup, ihbar yapabileceğiz.'' 
     
</TEXT>
</DOC>
