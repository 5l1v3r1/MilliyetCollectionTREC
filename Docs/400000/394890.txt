<DOC>
<DOCNO> 394890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur26.html </URL>
<DATE> 2005/11/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Apandisit ameliyatı oldu, 2 gün sonra fenalaşarak hayatını kaybetti 
</HEADLINE>
<TEXT>

     Kocaeli Cumhuriyet Savcılığı, İzmit Devlet Hastanesi’nde geçirdiği apandisit ameliyatı sonrasında rahatsızlanarak, yaşamını yitiren Özlem Tamer’in, yanlış teşhis ve tedavi nedeniyle öldüğü yönündeki iddialarla ilgili soruşturma başlattı. 
     AA muhabirinin edindiği bilgiye göre, apandisit ameliyatı olduktan 48 saat sonra fenalaşan ve sevk edildiği Kocaeli Üniversitesi Tıp Fakültesi Hastanesi’nde hayatını kaybeden Özlem Tamer’in 29 babası Tayyip Tamer, kızının yanlış tedavi ve ameliyat sonucu öldüğü iddiasıyla Kocaeli Cumhuriyet Savcılığı’na suç duyurusunda bulundu. 
     Savcılık, kızına apandisit teşhisi koyan ve ameliyatı yapan Süleyman Balcı’dan şikayetçi olan Baba Tamer’in başvurusu üzerine, hastayla ilgili dosyayı İzmit Devlet Hastanesi’nden alarak, inceleme başlattı. 
     Ayrıca, dün toprağa verilen genç kızın cesedinden alınan örnekler, otopsi için İstanbul Adli Tıp Kurumu’na gönderildi. 
     İzmit Devlet Hastanesi Başhekimi Kemal Cebeci, AA muhabirine yaptığı açıklamada, olayın savcılığa intikal ettiğini belirterek, "Konuşmak yanlış olur. Hastanın dosyasını savcılığa teslim ettik. 
     İdari yönden bizim bir şey yapmamız söz konusu değil. Ancak, Sağlık Bakanlığı veya Valilik bu konuda işlem yapabilir" diye konuştu. 
     Ameliyatı yapan doktorun 23 yıldır İzmit Devlet Hastanesi’nde çalıştığını ve yılda 500-600 ameliyata girdiğini ifade eden Cebeci, şunları kaydetti 
     "Arkadaşımız, dalında uzman biri. Hasta ameliyattan çıktıktan 2 gün sonra fenalaşmış, ardından yoğun bakım ünitesinden destek alınması için Kocaeli Üniversitesi Tıp Fakültesi’ne sevk edilmiş. Ancak, ilk planda yer bulunamadığı için özel hastaneye götürülmüş, bu sırada üniversite hastanesinde yer açılmış ve oraya götürülmüş." Genç kızın ölümünden sorumlu tutulan Dr. Süleyman Balcı ise konu hakkında açıklama yapamayacağını belirterek, "Hastane idaresiyle görüşün" dedi. 
     Kocaeli Üniversitesi KOÜ Tıp Fakültesi Hastanesi Başhekimi Prof. 
     Dr. Oğuz Özbay da şuuru kapalı olarak gelen Özlem Tamer’in, yoğun bakım ünitesinde tedavi altına alındığını, ancak kurtarılamadığını kaydetti. 
     Özlem Tamer, 6 Kasım Pazar günü ağrılardan şikayet ederek, İzmit Devlet Hastanesi’ne başvurmuş, apandisit teşhisiyle ameliyata alınmış, operasyondan 2 gün sonra tedavisinin sürdüğü hastanede fenalaşmıştı. 
     Şuur kaybı yaşayan ve yoğun bakım desteği alması amacıyla Kocaeli Üniversitesi Tıp Fakültesi Hastanesi’ne sevk edilen genç kız, buradaki müdahalelere rağmen, 12 Kasım Cumartesi günü yaşamını yitirmişti. 
     
</TEXT>
</DOC>
