<DOC>
<DOCNO> 375807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo20.html </URL>
<DATE> 2005/09/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Galatasaray'da Ayhan takımla birlikte çalışmalara başladı... 
</HEADLINE>
<TEXT>

     Galatasaray, Turkcell Süper Ligi'nin 5. haftasında Sivasspor ile yapacağı maçın hazırlıklarına, 2 günlük iznin ardından yeniden başladı. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen ve yaklaşık bir saat süren antrenmana, milli takımlardaki futbolcuların yanı sıra kasığındaki sakatlık nedeniyle A Milli Takım kadrosundan çıkartılan Ergün katılmadı. 
     Futbolcular, antrenmanda kondisyon, depar ve pas çalışması yaparken, sakatlıkları bulunan oyunculardan Cihan takımdan ayrı, düz koşu yaptı. Orhan da takımla birlikte yaptığı depar çalışmasının ardından antrenmanı bıraktı. 
     Galatasaray'da sakatlığı nedeniyle uzun süredir takımdan ayrı olan Ayhan ise bugün tüm çalışmayı arkadaşlarıyla birlikte gerçekleştirdi. 
     Galatasaray, yarın yapacağı çift antrenmanla Sivasspor maçının hazırlıklarına devam edecek. 
     
</TEXT>
</DOC>
