<DOC>
<DOCNO> 386191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas11.html </URL>
<DATE> 2005/10/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bayram tatilinde ilgi yurtdışı turlara... 
</HEADLINE>
<TEXT>

     Ramazan Bayramı tatilinin haftasonu tatilinin de eklenmesiyle dört güne çıkması çalışanları olduğu kadar turizmcileri de sevindirdi. Seyahat acenteleri bayram tatilini yurtiçi ve yurtdışında geçirmek isteyen tatilcilerin yoğun ilgisiyle karşı karşıya olduklarını bildirdiler. 
     AA muhabirinin seyahat acenteleri yetkililerinden edindiği bilgiye göre, bayram tatilcilerinin tercihi, uygun fiyatlar ve taksit olanakları nedeniyle yurtdışı turları oldu. 
     Seyahat acenteleri yetkilileri, tatilcilerin yurtdışı tur tercihlerinin başında Fransa, İspanya ve İtalya’nın geldiğini ifade ederek, Mısır ve Bali’de yaşanan terör saldırılarının ardından bu ülkelere ilgide azalma olduğunu kaydettiler. Yetkililer, yurtiçi tatilinde karar kılanların ise genellikle Belek ve Side bölgelerini tercih ettiklerini bildirdiler. Bayram tatili için dünyanın hemen her yerine turlar düzenleyen seyahat acenteleri yetkilileri, yurtiçinde beş yıldızlı tatil köylerini sanatçı konuklarla çekici hale getirmeye çalışırken, Mısır ve Bali gibi terör saldırılarının hedefi olan turizm destinasyonlarını da fiyat düşürerek cazip hale getirmeye çalıştıklarını ifade ettiler. 
     Uygar Turizm Yönetim Kurulu Başkanı Nuri Uygun, AA muhabirine yaptığı açıklamada, tatilcilerin mevsim nedeniyle sıcak bölgeleri tercih ettiklerini bildirdi. 
     Uygun, tatilin 4 gün olmasının ilgiyi artırdığına işaret ederek, söyle konuştu 
     "Şu anda şeker bayramı turlarına katılacak yerli turistler yabancıların kaldığı fiyatlardan kalacaklar. Biz sadece Belek ve Side bölgesine 12 otobüs kaldıracağız, turlara ilgi çok büyük. Bayram tatilcilerinin tercihi fiyatların uygun olması nedeniyle yurtdışına. 
     12 taksitle 229 Avro’ya Paris, 199 Avro’ya Barselona turlarımız var. 
     Yurtiçinde de ulaşım dahil 10 taksitli fiyatlar sunuyoruz. 
     Tatilcilerin bu avantajı kullanmaları menfaatlerine. Yurtdışı turlarında genellikle Fransa, İspanya, İtalya satıyoruz. Yurtiçinde Belek ve Side bölgesi en fazla gidilmek istenen bölgeler arasında bulunuyor. Tatilciler 5 yıldızlı tesislerde 3 gece konaklayarak sezonun en ucuz fiyatını ödeyecekler. Turlar, Kurban Bayramı’nda bu kadar ucuz olmayabilir." ETS Satış Sorumlusu Gözde Yıldızcı ise satışların yurtdışı ağırlıklı olduğuna dikkati çekerek, Avrupa’da Viyana, Prag, Varşova, Budapeşte gibi çoklu tur tercihleri sattıklarını söyledi. Tatilcilerin sıcak bölgelerden Dubai’yi, uzaklarda ise Küba’yı tercih ettiklerini söyledi. Mısır ve Bali’ye ilginin azaldığını ifade eden Yıldızcı, "Terör saldırıları bu ülkelere tercihi oldukça azalttı. Bu bölgelerde fiyat düşürerek ilgi arıyoruz. Yurtiçi satışlar son anda artar, genellikle sanatçılı promosyonlu Antalya bölgesindeki tatil köylerine ilgi var" dedi. 
     
     FİYATLAR 
     Bayramda, 1 hafta süren Uzakdoğu gezilerinin fiyatları 1000-1200 Avro arasında değişirken, Prag-Viyana-Budapeşte gibi üçlü Avrupa paketleri 3 gece 4 gün 900-700 Avro arasında değişiyor. Bir haftalık Hindistan, Nepal, Çin, Küba ve Meksika gezileri de 1000-1200 Avro arasında değişen fiyatlarla tatilcilere sunuluyor. 
     Avrupa gezilerinde tek ülke seçeneği yapan tatilciler için fiyatlar oldukça cazip seçeneklerle ve 12 taksitli olarak sunuluyor. 
     229 Avro’ya 2 gece Paris, 379 Avro’ya 3 gece Roma, 199 Avro’ya 4 gece 
     Barselona seçenekleri tatilcileri bekliyor. 
     Birkaç Avrupa şehrini içine alan 4 günlük geziler ise 600-1000 Avro’ya satılıyor. Mısır’da 4 gece 600 Avro, Bali’de 8 günlük geziler 1000 Avro’ya tatilcilere sunuluyor. 4 gün Dubai gezileri ise 500-600 
     Avro arasında değişiyor. 
     Yurtiçi turlarında Belek bölgesinde beş yıldızlı ve sanatçılı bir tatil köyünün gecelik fiyatları yaklaşık 200 milyon lira. Yine Belek, Kemer ve Side bölgesinde 5 yıldızlı otellerde geceliği 80 milyon lira olan lüks oteller de bulunuyor. 
     5 yıldızlı otellerde, üç günlük, her şey dahil bayram paket 
     programlarının ortalama fiyatları ise 250 milyon lira civarında. 
     Türkiye Seyahat Acentaları Birliği TÜRSAB , bayram tatilinde tüketicilerin mağdur olmamaları için özellikle yurtdışını tercih edecek tatilcilere seyahat güvenceli gezi paketlerini tercih etmelerini önerdi. 
     Yurtiçi ve yurtdışı turlara katılacak tüketicilerin mağdur olmamaları için seyahat acentelerinin organizasyonu ile düzenlenen turlarda tüketicinin korunmasına yönelik olarak TÜRSAB seyahat güvence paketinin tercih edilmesini öneren yetkililer, şu bilgileri verdiler 
     "Tüketiciler, Kültür ve Turizm Bakanlığı’ndan işletme belgesi sahibi ve TÜRSAB üyesi bir acente ile seyahat etmeleri halinde, ferdi kaza teminatı, geri dönüş teminatı, ürün sorumluluk teminatı ve yardım hizmetleri kapsamında poliçe limiti dahilinde sigortalanmış olacaklar. 
     Tur teminatlı olarak yurtdışına çıkan seyahatçiler geri dönüş teminatlı tur satın aldıkları taktirde seyahatlerini garanti altına almış olacaklar." TÜRSAB yetkilileri, yurtdışına çıkmak için tur alan seyahatçilere, sigorta kapsamında olup olmadıklarını sormaları önerisinde bulundular. 
     
</TEXT>
</DOC>
