<DOC>
<DOCNO> 374564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/dunya/axdun02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkel anne değil ki aileden anlasın' 
</HEADLINE>
<TEXT>


DIŞ HABERLER SERVİSİ 


18 Eylül'de yapılacak erken genel seçimi kazanarak Almanya'nın yeni başbakanı olması beklenen Birlik partilerinin CDU CSU adayı Angela Merkel, şimdiki Başbakan Gerhard Schröder'in eşi Doris Schröder-Köpf'in sert eleştirilerine hedef oldu. Die Zeit gazetesine konuşan Doris Schröder-Köpf, seçim kampanyasında Almanya'daki azalan nüfus sorununa ağırlık vererek ailelere daha fazla sosyal yardım yapılacağını vaat eden Merkel'i inandırıcı bulmadığını söyledi. İki çocuk annesi Alman First Lady, iki kez evlenmesine karşın hiç çocuğu olmayan Merkel'e, "Anne değilsin ki, kadının sorunlarından anlayasın. Kadın hakları savunuculuğu şampiyonluğuna soyunman uygun değil" diye yüklendi. 
"Merkel'in yaşamı Alman kadının çoğunluğunun yaşadığı tecrübeleri temsil edemez. Alman kadının çoğunluğu, kariyerinin yanı sıra ailesini nasıl çekip çevireceğini düşünür. Bunun için gerekirse çocuğuna bakmak amacıyla işinden ayrılıp ev kadını olur. Bu Angela Merkel'in dünyası değil" diyen Doris Schröder, ayrıca Merkel'in 1990'lardaki Helmut Kohl kabinesinde Gençlik ve Kadın Bakanı olarak yaptığı icraatın da kadınlar açısından iyi not almadığını ileri sürdü. 


</TEXT>
</DOC>
