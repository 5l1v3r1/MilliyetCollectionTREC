<DOC>
<DOCNO> 392831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo13.html </URL>
<DATE> 2005/11/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Turgay Şeren Yabancı sayısını serbest bırakmak Türk futboluna ihanettir 
</HEADLINE>
<TEXT>

     Profesyonel Futbolcular Derneği Başkanı Turgay Şeren, yabancı futbolcu sayısını serbest bırakmanın Türk futboluna ihanet olacağını öne sürdü. 
     Şeren, yaptığı açıklamada, birkaç gündür gazete ve televizyonlarda kulüp başkanları, yetkili ve yetkisiz kişilerin yabancı futbolcunun Türkiye'de serbest bırakılmasını savunduklarını ifade ederek, şunları söyledi 
     ''Süper yabancı futbolcuya karşı değilim. Hagi'ye, Popescu'ya, Alex'e, Anelka'ya karşı olmak mümkün değil. Birinci lig kulüplerimize bakın oynattığı futbolcuların çoğunluğu ya Afrikalı, ya da dağılmış Sovyetler Birliği'nden arta kalan futbolcular. Kulüplerimizin 6 yabancı futbolcu oynatma izni var. Kaç kulübümüz bu kurala uyuyor parasızlık ve borç herkesin gırtlağını aşmış durumda. Ucuz paralarla tabii ki ucuz futbolcular ülkemize geliyor. Futbol oynamıyor, paralarımızı alıp gidiyorlar.'' Şeren, 6 yabancı futbolcunun bile Türk futbolu için lüks olduğunu belirterek, ''Türkiye Futbol Federasyonu Başkanı Levent Bıçakcı'yı böyle büyük bir yanlışın içine girmemesi için uyarıyorum. Milli takımımızın, ülkemizdeki yabancı futbolculardan dolayı sahaya bir 11 çıkartmak için ne kadar zorlandığını hala görmüyor muyuz '' dedi. 
     
</TEXT>
</DOC>
