<DOC>
<DOCNO> 390877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo04.html </URL>
<DATE> 2005/10/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Süreyya Ayhan Kop 2006'daki tüm yarışlarda koşmak istiyorum 
</HEADLINE>
<TEXT>

     Antalya'da kamp yapan milli atlet Süreyya Ayhan Kop, 2006'daki tüm yarışlarda koşmak istediğini belirterek, ''Her şeyin üzerine sünger çektik, işimize devam ediyoruz'' dedi. 
     Uluslararası Atletizm Federasyonu tarafından cezası iki ay geriye çekilen Süreyya Ayhan Kop, gelecek yıl yapılacak Avrupa Şampiyonası öncesinde eşi ve antrenörü Yücel Kop ile birlikte çalışmalarını sürdürmek üzere Antalya'da kampa girdi. 
     AA muhabirinin sorularını yanıtlayan milli atlet, 2006'daki tüm yarışlarda koşmak istediğini belirterek, ''Avrupa Şampiyonası'nda, bir aksilik olur koşamazsam, ondan sonraki yarışlarda mutlaka koşmak istiyorum'' dedi. 
     Antalya'da yaklaşık 3 ay kamp yapacaklarını ifade eden Kop, yoğun bir antrenman programlarının bulunduğunu belirtti. 
     Kop, şöyle konuştu 
     ''Antrenmanlarımız gayet iyi gidiyor. Şu an hazırlık dönemindeyiz. Birkaç güne kadar günlük üç antrenmana başlayacağız. Sabah ve akşam koşu, öğlen arasında ise kondisyon antrenmanımız var. Çok sıkı ve yoğun bir çalışma içindeyiz. Yaptığım işi çok seviyorum. Zoru seven bir insan olduğum için her zaman azimle çalışmalarıma devam ediyorum. Eğer Avrupa Şampiyonası'na katılırsak, hedefimiz şampiyon olmak. Bu sene zaten Avrupa Şampiyonası'nda şampiyon olursam, ilk kez bir bayan iki kez üst üste Avrupa şampiyonu olacak. Dilerim gerçekleşir.'' Kendisinin ve eşinin zaman zaman yıpratılmaya çalışıldığını ve buna alıştığını ifade eden Süreyya Ayhan Kop, ''Her şeyi çok çabuk unutmak zorunda olduğum bir işi yapıyorum. Eğer büyük hedeflerim varsa ki bu işi ondan yapıyorum, dünü bile unutuyorum, yarınlarımı daha iyi görmek için. Her şeyin üzerine sünger çektik, işimize devam ediyoruz'' diye konuştu. 
     Süreyya Ayhan Kop'un eşi ve antrenörü Yücel Kop ise Avrupa Şampiyonası'na katılmak istediklerini ve bunun için gerekli yazışmaların yapıldığını bildirdi. 
     
</TEXT>
</DOC>
