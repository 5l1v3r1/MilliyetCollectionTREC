<DOC>
<DOCNO> 384776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko11.html </URL>
<DATE> 2005/10/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TMSF, 9 çimento fabrikasını satışa çıkarıyor... 
</HEADLINE>
<TEXT>

     Ali Bayaslan 

Tasarruf Mevduatı Sigorta Fonu'nun TMSF , Uzan Grubu varlıkları arasında yer alan 433 milyon dolar muhammen bedele sahip 9 çimento fabrikası için düzenlediği satış süreci, 10 Ekim Pazartesi günü Lalapaşa Çimento Fabrikası ile başlayacak. 
     TMSF Başkanı Ertürk, AA muhabirine yaptığı açıklamada, toplam 9 fabrika için yapılan 135 adet başvurunun olağanüstü bir ilgiyi gösterdiğini söyledi. 
     Bundan son derece memnun olduklarını ve bu ilginin rekabet ve fiyatın yükselmesini sağlayacağını aktaran Ahmet Ertürk, ihale sistemine göre zarflar açıldıktan sonra ilk 5'in çağrılacağını, dolayısıyla ilk 5'in içine girmek için herkesin çalışıp, fiyatını yükselteceğini, bunun da kamu alacağının daha fazla tahsili anlamına geldiğini bildirdi. 
     Ertürk, şöyle devam etti 
     ''Biz bu şirketlerin yönetimini yaklaşık 1.5 yıl önce devraldığımızda 9 fabrikanın 4'ünde üretim fiilen durmuştu, geri kalanında da yaklaşık yüzde 25 civarında kapasite kullanımı vardı. 
     Biz bunları aldık, o günden bu tarafa yani 2004 Şubat ayının ortalarından bu yana arkadaşlarımız gerçekten çok ciddi bir performans gösterdi ve şirketlerin değerlerini katladılar neredeyse. 
     Bu tabii kısmen bizim çabalarımızla oldu, şirketlerin yönetimlerinin çabalarıyla oldu ama tabii ki Türkiye'deki genel konjonktürün çok elverişli olması da bize hizmet etti. 
     Özellikle inşaat sektörün neredeyse patlaması, çimento fabrikalarının tam kapasite çalışması ve neredeyse siparişlere yetişememiş olması gibi durumlar, Irak pazarının ve diğer komşu pazarların da devreye girmesiyle gerçekten çimento için çok olağanüstü şartlar oluştu. Bunların hepsi bize katkıda bulundu. Hatta biz başlangıçta fabrikaları satmakta geciktiğimiz için biraz üzülüyorduk ama şimdi bakıyoruz ki bize faydası oldu. İyi olmuş.'' 
     
     ''6 AYDA 70 MİLYON YTL KAMU ÖDEMESİ YAPTIK'' 
     Ahmet Ertürk, klinker üretimi 2003 yılı sonunda 1 milyon 974 bin ton iken bu rakamı 2005'in tamamında yaklaşık 3 milyon tonlara çıkaracaklarını, 2003 yılı sonunda 3 milyon ton olan çimento üretimini yaklaşık 3.7-4 milyon tonlara çıkaracaklarını kaydetti. 
     Satışların da aynı şekilde yükseldiğini belirten TMSF Başkanı Ertürk, şunları kaydetti 
     ''Büyük miktarda kamu ödemeleri yaptık. Geçtiğimiz yıl 87 milyon YTL, bu yılın 6 ayında 70 milyon YTL civarında kamu ödemesi yaptık. Bütün bunlar, gerek cari yükümlülükler gerekse kısmen geçmişten gelen yükümlülükler. 
     Şu anda şirketleri, karlı bir şekilde, üretimleri, satışları, her yönden performansları yükselmiş bir şekilde piyasaya sunmuş bulunuyoruz. O yönden de ciddi bir talep var, umarım başarılı bir satış olur, tartışmasız, sürtüşmesiz açık, şeffaf... 
     Bizim süreçler öyle zaten, kamuoyu yine yakından bizim satışları izleyecek. Herkesin yakın denetimi altında yürüyor, o nedenle herhangi bir sancı, tartışma, sorun çıkmıyor. Bunu da yine aynı şekilde yapağız ve başarılı olacağımıza inanıyorum.'' 
     
     TOPLAM 433 MİLYON DOLAR MUHAMMEN BEDEL 
     TMSF tarafından satışa çıkarılacak olan Uzan Grubu varlıkları arasında yer alan 9 çimento fabrikasının toplam muhammen bedeli 433 milyon dolar. Satış süreci, 10 Ekim Pazartesi günü Lalapaşa Çimento Fabrikası'yla başlayacak, 20 Ekim Perşembe günü Trabzon Çimento Fabrikası'nın ihalesiyle sona erecek. 
     Toplam 135 kuruluşun 9 adet çimento fabrikası için idari belgelerini teslim ettiği ihalelerde en yüksek muhammen bedelle ihaleye çıkarılacak kuruluş 62 milyon dolarla Standart Çimento, en düşük muhammen bedele ihaleye çıkacak olan kuruluş ise 22 milyon dolarla Van ve Bartın Çimento fabrikaları olarak belirlendi. 
     En çok talep olan ihale 22 katılımcının idari belge teslim ettiği Standart Çimento Fabrikası olurken, en az talep ise 7 katılımcıyla Trabzon Çimento Fabrikası'na geldi. 
     Lalapaşa Çimento Fabrikası 10 Ekim 2005'te, Standart Çimento Fabrikası 11 Ekim 2005'te, Bartın Çimento Fabrikası 12 Ekim 2005'te, Ladik Çimento Fabrikası 13 Ekim 2005'te, Gaziantep Çimento Fabrikası 14 Ekim 2005'te, Şanlıurfa Çimento Fabrikası 17 Ekim 2005'te, Ergani Çimento Fabrikası 18 Ekim 2005'te, Van Çimento Fabrikası 19 Ekim 2005'te, Trabzon Çimento Fabrikası 20 Ekim 2005'te ihaleye çıkarılacak. 
     Lalapaşa Çimento 61 milyon dolar, Van Çimento 22 milyon dolar, Bartın Çimento 22 milyon dolar, Ergani Çimento milyon dolar, Gaziantep Çimento 47 milyon dolar, Ladik Çimento 60 milyon dolar, Şanlıurfa Çimento 56 milyon dolar, Standart Çimento 62 milyon dolar, Trabzon Çimento 50 milyon dolar muhammen bedelle satışa sunulacak. 
     
     ÖDEMELER PEŞİN 
     İhale bedelleri, ihale sonucunun ihaleyi kazanana bildirilmesini takiben Fon Yönetim Kurulu onayında belirtilen süre içinde dolar cinsinden peşin ödenecek. 
     Kapalı zarf ve açık artırma yöntemlerinin birlikte uygulanması yoluyla gerçekleştirilecek ihaleler, Fon Yönetim Kurulu'nun onayıyla sonuçlandırılacak. 
     Satış Komisyonu şartnamedeki kurallar dahilinde kapalı zarfla teklif veren katılımcılar arasında açık artırma aşamasına katılmaya hak kazananların listesini oluşturacak, ihaleye kapalı zarf aşamasında verilen en yüksek teklif üzerinden açık artırmayla devam edilecek. 
     
</TEXT>
</DOC>
