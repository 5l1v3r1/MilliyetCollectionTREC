<DOC>
<DOCNO> 352161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun51.html </URL>
<DATE> 2005/06/15/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Kosova'lı Türkler eğitim, Arnavutlar iş istiyor... 
</HEADLINE>
<TEXT>

     Kosovalı Türkler eğitim sorununa, Arnavutlar ise işsizliğe bir an önce çözüm bulunmasını bekliyor. 
     Kosova’da 1998 yılında Arnavutlar ile Sırplar arasında başlayan çatışmalar, NATO’nun müdahalesiyle gerilerde kalırken, ülkedeki belirsizlik sosyal, kültürel ve ekonomik hayatı etkiliyor. 
     Resmi rakamlara göre 50 bin 145, bazı verilere göre ise 100 bin Türk’ün yaşadığı Kosova’da, Türkler en büyük sıkıntıyı eğitim alanında yaşıyor. 
     Türkiye’den eğitim konusunda daha fazla destek beklediklerini belirten Kosova Parlamentosu’ndaki 3 Türk milletvekilinden Rifat Krasniç, Türkçe’nin resmi diller arasında yer almaması nedeniyle özellikle gençlerin eğitim konusunda büyük sıkıntılar yaşadığına dikkati çekti. 
     Kosova’daki Türk Tabur Görev Kuvveti Komutanlığı’nın, Türklerin yüzde 98’ini oluşturduğu 5 bin nüfuslu Mamuşa’ya bir lise ve kütüphane yaptığı belirten Krasniç, ancak okulun öğretmen sıkıntısının çözülemediğini kaydetti. 
     
     "KONTENJAN ARTIRILMALI" 
     Sırpça ve Arnavutça’yı yeterli seviyede öğrenemeyen Türklerin Kosova’daki üniversitelere gidemediğini anlatan Krasniç, Türkiye’nin yabancı uyruklu öğrenciler için açtığı kontenjanda Kosovalı Türklere daha fazla yer verilmesini istedi. 
     Geçen yıl 80 olarak belirlenen kontenjanın bu yıl 52 kişiye çekildiğini dile getiren Krasniç, genç nüfusun eğitiminin ülke yönetiminde söz sahibi olma açısından da önem taşıdığına işaret etti. 
     Krasniç, Mamuşka’nın yakında belediye statüsüne kavuşacağını belirterek, "Gençlerimizi eğitemezsek buradaki görevleri Arnavut ve Sırplara kaptıracağız" dedi. 
     Mamuşka’daki kızların, burada lise kurulmasının ardından okuma imkanı bulduklarını anlatan Krasniç, kız öğrencilerin üniversite eğitimi alabilmesi konusunda da Türkiye’den destek beklediklerini kaydetti. 
     Bu arada, Kosova’daki Türklerin eğitim konusundaki ihtiyaçlarına ayrı bir önem veren Türk Silahlı Kuvvetleri, buradaki taburda görev alacak üniversite mezunu kısa dönem askerlerin Kosovalı Türklere ders vermeleri yönünde bir çalışma başlattı. 
     
     KOSOVA’DAKİ İŞSİZLİK 
     Kosova’da istikrarın yavaş yavaş sağlandığını belirten Dragaş Belediye Başkanı Alim Şemsettin ise Kosova’nın en önemli sorununun yüzde 70’lere varan işsizlik olduğunu kaydetti. 
     Kosova’nın genç bir nüfusa sahip olduğunu kaydeden Şemsettin, bölgeye yeni yatırımlar yapılması gerektiğini vurguladı. 
     Kosova’da yaşanan olayların ardından ekonomideki durgunluğun etkileri tüm alanlarda hissediliyor. 
     Hemen hemen her aileden bir kişi yurtdışına çalışmak üzere giderken Kosovalı gurbetçilerin geri döndüklerinde kullanmak için yaptıkları evler inşaat sektörüne canlılık kazandırıyor. 
     
</TEXT>
</DOC>
