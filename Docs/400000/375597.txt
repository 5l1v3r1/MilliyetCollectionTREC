<DOC>
<DOCNO> 375597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur27.html </URL>
<DATE> 2005/09/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Çocuğu olmayan gelinini sokağa attı... 
</HEADLINE>
<TEXT>

     Hasan KILIÇ DHA 

Osmaniye’de 62 yaşındaki Fatma Yeşilkaya, 5 yıl önce oğlu 41 yaşındaki Ahmet Yeşilkaya ile evlenen 35 yaşındaki gelini Elmas Yeşikaya'yı kendisine torun vermediği gerekçesiyle sokağa attı. 
     Merkeze bağlı Sayhöyük Köyü’nde annesiyle birlikte oturan kaynakçı Ahmet Yeşilkaya, 5 yıl önce gönlünü kaptırdığı Elmas Yeşilkaya ile evlendi. Yeşilkaya çifti, çok istemelerine rağmen çocukları olmayınca doktora başvurdu. Yapılan tetkiklerde Elmas Yeşilkaya'nın yumurtalık kanallarında tıkanıklık olduğu belirlenip, ameliyat olması gerektiği ifade edildi. 
     Sosyal güvencesi olmayan ve son zamanlarda işsiz kalan Ahmet Yeşilkaya, ekonomik durumu kötü olduğu için eşini ameliyat ettiremedi. Çocuk sahibi olamayan Elmas Yeşilkaya bu yüzden kayınvalidesinin hedefi oldu. 
     Gelin- kaynana arasında başlayan gerginlik son günlerde had safhaya ulaştı. Sen bana torun veremiyorsun'' diyen kaynana, gelininin eşyalarını toplayıp sokağa attı. Bunu duyarak eve gelen Ahmet Yeşilkaya da annesinin tepkisini yumuşatamayınca eşine sahip çıkıp evi terk etti. 
     Yeşilkaya çifti, Toprakkale İlçesi’nde daha önce tanıdıkları bir hayırseverin verdiği eve yerleşti. Çocuk sahibi olmayı en çok kendisinin istediğini belirten Elmas Yeşilkaya, kayınvalidesinin yaptıklarını gözyaşı dökerek anlattı. Yeşilkaya, Doktor ancak ameliyat olursam çocuk sahibi olabileceğimi söyledi. Sosyal güvencemiz ve paramız olmadığı için ameliyatı yaptıramadık. Eşim bir yıldır işsiz, komşularımızın yardımıyla karnımızı doyuruyoruz. Bu şartlarda tedavi yaptıramayınca çocuğum da olmuyor'' dedi. 
     Eşine destek olan Ahmet Yeşilkaya ise annesinin eşini sokağa atmasına tepki gösterdi. Yeşilkaya, İnşallah bir gün bizim de çocuğumuz olur. Annem bu yüzden eşimi attı, ben de onunla birlikte evi terk ettim. Hayat arkadaşımı yalnız bırakamazdım'' diye konuştu. 
     
</TEXT>
</DOC>
