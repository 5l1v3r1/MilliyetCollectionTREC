<DOC>
<DOCNO> 357446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur23.html </URL>
<DATE> 2005/07/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Terörist Eyüp Beyaz'ın üzerindeki bomba patlamaya hazır durumdaymış 
</HEADLINE>
<TEXT>

     Polis tarafından vurulan terörist Eyüp Beyaz’ın üzerindeki bombanın patlamaya hazır durumda, el yapımı ve ateşleme düzeneğine sahip olduğu bildirildi. 
     Emniyet yetkililerinden alınan bilgiye göre, "canlı bomba eylemi yapacağı" belirlenerek 2 yıldır aranan ve 1980 Kars doğumlu olduğu öğrenilen, terör örgütü DHKP-C mensubu Eyüp Beyaz’ın üzerinden çıkan patlayıcı, Kriminal Laboratuvar uzmanları ve Ankara Terörle Mücadele Şube Müdürlüğü bomba uzmanları tarafından inceleniyor. 
     İlk belirlemelere göre, bombanın el yapımı ve ateşleme düzeneğine sahip, patlamaya hazır durumda olduğunu kaydeden yetkililer, bombanın yapımında kullanılan maddenin incelemelerin tamamlanmasıyla ortaya çıkacağını belirttiler. 
     
     ÜNİVERSİTE ÖĞRENCİSİYMİŞ 

     Eyüp Beyaz’ın, Ardahan’ın Çıldır İlçesi Gölbelen Köyü’ne kayıtlı olduğu belirlendi. 
     AA muhabirinin telefonla ulaştığı Beyaz’ın kuzenlerinden İhsan Beyaz, Eyüp Beyaz’ın 8 yıldır köyünü terk ettiğini ve kendisinden haber alamadıklarını söyledi. 
     İhsan Beyaz, baba Ilgar Beyaz’ın, bugün olaydan sonra Ankara’ya hareket ettiğini belirtti. 
     Eyüp Beyaz’ın, Giresun Eğitim Fakültesi Sınıf Öğretmenliği Bölümü’nde öğrenim gördüğü ve 2’si kız, 6 kardeş oldukları öğrenildi. 
     
     İSTANBUL’DA EMNİYET BİRİMLERİ UYARILMIŞTI 

     Bu arada, 2003 yılı sonunda İstanbul Emniyet Müdürlüğü civarında görülen şüpheli şahsın, "canlı bomba" eylemi yapabileceği istihbaratı üzerine aranan terör örgütü DHKP C üyesi Eyüp Beyaz olabileceği konusunda polis birimleri uyarılmıştı. 
     AA bültenlerinde de yer alan, emniyet birimlerine gönderilen yazıda, Vatan Caddesi’ndeki İstanbul Emniyet Müdürlüğü’nün protokol kapısı önüne 19 Aralık 2003 tarihinde gelen 1.65 metre boylarında, kirli sakallı, siyah kaban ve sarı botlu bir kişinin, görevli polislerin kendisini fark etmesi üzerine bir taksiye binerek buradan uzaklaştığı, bu kişinin terör örgütü üyesi Eyüp Beyaz olabileceği belirtilmiş ve emniyet mensuplarının daha dikkatli olmaları istenmişti. 
     
     AVUCUNUN İÇİNDE BUTON VARDI 

     Ankara Emniyet Müdürlüğü, bu sabah ölü olarak ele geçirilen teröristin vücudunda bomba düzeneği yerleştirilmiş korse bulunduğunu ve ateşleme düzeneğinin avuç içerisindeki buton ile irtibatlı olduğunu bildirdi. 
     Ankara Emniyet Müdürlüğü Basın Merkezi’nce, Adalet Bakanlığı’nda bu sabah saatlerinde yaşanan olayla ilgili yazılı bir açıklama yapıldı. Açıklamada, şunlar kaydedildi 
     "01.07.2005 günü saat 09.05 sıralarında Adalet Bakanlığı personel-misafir girişinde bulunan kontrol noktasında, görevlilerin arama yapmak istemesi sırasında, şüpheli şahıs üzerinde bir patlama meydana geldiği, şahsın tesirsiz hale getirilmesi için yapılan çalışmalar esnasında, şahsın vücudunda bomba düzeneği yerleştirilmiş korse bulunduğu, ateşleme düzeneğinin kol boyunca yerleştirilmiş kablo ucunun avuç içerisindeki buton ile irtibatlı olduğunun görüldüğü, usulüne uygun şekilde müdahale etmek üzere bomba imha uzmanlarının hazırlık yaptıkları sırada, şahsın elinin kelepçelenmesine rağmen, bakanlık binasından çıkarak, halkın yoğun olduğu çiçekçilere doğru kaçması üzerine, sözlü ve havaya yapılan uyarı atışlarına rağmen durmamış, üzerindeki düzeneği hareket geçirmek üzere çabalayan şahsa yakalama amaçlı yapılan ateş sonucu, şahıs ölü olarak ele geçirilmiştir. 
     Şahsın üzerinde bulunan diğer bomba, uzmanlar tarafından etkisiz hale getirilmiştir. Olayla ilgili çalışmalara devam edilmektedir." 

     
</TEXT>
</DOC>
