<DOC>
<DOCNO> 390094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun28.html </URL>
<DATE> 2005/10/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İran'ın İsrail açıklamasına tepki yağıyor 
</HEADLINE>
<TEXT>

     İspanya, İran Cumhurbaşkanı Mahmud Ahmedinecad'ın ''İsrail haritadan silinmeli'' şeklindeki sözlerine sert tepki gösterdi. 
     İspanya Dışişleri Bakanlığı, İran'ın Madrid Büyükelçisi Alviri Mortesa'yı çağırarak, Ahmedinecad'ın açıklamasının geri alınmasını istedi. 
     Dışişleri Bakanı Miguel Angel Moratinos'ın talimatı üzerine bakanlığa çağrıldığı belirtilen Büyükelçi Mortesa'nın, bakanlığın Ortadoğu sorumlusu Alvaro Iranzo ile görüştüğü kaydedildi. 
     Basına verilen bilgiye göre, İran Cumhurbaşkanı Ahmedinecad'ın İsrail ile ilgili sözlerine sert tepki gösteren İspanyol hükümeti, bu sözlerin geri alınmasını istedi. 
     
     ALMANYA 

     İran’ın Berlin Büyükelçiliği maslahatgüzarı, Alman Dışişleri Bakanlığı’na çağrıldı. 
     Bakanlıktan yapılan açıklamada, maslahatgüzarın, İran Cumhurbaşkanı Mahmud Ahmedinecad’ın İsrail karşıtı sözlerinden dolayı çağrıldığı belirtildi. 
     
     HOLLANDA 

     Hollanda, İran Cumhurbaşkanı Mahmud Ahmedinecad’ın İsrail hakkındaki son açıklaması dolayısıyla bu ülkeyi kınadı. 
     Dışişleri Bakanlığı’ndan verilen bilgiye göre, Dışişleri Bakanı Bernard Bot, bu sabah İran’ın Lahey Büyükelçisini makamına çağırarak, Cumhurbaşkanı Ahmedinecad’ın İsrail hakkındaki açıklamasının kabul edilemeyeceğini bildirdi ve bu açıklama hakkında ayrıntılı bilgi istedi. 
     Bakan Bot, bu açıklamayla İran’ın Ortadoğu barış görüşmelerine zarar verdiğini ve nükleer enerji santralleri konusunda da kuşkuları daha çok üzerine çektiğini dile getirdi. 
     
     KANADA 

     Kanada, İsrail’in haritadan silinmesi gerektiğini söyleyen İran Cumhurbaşkanı Mahmud Ahmedinecad’ın bu açıklamasına tepki gösterdi. 
     Dışişleri Bakanı Pierre Pettigrew, yaptığı açıklamada, İran Cumhurbaşkanı’nın açıklamasını kınadığını belirterek, "21. 
     yüzyıldayız. Kanada böyle bir nefreti, hoşgörüsüzlüğü ve Yahudi karşıtlığını hiçbir zaman kabul etmeyecek" dedi. 
     İran’ın nükleer programı konusunda da Pettigrew, İran’ın Uluslararası Atom Enerjisi Kurumu UAEK ile işbirliği yapmayı reddetmesinin, tüm ülkelerin Tahran’ın nükleer silah üretmesini engellemek için birlikte durması gerektiğini gösterdiğini kaydetti. 
     
     BELÇİKA 

     Ahmedinecad'ın Tahran'da bir konferansta yaptığı konuşmada kullandığı İsrail karşıtı ifadeler, Belçika hükümeti tarafından kınandı. 
     Belçika Dışişleri Bakanı Karek De Gucht, Ahmedinecad'ın, "İsrail'in haritadan silinmesi" gerektiği görüşünü savunan sözlerini "şiddetle kınadığını ve protesto ettiğini" belirterek, bu ifadelerin "hiçbir şekilde kabul edilemeyeceğini" söyledi. 
     İsrail'in var olma hakkı üzerinde duran De Gucht, "Belçika, bu tür kin ifadelerini asla hoş görmeyecektir ve bu tür yaklaşıma karşı mücadeleyi bizzat sürdüreceğim" dedi. 
     De Gucht, bugün İran'ın Brüksel Büyükelçisi'nin Dışişleri Bakanlığı'na çağırıldığını, elçiden açıklama istendiğini, Tahran yönetiminin bu tavrının İran'a uluslararası alanda büyük itibar kaybı ve zarar getirdiğini söyledi. 
     
     FRANSA 

     İran'ın Paris Büyükelçisi Sadıg Harrazi, İran Cumhurbaşkanı Mahmud Ahmedinecad'ın dün bir konferansta "İsrail'in haritadan silinmesi gerektiği" açıklaması üzerine, Fransa Dışişleri Bakanlığına çağrıldı. 
     Dışişleri Bakanlığı sözcüsü Jean-Baptiste Mattei, yaptığı açıklamada, büyükelçiden, Ahmedinecad'ın açıklamalarına açıklık getirmesinin istendiğini söyledi. 
     Sözcü, büyükelçiye, İsrail'in varolma hakkının tartışılamayacağının hatırlatıldığını belirtti. 
     Büyükelçiye ayrıca, İsrail-Filistin anlaşmazlığının, bu temel hakkı sorgulamak için bir bahane olarak kullanılamayacağının söylendiğini kaydeden sözcü, büyükelçinin bunları not ederek, kendi yetkililerine ileteceği işaretini verdiğini bildirdi. 
     
</TEXT>
</DOC>
