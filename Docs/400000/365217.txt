<DOC>
<DOCNO> 365217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/ekonomi/eko01.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'i köpürttüler 
</HEADLINE>
<TEXT>


Rus basınında yer alan, dünya bira devi Belçikalı Inbev'in Efes International'ı alacağı haberi Anadolu Grubu'nca yalanlandı. Anadolu Efes hisseleri yüzde 8.5 oranına kadar yükselirken, günü yüzde 4.12'lik artışla kapattı 

CENK BAŞLAMIŞ Moskova 

Rus basını, dünyanın en büyük bira üreticisi Belçikalı Inbev'in, Anadolu Efes'in bağlı ortaklığı olan ve yurtdışındaki bira operasyonlarını yürüten Efes Breweries International'ı EBI almak için görüşmelerde bulunduğunu öne sürdü. EBI'nın bağlı olduğu Anadolu Grubu haberi yalanladı. 
Efes Holding hisseleri yüzde 8.5'lik yükseliş gösterdi. Yalanlamanın ardından gerileyen hisse yüzde 4.12'lik yükselişle günü tamamladı. Yüzde 13'e kadar değer kazanan Anadolu Efes hisseleri de günü bir önceki günkü kapanışa göre yüzde 2.61 değerlenerek kapattı. 


'Şov' mu yaptılar 
Saygın ekonomi gazetesi Kommersant, Inbev'in EBI için 1 milyar dolardan fazla ödemeye hazırlandığını yazdı. Gazete kaynak olarak, Inbev'in Rusya'daki şirketi Sun Interbrew'un Genel Müdürü Joseph Stella'yı gösterdi ve bayilerle toplantıda Efes'le anlaşmaya yakın olduklarını söylediğini aktardı. Bir bayi, Stella'nın açıklamayı "şov" amacıyla yapmış olabileceğini söyledi. Gazete, Efes'in yurtdışı operasyonlarında Rus pazarının yüzde 80'lik oran oluşturduğunu belirterek, Inbev'in amacının bu pazardaki konumunu güçlendirmek olduğu yorumunda bulundu. Inbev, Sun Interbrew ile Rusya piyasasının yüzde 16'sını elinde tutuyor. 
Reuters'ın sorularını yanıtlayan Inbev'in Sözcüsü Marianne Amssoms ise "Söylentiler ve spekülasyonlarla ilgili yorum yapmıyoruz" dedi. Efes Biracılık Rusya Genel Müdürü Tuğrul Ağırbaş da haberi 'rüya' olarak niteledi ve Rusya'da satıcı değil, alıcı olduklarını söyledi. 

'Türk gibi başarılı' 
Bu arada, Enka, Efes, Vestel, Ramstore ve diğerlerinin sergilediği performans Rusya'da "Türk gibi başarılı" kavramını yarattı. Kompaniya dergisi Türk şirketlerinin başarısının sırını "profesyonellik, girişkenlik, cesaret ve piyasaları yakından izlemek" olarak özetledi. 

'Satmıyoruz, büyütüp değer yaratacağız' EYLEM TÜRK 
Anadolu Grubu İcra Başkanı Tuncay Özilhan, Inbev'in Efes International'ı alacağına ilişkin haberi, "Olayın gerçek bir tarafı yok. Tamamen asparagas bir haber. Hiçbir dayanağı yok. Herhangi bir görüşme de yapmadık. Zaten öyle bir düşüncemiz de yok. Bütün amacımız oradaki yatırımlarımızı büyütmek ve değer yaratmak. Dolayısıyla tamamen asılsız bir haber" diye değerlendirdi. 
Anadolu Efes'ten borsaya gönderilen açıklamada da "Geçtiğimiz yıl hisseleri Londra Borsası'nda işlem görmeye başlayan EBI'in herhangi bir şekilde satılması düşünülmemekte ve planlanmamaktadır" denildi. Açıklamada, bu konuyla ilgili hiçbir görüşme yapılmadığı bildirildi. EBI'nın Rusya ve eski Sovyet Cumhuriyetleri'nin dışında Romanya, Sırbistan Karadağ'da da fabrikaları bulunuyor. EBI Rusya bira piyasasının yüzde 7'sini elinde bulunduruyor. 


</TEXT>
</DOC>
