<DOC>
<DOCNO> 368304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun38.html </URL>
<DATE> 2005/08/09/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Tarık Aziz ''Saddam aleyhine ifade vermiyeceğim'' 
</HEADLINE>
<TEXT>

     Irak’ın devrik Devlet Başkanı Saddam Hüseyin’in baş yardımcılarından Tarık Aziz, herhangi bir duruşmada Saddam aleyhine ifade vermeyeceğini söyledi. 
     Aziz’in avukatı Bedi İzzet Arif, Associated Press’e yaptığı açıklamada, müvekkilinin, "Saddam Hüseyin aleyhine ifade vermeyeceğim, gururuma ve vicdanıma ihanet etmeyeceğim" dediğini kaydetti. 
     Saddam döneminde Irak Dışişleri Bakanı olarak görev yapan Aziz’in, mesajının İngilizce ve Arapça yayınlanmasını istediğini kaydeden Arif, müvekkiliyle haftada iki kez görüştüğünü belirtti. 
     Amerikan güçlerinin gözaltında tuttuğu Tarık Aziz, Saddam rejimindeki rolüyle bağlantılı olarak suçlanıyor. 
     Iraklı sorgu hakimi Münir Haddad, Irak’ın devrik lideri Saddam Hüseyin’in yargılanmasına iki ay içinde başlanacağını söylemişti. 
     
</TEXT>
</DOC>
