<DOC>
<DOCNO> 366701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko27.html </URL>
<DATE> 2005/08/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Nike Başkan Yardımcısı Kidd, Yeşim Tekstil'i gezdi... 
</HEADLINE>
<TEXT>

     Nike Başkan Yardımcısı Dusty Kidd, Nike'ın yanı sıra Mark Spencer, GAP, Schlafgut ve Zara gibi dünyanın önde gelen markalarına üretim yapan Yeşim Tekstil A.Ş'nin Bursa'daki tesislerini ziyaret etti. 
     Yeşim Tekstil'den yapılan yazılı açıklamada, Nike'ın Kurumsal Sosyal Sorumluluktan Sorumlu Başkan Yardımcısı Dusty Kidd ve firmanın sosyal sorumlulukla ilgili dünyanın çeşitli ülkelerinde görev yapan üst düzey yöneticilerinden oluşan 16 kişilik grubun, Yeşim Tekstil'i ziyaret ettikleri bildirildi. 
     Açıklamaya göre, Yeşim Tekstil Genel Müdürü Şenol Şankaya ve firmanın Sosyal Sorumluluk Müdürü Yasemin Başar, özellikle ''SA 8000'' belgesini alarak bu konuda büyük bir yol kateden Yeşim'in yaptığı çalışmaları yerinde görmek üzere gelen gruba, sosyal sorumluluk konusunda yapılan çalışmaları anlattılar. 
     Nike Başkan Yardımcısı Dusty Kidd de, Nike'ın bu konuda dünya çapında yaptığı çalışmalar ve grubun amaçları hakkında bilgi verdi. 
     Konuşmaların ardından showroomları, üretim bölümlerini, arıtma tesisini ve kreşi gezen, öğle yemeğini çalışanlarla birlikte yemekhanede yiyen grup, daha sonra tesislerden ayrıldı. 
     Bu arada, Dusty Kidd ziyaretle ilgili yaptığı açıklamada, Nike'ın sosyal sorumlulukla ilgili grubunun tüm dünyada 150 kişiden oluştuğunu, grubun, firmanın üretim yaptığı yerlerde çalışanların hakları, iş yerlerindeki sağlık, güvenlik ve çevre uygulamaları üzerine yoğunlaştığını ve bu konuda geliştirici çalışmalar yaptığını söyledi. 
     Sosyal sorumluluk grubunun yönetim kurulunun her 4 ayda bir toplandığını anlatan Kidd, toplantılar kapsamında bu kez Türkiye'ye geldiklerine ve Yeşim'in sosyal sorumluluk konusunda yaptığı çalışmaları yerinde gördüklerine işaret etti. 
     Kidd, şunları kaydetti 
     ''Ziyaretimiz boyunca çok olumlu izlenimler edindik. Yeşim yıllardır sosyal sorumluluk konusundaki çalışmalarını firma prensibi olan 'Önce İnsan'a odaklanarak yürütüyor. Bu zaten sosyal sorumluluğun da en önemli kriteri. Yeşim bugüne kadar gördüğüm en mükemmel kreşe ve arıtma tesisine sahip firma. Toplum, çevre ve çocuklar için kaynak yaratıp yatırımlar yapıyor. Biz Nike olarak Yeşim'in sosyal sorumluluk konusunda yaptığı başarılı çalışmaları görmekten ve firmanın tüm hedeflerinin sosyal sorumluluk hedefleri ile birleşmesinden büyük mutluluk duyuyoruz. Ayrıca çok önemli bir şey daha var. O da, Yeşim'in sosyal sorumluluk sistemini geliştirmek için uluslararası sertifika veren organizasyonlar aracılığıyla sosyal sorumluluk konusunda araştırmalar yaparak kendini sürekli geliştirmesi ve yenilemesidir.'' Yeşim Tekstil Genel Müdürü Şenol Şankaya da, grubu Yeşim'de ağırlamaktan büyük mutluluk duyduklarını belirterek, Yeşim'in sosyal sorumluluğa büyük önem verdiğini kaydetti. 
     ''Önce İnsan''ı ilke edinen firmanın kurulduğu ilk yıllardan itibaren insanı ön plana alan yaklaşımıyla daima kurumsal sosyal sorumluluğunun bilincinde olduğunu belirten Şankaya, şöyle konuştu 
     ''Geçtiğimiz aylarda bu konuda yaptığımız çalışmaların sonuçlarını, önce 'Wrap' belgesini daha sonra da sosyal sorumluluk konusunda en prestijli belge olan 'SA 8000' belgesini almaya hak kazanarak aldık. Hiç kuşkusuz bu başarıda bizi sürekli destekleyen, yönlendiren ve deneyimlerini bizlerle paylaşan Nike, Gap gibi büyük müşterilerimizin payı çok büyük. Bundan sonra da hep birlikte birçok ortak çalışmaya imza atacağız.'' 
     
</TEXT>
</DOC>
