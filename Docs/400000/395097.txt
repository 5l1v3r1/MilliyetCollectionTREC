<DOC>
<DOCNO> 395097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko19.html </URL>
<DATE> 2005/11/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Telefonlarda özel iletişim vergisi indirimi yapılmayacak... 
</HEADLINE>
<TEXT>

     Gelir İdaresi Başkanlığı, özel iletişim vergisine ilişkin indirim, istisna ve iade uygulamasına açıklık getirdi. 
     İdarece hazırlanan Özel İletişim Vergisi Genel Tebliğ Taslağına göre, doğrudan kullanılan hizmetlere ait özel iletişim vergisi indirim konusu yapılabilecek. Telefon kullanımı nedeniyle düzenlenen faturalarda gösterilen özel iletişim vergisi ise indirime tabi olmayacak. 
     Özel iletişim vergisinin indirim konusu yapılabilmesi için hizmetin doğrudan özel iletişim vergisi mükelleflerinden satın alınması, hizmet faturasında ayrıca gösterilmesi, faturanın işletme adına düzenlenmesi ve takvim yılı aşılmamak üzere kanuni defterlere kaydedilmesi gerekecek. 
     Özel iletişim vergisi, sadece bu vergiye ait beyannamede indirim konusu yapılırken, bu vergi, katma değer vergisi ya da başka bir vergiye ait beyannameye indirim olarak ithal edilemeyecek. 
     
     İSTİSNA UYGULAMASI 

     Taslak uyarınca Katma Değer Vergisi Kanunu'nda yer alan istisnalar, özel iletişim vergisi bakımından da geçerli olacak. Ancak, KDV'nin çok safhalı, özel iletişim vergisinin ise tek safhalı olması ve bu verginin teslim işlemlerinde uygulanmaması nedeniyle, özel iletişim vergisinde bazı istisnalar bulunmayacak. 
     Özel iletişim vergisindeki iadeler de en erken Kasım 2005, en geç de Şubat 2006 dönemine ait beyannameler ile talep edilecek. 
     Bu arada, bu aydan itibaren Gelir İdaresi'nin yeniden belirlediği özel iletişim vergisi beyannameleri kullanılmaya başlanacak. 
     
</TEXT>
</DOC>
