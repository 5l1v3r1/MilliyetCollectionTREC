<DOC>
<DOCNO> 399930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun49.html </URL>
<DATE> 2005/12/02/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Patrikhanenin ekümenik statüsüne Yunanistan yorumu... 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, ''Türkiye'nin, İstanbul Fener Rum Patrikhanesi'nin ekümenik statüsünü kabul etmemesinin anlaşılır olmadığını'' öne sürdü. 
     Patrik Bartolomeos'un bir Türk gazetesinde yayımlanan demeciyle ilgili olarak gazetecilerin sorularını yanıtlayan Kumuçakos, İstanbul Patrikhanesi'nin tüm Ortodoks kiliseleri ile Protestan kiliseleri ve Vatikan tarafından ''Ortodoks hiyerarşisinin başı'' olarak kabul edildiğini belirtti. 
     Kumuçakos, ''Patrikhanenin ekümenikliğini sadece diğer kiliseler değil, uluslararası toplum ile AB ve ABD de kabul etmektedir'' dedi. 
     ABD Dışişleri Bakan Yardımcısı Nicholas Burns'un Yunanistan'ın Washington Büyükelçisi Aleksandros Mallias'a gönderdiği bir mektupta bu konuya değindiğini de açıklayan Kumuçakos, Burns'un mesajında Patrik Bartolomeos'tan ''dinler arası diyalog ve tolerans anlayışının yaygınlaşması için önderlik yapan uluslararası çapta dini lider'' olarak söz ettiğini söyledi. 
     Kumuçakos, Burns'un mesajında, Heybeliada Ruhban okulunun açılması konusuna da değindiğini belirterek, ''Burns, bu mektubunda, ABD'nin Heybeliada okulunun yeniden faaliyete geçirilmesi ve Ekümenik Patrikhane ile ilgili kısıtlamalar konusundaki kaygılarını Türk tarafına sürekli olarak aktardığını kaydetmektedir. Amerikalı yetkili, bunun yanı sıra bu konuların dünyadaki din özgürlüğüyle ilgili olarak 2005 yılının kasım ayında açıklanan ABD Dışişleri Bakanlığı raporlarında önemli şekilde yer aldığını vurgulamaktadır'' dedi. 
     Yorgo Kumuçakos, Burns'un mektubunda ayrıca, 27 Ekim'de Patrikhane önünde yapılan gösteriye ilişkin olarak, ''ABD'nin Patrikhane ile olan yakın ilişkilerini sürdürerek Türk hükümetini Patrikhane'nin konumunu ve güvenliğini koruması için cesaretlendirmeye devam edeceğini kaydettiğini'' belirtti. 
     
</TEXT>
</DOC>
