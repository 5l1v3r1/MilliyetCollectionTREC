<DOC>
<DOCNO> 360920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo08.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaylada horon 
</HEADLINE>
<TEXT>


Lassa Competus Keşif Konvoyu, Doğu Karadeniz Yaylaları'nda nefes kesen bir Off-Road macerası yaşadı. Büyüleyici güzelliğe sahip muhteşem doğada, katılımcılar rüya gibi unutulmaz üç gün geçirdi 

FUAT ERCAN 


LASSA Competus Keşif Konvoyu, büyüleyici güzellikteki muhteşem doğası ve zirveleri bulutları delen dağlarıyla ünlü Doğu Karadeniz Yaylaları'nda Off-Road rüzg rları estirdi. Bu yıl üçüncüsü düzenlenen organizasyona İstanbul Off-Road Kulübü üyeleri, Lassa bayileri, Brissa yöneticileri, basın mensupları ve keşif tutkunlarından oluşan kalabalık bir grup katıldı. 17 adet 4x4 arazi aracının oluşturduğu "Keşif konvoyu" üç gün boyunca taşlı topraklı, hatta zaman zaman karla kaplı yayla yollarında kolay kolay unutulmayacak bir keşif deneyimi yaşadılar. Lassa'nın her türlü hava koşulunda hem arazi, hem de asfaltta kullanım amacıyla geliştirdiği "All Terrain" tipi 4x4 lastiği Competus'u denediği organizasyon katılımcılardan alkış ve övgü aldı. Taşlı topraklı, zaman zaman çamurla kaplı, derin dere yataklı yayla yollarında üç gün boyunca "cirit" atan Lassa Competus Keşif Konvoyu, hafızalarda derin iz bırakan bu turu Competus'ların üstün performansıyla Off - Road tutkularını doyasıya yaşayarak tamamladılar. 

Haydi Lişer'e 
Havayolu ile İstanbul'dan Trabzon'a hareket eden kafile Maçka'daki Büyük Sümela Oteli'ne yerleştikten sonra 4x4 araçlara binerek ilk gün programında yer alan Lişer Yaylası'na hareket etti. Yaklaşık 1.5 saat süren 20 kilometrelik bir yolculuğun ardından her yıl geleneksel olarak düzenlen "Soğuksu Şenlikleri"ne katılan Competus Keşif Konvoyu eğlenceli bir günün ardından otele dönüş yaptı. Programın ikinci gününde 17.yüzyılda Rum yerleşim bölgesi olan Dumanlı Köyü'ne bağlı Santa vardı. Katılımcılar doğal güzelliğin yanı sıra tarihsel bir yolculuğun ve yine Off-Road'la geçen bir günün ardından Maçka'ya döndüler. 

Horonlu veda 
Konvoyun üçüncü ve son gününde Boğaç Kanyonu'nu izleyerek Paparza Yaylası'na çıkan Competus ekibi, eski İpekyolu güzergahı üzerinden Zigana Geçidi yolunu takip ederek yine tarihin kucağında gizemli bir yolculuk yaptıktan sonra Doğu Karadeniz Yaylaları'nı keşfetmenin mutluluğu içinde serüveni tamamladılar. Competus Keşif Konvoyu katılımcıların yöresel oyunlara eşlik ettiği ve Karadeniz ekipleriyle horon teptiği unutulmayacak bir veda gecesiyle beyinlerde muhteşem bir lezzet bırakarak sona erdi. 

Zirve Besler'in 

Türkiye Ralli Şampiyonası'nda liderlik 4. yarış sonunda el değiştirdi 

Türkiye Ralli Şampiyonası'nda sezonun 4. yarışı olan 30. Yeşil Bursa Ralli'sinde Ford Rallye Sport pilotu Mehmet Besler, üç yarış sonucunda birinci sırada bulunan takım arkadaşı Nejat Avcı'dan liderliği devraldı. Ford Rallye Sport Turkey ekibinin başarılı pilotu Mehmet Besler, Serkan Yazıcı'nın ardından elde ettiği genel klasman ikinciliği ile Türkiye Pilotlar Şampiyonası'nda liderlik koltuğuna oturdu. Mehmet Besler-Afşin Baydar ikilisinin bu derecesiyle Ford Rallye Sport Turkey, Markalar Şampiyonası'ndaki avantajını devam ettirdi. Takım Direktörü Serdar Bostancı, " İki Ford Focus WRC pilotumuz Mehmet Besler ve Nejat Avcı arasında Türkiye Pilotlar Şampiyonluğu için bir çekişme var. Şu an Mehmet Besler, Nejat Avcı'nın bir adım önüne geçti ve liderliğe yükseldi. Bu performansımızı sezonun son yarışına kadar sürdürmeye kararlıyız" dedi. 

Işık parladı 
Bursa Rallisi'nde amansız bir çekişmeye sahne olan S1600 kategorisinde ise Volkan Işık rüzg rı esti. Fiat Motorsports ekibinin tebrübeli pilotu Işık, ilk günden itibaren önde götürdüğü yarışı zirvede tamamlayarak klasmanda önemli bir avantaj yakaladı. 

Seat Cup'ın amazonu 

Seat Cup Türkiye'nin tek kadın pilotu Raina Tahincioğlu, sekiz yaşında kartingle başladığı otomobil sporlarında artık erkeklere kafa tutuyor. TOMSFED Başkanı olan babası Mümtaz Tahincioğlu'yla birlikte adım attığı pistlerde kendi ayakları üzerinde yükselmeye başlayan Raina, Seat Cup'ta her geçen yarışla tecrübe kazandığını belirterek, "20 Ağustos'ta Formula 1 pistine çıkacağız. Rakiplerim o yarışta benden korksun" diyor. Seat Leon Cupra R araçlarla F1 pistine çıkacak olmanın heyecanını yaşadığını da vurgulayan Raina, "Bu sezon hedefim ilk sekiz. Gelecek yıl ise kürsü" diye konuştu. 

Offshore Ege'de 

Türkiye Offshore Şampiyonası'nda yeni heyecan hafta sonunda Çeşme'de yaşanacak. Dünya Federasyonu UIM tarafından Class 3 - 225 adı altında uluslararası takvime konulan ve Dünya Şampiyonası olma yolunda hızla ilerleyen organizasyonun 3. ayağı 16 - 17 Temmuz'da Aya Yorgi Koyu'nda gerçekleşecek. Üstü kapalı 14 teknenin yarıştığı ve altı ayaktan oluşan şampiyonanın İstanbul Caddebostan ile Ankara Gölbaşı'nda yapılan ilk iki yarışı sonunda Metyx, Alemdar ve SIF-JCB tekneleri ilk üç sırada bulunuyor. 

Boğaz'dan Boğa geçecek 

Formula 1'de 21 Ağustos'taki Türkiye Grand Prix'si için geri sayım hızla sürerken, İstanbul'daki şovlar da devam ediyor. Jenson Button ve Fernando Alonso'dan sonra İstanbul, bu hafta sonu da Red Bull Racing'in yıldızı David Coulthard'ı ağırlayacak. Tecrübeli sürücü, 17 Temmuz Pazar günü Boğaziçi Köprüsü'nde hız rekoru kıracak Coulthard, Boğaz Köprüsü'nün 31 yıllık tarihinde iki kıta arasını en hızlı kateden araçla Avrupa'dan Asya'ya geçecek. Pazar sabahı İnönü Stadı önünden start alacak olan ünlü pilot, Dolmabahçe, Beşiktaş, Yıldız Yokuşu yoluyla Boğaz Köprüsü'ne varacak. 

RALLİ 

'Dinç' döndü 
Ralli parkurlarının tecrübeli pilotlarından Hakan Dinç, Yeşil Bursa'da süpriz şekilde dahil olduğu Grup N'e hızlı bir dönüş yaptı. Geçtiğimiz yılın Türkiye Grup N Birincisi ve Genel Klasman İkincisi Dinç, Atölye Kazaz ile işbirliğini devam ettirerek sezona Skoda Octavia WRC ile başlamıştı. Dinç, sezonun ilk üç yarışında yaşadığı şanssızlıklar sonrasında WRC projesini önümüzdeki sezona erteledi. Grup N'e dönüş yaptığı Yeşil Bursa Rallisi'nde ise kategorisinde rahat bir birincilik kazandı. 

PİST 

Körfez'de şölen 
Türkiye Pist Şampiyonası'nın 4. ayağı ve Türkiye Bridgestone Formula 3 Şampiyonası yarışları hafta sonu Körfez Yarış Pisti'nde koşulacak. Pist Şampiyonası'nda Grup 1300, Grup 1600 ve Maxi'de start alacak sporcular, yine puan mücadelesini sürdürürken Türkiye Bridgestone Formula 3 Şampiyonası'nda da aynı çekişme devam edecek. Cumartesi günü yapılacak teknik kontrol ve antrenmanların ardından pazar günü yarışların startı verilecek. 

KARTİNG 

Karne sevinci 
İstanbul Motorsporları Kulübü İMK tarafından organize edilen Kuryenet Karting Yaz Okulu I.dönemi mezunlarını verdi. 7 - 12 yaş grubu çocuklara karting sporunu tanıtmaya, motorsporlarını erken yaşta bilinçlendirmek ve karting sporuna yeni isimler kazandırmak amacıyla düzenlenen "Kuryenet Karting Yaz Okulu" organizasyonun ilk dönem mezunları, 10'ar turluk sembolik 2 yarışın sonunda aldıkları sertifikalarıyla kursu tamamladı. 


</TEXT>
</DOC>
