<DOC>
<DOCNO> 378791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas18.html </URL>
<DATE> 2005/09/15/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Eşi, benzeri bulunmayan heykel açıldı 
</HEADLINE>
<TEXT>

     İngiltere'nin başkenti Londra'nın tarihi Trafalgar Meydanı'nda bugün eşi, benzeri bulunmayan bir heykelin açılışı yapıldı. 
     Heykeltıraş Marc Quinn, kendisine 8,5 aylık hamileyken poz veren, doğuştan iki kolu olmayan, bacakları kısa Alison Lapper'ın 13 ton ağırlığında ve 3,6 metre boyundaki heykelini yaptı. 
     Heykelin açılış töreninde, heykeltıraş Quinn'e çıplak poz veren Lapper, heykelin tarihi meydanın göbeğinde ve milli kahraman Amiral Nelson'un yanına dikilmesi konusunda şunu söyledi 
     ''Bu hadise, dünyada tüm sakatlar için önemli. Sakatlar hakkında önyargıların kırılmaya başladığı zamanda önemli. Olağanüstü, masal gibi. Burada bulunmak hakikaten onur verici.'' Londra Belediye Başkanı Ken Livingstone, ''Bu heykel, kadın kahramanın fevkalade eseridir, büyük umut kaynağıdır'' diyerek açılışı yaptı. 
     İngiliz kahramanı Amiral Horatio Nelson'un 1805'te Fransa-İspanya donanmasını yenerken ölmesi, Londra-Trafalgar Meydanı'nda ölümsüzleştirildi. Nelson'un 56 metre yüksekliğinde sütun-heykelinin bulunduğu meydanda Nelson'a yakın ''Hamile Alison Lapper'' heykeli, 1841'de yapılmış boş heykel kaidesi üzerine yerleştirildi. Boş kaide, meydandaki dört kaideden biri. 
     ''Hamile Alison Lapper'' heykeli, Londra'da devlete bağlı ''Dördüncü Kaide Kurulu'' tarafından Trafalgar'ın 165 yıllık boş kaidesi için açılan yarışmada finale kalan 6 eserden biri oldu. Heykel, 18 ay meydanda sergilendikten sonra satılacak. 
     ''Hamile Alison Lapper''in yerine 18 ay sonra yani Nisan 2007'de, finale kalan 6 eserden biri olan Thomas Schuette'in yaptığı plastik camdan ''Kuş Oteli'' adlı ''modern heykel'' yerleştirilecek. 
     
</TEXT>
</DOC>
