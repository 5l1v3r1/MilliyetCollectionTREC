<DOC>
<DOCNO> 350816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur33.html </URL>
<DATE> 2005/06/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
2004-2005 Eğitim-öğretim yılı sona erdi 
</HEADLINE>
<TEXT>

     Türkiye genelindeki ilk ve ortaöğretim kurumlarında 13 milyonu aşkın öğrenci karnelerini alarak tatile girdi. Milli Eğitim Bakanı Hüseyin Çelik, öğrencilere tatilde kitap okumaları önerisinde bulundu. 
     2004-2005 eğitim öğretim yılı okullarda düzenlenen 
     karne töreniyle sona erdi. Milli Eğitim Bakanı Hüseyin Çelik de Türkiye Liselerarası Atletizm Yarışması’nda birinci olan Ankara Yenimahalle’deki Yahya Kemal Bayatlı Lisesi’nde düzenlenen karne törenine katıldı. 
     
     ÖĞRENCİLERE 
     Bakan Çelik burada yaptığı konuşmada, öğrencilere, velilere ve öğretmenlere tavsiyelerde bulundu. Öğrencilere başarının bir süreklilik olduğunu ve Fransız romancı Balzac’ın "Başarının efendisi olabilmek için çalışmanın ve gayretin kölesi olmak gerek" sözünü anımsatan Çelik, 12 Haziran’daki liseye giriş sınavı ile 19 Haziran’da yapılacak Öğrenci Seçme Sınavı’na da bu anlayışla hazırlanılması gerektiğini söyledi. "Üniversiteye girmeyi ya da girmemeyi cennet veya cinnet olarak değerlendirmek kesinlikle yanlış olur" diyen Çelik, öğrencilerin ellerinden geleni yapmasını ancak kazanamamaları durumunda her şeyin "tükendiğini düşünmemeleri" gerektiğini söyledi. Çelik, öğrencilere tatilde kitap okumalarını önerirken, Milli Eğitim Bakanlığı’nın yayınladığı 100 temel eserden de yararlanılabileceğini kaydetti. 
     
     VELİLERE 
     Çelik, öğrenci velilerinin de çocuklarına pedogojik yaklaşmalarını istedi. Çelik, "Onlara ’her şeye rağmen seni seviyorum’ mesajını veriniz" dedi. Ergenlik döneminin ciddi psikolojik sorunların yaşandığı bir dönem olduğunu ifade eden Çelik, velilere çocuklarının dünyalarına girmenin önemini ifade etti. Çelik, "Karne, not ders her şey demek değildir. Okul bir sosyal paylaşım alanıdır" dedi. 
     
     ÖĞRETMENLERE 
     Çelik, öğretmenlere ve idarecilere de seslenerek tatilde çalışmalarını devam ettirmelerini istedi. "Tatil ense yapmak değildir, esas dinlenme konu, alan değiştirmek" diyen Çelik, öğretmenlerin tatil döneminde özellikle yeni müfredata ilişkin çalışmalar yürütmelerini istedi. 
     İdarecilerin de geçmiş yılın muhasebesini gelecek yıla hazırlık çalışmalarını sürdürmelerini gerektiğini ifade eden Çelik, böylelikle başarının sağlanabileceğini vurguladı. 
     
     ALTIN KAPLI KİTAP AYRACI 
     Çelik konuşmasının ardından okulda dereceye giren başarılı öğrencilere karnelerini ve takdir belgelerini verdi, öğrencilere düşük ayarlı altınla kaplı kitap ayraçları hediye etti. Türkiye Liselerarası Atletizm Yarışması’nda birinci olan kız takımını da çeyrek altın verildi. 
     Törenin sonrası gazetecilerin sorularını da yanıtlayan Çelik, liselerin 4 yıla çıkarılmasıyla 2008-2009 eğitim- öğretim yılında mezun sayısının azalacağı, bu nedenle üniversiteye girme şansının artacağı yönündeki haberlerin sorulması üzerine başvuru sayısında nispeten azalma olacağını ancak bunun üniversite şansını yükseltmediğini söyledi. Üniversiteye ağırlıklı olarak öğrenci sokan fen ve Anadolu statüsünü taşıyan tüm liselerin zaten 4 yıl olduğunu kaydeden Çelik, "Nitelikli okullar dediğimiz bu okullar yine mezun verecek. Elbette 2008 yılında bir azalma olacak ancak bu bekleyenlerin banko gireceği anlamına gelmiyor. Bütün bekleyenlerin üniversiteye gireceği yargısı doğru bir yargı değildir" dedi. 
     
</TEXT>
</DOC>
