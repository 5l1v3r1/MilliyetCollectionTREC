<DOC>
<DOCNO> 381339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun09.html </URL>
<DATE> 2005/09/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'nin Irak'taki askerlerini Mayıs'ta çekmeye başlayacağı iddiası 
</HEADLINE>
<TEXT>

     İngiltere'de yayımlanan The Observer gazetesi, İngiltere'nin Irak'taki askerlerini Mayıs ayından itibaren çekmeye başlayacağını öne sürdü. 
     Konuyla ilgili olarak ABD, İngiltere ve Iraklı yetkililerin birlikte hazırladıkları bir planın ayrıntılarının önümüzdeki ay Irak Parlamentosu'na sunulacağını yazan gazete, İngiliz hükümetinin hazırlığını Irak'ta asker bulunduran ülkelerden Japonya'nın hükümetiyle de paylaştığını, Japonya'nın da aynı tarihlerde çekilme konusunu ele aldığını iddia etti. 
     Çekilme hazırlığına ilişkin planın, yarın başlayacak İşçi Partisi kongresinde Başbakan Tony Blair'in işini biraz daha kolaylaştıracağı yorumunda bulunan gazete, böylece Blair parti başkanlığından ve Başbakanlıktan ayrılmadıkça Irak'taki askerin geri dönmesinin imkansız olduğunu savunan kesimlerin bu eleştirilerinin son bulabileceği görüşünü savundu. 
     The Observer'a konuşan Savunma Bakanı John Reid de, Irak hükümetiyle birlikte siyasi planlama sürecinin devam ettiğini, yaz aylarında İngiliz askerlerinin ülkeye dönmeye başlayabileceğini söyledi. Reid, her türlü plan ve tarihin, şartlara bağlı olarak değişebileceğini de vurguladı. 
     Savunma Bakanlığı sözcüsü ise İngiliz askerlerinin Irak'tan dönüşüyle ilgili bir tarih telaffuz etmek yerine, ''Asker Irak'taki iş tamamlanıncaya kadar orada kalacak'' dedi. 
     Sözcü, Irak hükümeti terörle mücadelede sorumluluğu tamamıyla üstleninceye kadar askerin orada kalarak sürece yardımcı olacağını tekrarladı. 
     
</TEXT>
</DOC>
