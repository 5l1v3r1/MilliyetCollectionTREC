<DOC>
<DOCNO> 362739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko33.html </URL>
<DATE> 2005/07/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Çalık Enerji'nin kazandığı Arnavutluk Telekom ihalesi yenilenebilir 
</HEADLINE>
<TEXT>

     Arnavutluk'ta Türk şirketi Çalık Enerji'nin kazandığı Albtelekom özelleştirmesi konusundaki tartışmalar sürüyor. 
     Arnavutluk Sanayi ve Ticaret Odaları Birliği Başkanı Luan Baraşi, tekrarlanması söz konusu olan ihaleye Arnavut işadamları olarak katılmaya ve Çalık Enerji'nin verdiği 120 milyon dolarlık fiyatı 200 milyon dolara yükseltmeye hazır olduklarını söyledi. 
     Çalık Enerji, Albtelekom'un hisselerinin yüzde 76'sı için Mayıs ayında yapılan ihaleyi 120 milyon dolara kazanmıştı. 
     Ancak, Arnavutluk'ta bu ay yapılan seçimlerden birinci parti olarak çıkan ve bir koalisyon hükümeti kurmaya hazırlanan Demokrat Parti, Sosyalist Parti iktidarı zamanında yapılan ihalenin hukuki geçerliliğini yeniden değerlendireceğini bildirmişti. 
     Demokratik Parti lideri Sali Berişa, Çalık Enerji'nin, baş rakibi Sosyalist Parti lideri ve Başbakan Fatos Nano'nun kurdurduğu paravan bir şirket olduğunu iddia ediyor. 
     
</TEXT>
</DOC>
