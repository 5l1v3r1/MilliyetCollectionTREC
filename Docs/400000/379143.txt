<DOC>
<DOCNO> 379143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/aspo.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tepetaklak 2-1 
</HEADLINE>
<TEXT>


Bordo-Mavililer, Kürşat'ın golüyle öne geçtiği maçta üstünlüğünü koruyamadı. Önce Fransergio eşitliği sağladı, ardından Balili takımına üç puanı getiren golü attı. Karadeniz ekibi savunmada çok hata yaptı 


Karadeniz ekibi, geçen hafta Galatasaray'a boyun eğen Sivasspor karşısında İstanbul'da ummadığı bir darbe yedi. Trabzonspor, üçüncü deplasmanında da galibiyeti bulamazken, son yarım saatte yapılan şuursuz baskı işe yaramadı. 
Sivasspor'un 9'da soldan kullanılan korner atışında, Anderson'un kafa vuruşunda meşin yuvarlak yan direkten döndü. 21'de yaklaşık 30 metreden serbest vuruş kullanan Kürşat'ın sert şutunda, savunmaya çarpan top, kaleci Petkoviç'i yanıltarak filelere gitti 0-1. 
36'da Musa'nın kullandığı serbest atışta, topa iyi yükselen Fransergio, kaleci Jefferson'dan önce kafayla topu ağlara gönderdi. Hakem Serdar Tatlı, önce Fransergio'nun elle oynadığı gerekçesiyle golü vermedi, ardından yardımcısı Alpaslan Dedeş'le konuşarak orta yuvarlağı gösterdi 1-1 
İkinci yarıda Trabzonspor gol için açılırken, bu durum Sivas'ın ekmeğine yağ sürdü. 52'de Balili orta sahadan aldığı topla ceza sahasına girdi, Emrah ve Celalettin'den sıyrılarak Jefferson'u ikinci seferde mağlup etti 2-1. Golden sonra Şenol Güneş tüm kozlarını oynadı, ancak beraberlik sayısını bulamadı. 

Werner Lorant Mükemmeldik 

Sivasspor Teknik Direktörü Werner Lorant çok değerli bir galibiyet aldıklarını söyledi. Alman çalıştırıcı, "Geriye düşmemize rağmen oyun disiplininden kopmadık. Son dakikalarda çok pres altından kaldık. Ancak hata yapmadık. Üç puana rağmen gelecek haftalar için düzeltmemiz gereken eksiklerimiz var. Sivasspor olarak daha iyi futbol oynayacağız" diye konuştu. Kırmızı - Beyazlı ekibe galibiyeti getiren golü atan Balili ise "Çok iyi mücadele ettik. Bu sonuç bize büyük moral verdi" diye konuştu. 
Öte yandan Sivas'taki 4 Eylül Stadı'nda kurulan dev ekrandan maçı 5 bin kişi izledi. Karşılaşmadan sonra şehirde coşkulu kutlamalar yapıldı. 

MAÇIN HAKEMİ 
Yardımcısı kurtardı 
Serdar Tatlı vasat bir maç çıkardı. Sivaspor'un attığı beraberlik golünü Fransergio'nun topu elle kaleye gönderdiğini düşünerek önce iptal etti, ardından yardımcısının uyarısıyla santrayı gösterdi. Pozisyonları yakından izlemeye çalıştı, avantaj kuralını çoğu zaman iyi uyguladı. 

MAÇIN YILDIZI 
Balili 
İstanbulspor ve Kayserispor'un ardından Sivas'ta karar kıldı, ikinci maçında turnayı gözünden vurdu. Müthiş bir dripling yaptı, Emrah ve Celalettin'den sıyrılıp, Jefferson'u avlayarak takımına ikinci sayısını kazandırdı. Trabzonspor'un çöküşünü hazırladı. İsrailli yıldız 57. dakikada da görevini yapmış olmanın rahatlığıyla alkışlar arasında sahadan ayrıldı. 


</TEXT>
</DOC>
