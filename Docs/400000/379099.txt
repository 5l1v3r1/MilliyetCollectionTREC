<DOC>
<DOCNO> 379099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/dunya/dun02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar yine taş koydu 
</HEADLINE>
<TEXT>


GÜVEN ÖZALP Brüksel 


Avrupa Birliği AB Dönem Başkanı İngiltere'nin Rumları tatmin edici unsurlar içeren değişikliklere gitmesine rağmen karşı deklarasyon konusunda yine uzlaşı çıkmadı. Birkaç gündür gelen uzlaşma sinyalleri ve oluşan tüm beklentilere karşın Rumlar tanıma konusundaki ısrarlarını sürdürünce görüşmeler bir kez daha kilitlendi. 
İngiltere, AB Daimi Temsilciler Komitesi'ne COREPER Türkiye aleyhine güçlendirilmiş bir metin getirdi. Metnin en çok dikkat çeken unsurunu Gümrük Birliği'ni tüm üye ülkelere genişleten Ek Protokol'ün tam olarak uygulanmasının, "müzakerelerin geleceğini tümüyle tıkama potansiyeline sahip" bir aşamaya varması oluşturdu. Bundan önceki taslak metinlerde Protokol'ün tam uygulanmaması halinde "ilgili müzakere başlıklarının açılamayacağı" vurgulanıyordu. İngiltere'nin Rumları "hoş tutmak" için yaptığı son değişiklik sonrasında bu ifade korunurken, buna bir de "Yükümlülüklerin tam uygulanmasının başarısızlığa uğraması halinde müzakerelerin genelinin bundan etkileneceği" ifadesi eklendi. Bu yaklaşım liman ve havalimanlarının Rum gemi ve uçaklarına açılmasının müzakerelerin başlaması açısından olmasa da bu sürecin sağlıklı yürütülebilmesi açısından şart haline gelebileceği sinyalini içeriyor. Metne Kıbrıs sorununun çözümü konusunda Türkiye'nin hoşuna gitmeyecek unsurlar da eklendi. Bunlar, "BM Güvenlik Konseyi'nin Kıbrıs kararları"na ve "AB'nin üzerine kurulu olduğu ilkeler"e yapılan atıflar oldu. 

Tanıma kilitliyor 
Yukarıdaki tüm unsurlar konusunda üye ülkeler genel bir uzlaşıya varırken, önceki toplantılarda da olduğu gibi görüşmeleri kilitleyen tanıma konusu oldu. İngiltere tanıma konusunu üyelik öncesi gereklilik olarak yansıtmayı uygun ve yeterli gördü. Yunanistan ve sürpriz biçimde Çek Cumhuriyeti'nin desteğini de alan Rum Kesimi tanımaya ilişkin olarak "müzakere sürecinde" ifadesini metinde görme konusunda ısrarını sürdürdü. Bu yaklaşım görüşmeleri tıkadı. 

İngiltere ısrarlı 
Karşı deklarasyona ilişkin tartışmaları AB dışişleri bakanları seviyesine kadar çıkarma niyetinde olmayan İngiltere, yeni bir taslak metin hazırlayacak. Dönem Başkanlığı, pazartesi günü yeni bir olağanüstü toplantı yapılabileceği sinyalini verdi. Bu olmazsa, konu 21 Eylül'deki COREPER'in olağan gündeminde ele alınacak. 


</TEXT>
</DOC>
