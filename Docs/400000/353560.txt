<DOC>
<DOCNO> 353560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/axspo03.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı Figo'da kaldı 
</HEADLINE>
<TEXT>


Galatasaray, Portekizli yıldızı renklerine bağlamak için kesenin ağzını açtı. Marca, Sarı - Kırmızılılar'ın ciddi bir teklifle Figo'nun kapısını çaldığını yazdı 

MEHMET ÇİFTÇİ 


Galatasaray, Ribery şokunu Real Madrid'in dünyaca ünlü Portekizli yıldızı Luis Figo ile atmaya çalışıyor. 
İspanya'nın önde gelen spor gazetesi Marca, Sarı - Kırmızılı kulübün Figo'yu transfer edebilmek için ciddi bir teklifle geldiğini iddia etti. Haberde Portekizli yıldızı kadrosuna katmak isteyen Newcastle, Liverpool ve Manchester United'a göre Galatasaray'ın verdiği rakamla İngilizler'in önünde olduğu yazıldı. 
Marca, Real Madrid'ten reklam gelirleri ile birlikte yıllık 6 milyon Euro kazanan Figo'nun ikna edilmesi halinde Galatasaray'a transferinin noktalanabileceğini belirtti. 
Real'in, gözden çıkardığı Figo için yüksek bonservis ücreti istemeyi düşünmediği, bu konuda uzlaşmaya hazır olduğu bildirildi. 

'Türkiye uzak' 

Futbol kariyerlerini Almanya'da sürdüren Hamit ve Halil Altıntop kardeşler, transfer dedikodularına nokta koydu. İki yıldız futbolcunun da Avrupa'dan kopmaya niyeti yok 

ÖZEL RÖPORTAJ ERHAN TELLİ 


Transfer döneminin en çok konuşulan isimleri arasında yer alan Altıntop kardeşler, tatil için geldikleri Bodrum'da Süper Taktik'in sorularını yanıtladı. Galatasaray, Fenerbahçe ve Beşiktaş'ın gündemine giren gurbetçi yıldızlar, transferleriyle ilgili dedikoduları sona erdirecek açıklamalar yaptılar. 

'Niye geleyim ki ' 
Schalke forması altında ortaya koyduğu futbolla alkış toplayan Hamit Altıntop, Türkiye'de futbol oynamaya sıcak bakmadığını açıkladı. Yıldız futbolcu, "Türkiye'den birkaç teklif aldığım doğru. Bunlar içinde en ciddi olanı Galatasaray'dı... Kulübüme resmi teklifte bulunduklarını biliyorum. Teklif gurur verici ancak benim sözleşmem devam ediyor. Almanya'da çok mutluyum. Schalke'de de oynamaya devam etmek istiyorum. Takımım yeni sezonda Şampiyonlar Ligi'nde mücadele edecek. Bu durumda neden Galatasaray'a gelmek isteyeyim ki Türkiye'ye gelmek için erken demiyorum. Şu anda Türkiye'de futbol oynamayı düşünmüyorum. Sözleşmem sona erdikten sonra da Avrupa'da kalmayı planlıyorum. Türk futbolunu yakından takip ediyorum. Tek düşüncem ve isteğim, Milli Takımımız'ın başarılı olması ve Dünya Kupası'na gitmesi" diye konuştu. 

'İstenmek güzel' 
Halil Altıntop da ikiz kardeşi Hamit gibi Türkiye'den gelen önerilere sıcak bakmadığını dile getirdi. Kaiserslautern ile 2007 yılına kadar sözleşmesinin olduğunu açıklayan Halil, "Galatasaray'ın benim için kulübümle görüştüğü yolunda bazı duyumlar aldım. Öncelikle benimle anlaşmaları gerekiyor. Şu an için transfer düşüncem yok. Gerets'in benimle birlikte çalışmak istediğini gazetelerden okudum. Ne olursa olsun istenen bir futbolcu olmak çok güzel. Gerets, Almanya'da başarılı olmuş iyi bir teknik adam. Ancak ben Almanya'da kalmaktan yanayım. Türkiye'de bizim hakkımızda sürekli bir şeyler yazılıp, söyleniyor. Şu an tatil için buradayız ve dinleniyoruz. Açıkçası transferle ilgilenmiyoruz. Hiçbir yönetici ile görüşmemiz olmadı. Kimseyle hiçbir konuda anlaşmadık" ifadelerini kullandı. 

'Bedeli ağır' 

Schalke 04 Başkanı Gerhard Rehberg, bonservis bedelinin ödenmesi durumunda Hamit Altıntop'u satabileceklerini açıkladı. Rehberg, "Hamit Altıntop Türkiye'de oynamak isterse transfer bedeli görüşülebilir. Türkiye'de bazı gazetelerin 1.7 milyon Euro gibi bonservis bedelinden bahsettiklerini duydum. Hamit Altıntop gidecekse buna önce bizim karar vermemiz gerekir. Hamit Altıntop 4 - 5 milyon Euro değerinde bir futbolcumuzdur ve satışı pek kolay değil" dedi. 

Monaco kafa karıştırdı 

Franck Ribery'yi almak için Galatasaray'ın kapısını çalan Fransız kulübünün, son anda "Onu çok iyi araştırdık, bize yakışmaz" diyerek geri adım atması soru işaretleri yarattı 

HALİL ÖZER 

Galatasaray'da Ribery transferiyle ilgili haberler bitmek bilmiyor. Sarı - Kırmızılı kulübün elden kaçırdığı Fransız futbolcuya Marsilya'dan önce Monaco'nun talip olduğu iddia edildi. Ancak Fransız ekibinin, ısrarla istediği Ribery'den problemli olması nedeniyle son dakikada vazgeçtiği vurgulandı. 
Fransız kulübünün yaklaşık bir hafta önce Galatasaray'ın kapısını çalıp, "Eğer Ribery'i satmayı düşünürseniz, biz almaya hazırız" önerisinde bulunduğu bildirildi. Galatasaray'ın bu teklife ilk etapta olumsuz yanıt verdiği ancak birkaç gün sonra görüşmek üzere randevulaştığı açıklandı. 
Ribery'nin Marsilya'ya transferi bitmeden birkaç gün önce Monaco kulübü yetkililerinin Galatasaray ile yeniden bağlantıya geçerek, "Biz bu transferden vazgeçtik. Ribery'i araştırdık ve Monaco Kulübü'ne yakışmayacak bir oyuncu olduğuna karar verdik. Teklifimizi geri alıyoruz" dediği öğrenildi. Monaco'nun bu açıklamayı Ribery'nin birkaç kez emniyet birimlerine kadar uzanan olaylarını öğrendikten sonra yaptığı ifade edildi. 
Fransa cephesinden gelen bu haber Sarı - Kırmızılı yöneticileri adeta şoke etti. Galatasaray Yönetimi, Ribery'nin Marsilya'ya imza atmasının ardından Monaco'nun olumsuz görüşlerinde ne kadar haklı olduğunu canlı bir şekilde yaşadı. 


Okan'ın yeni durağı Aslan 

Galatasaray, geçen sezon önce Konya, sonra da Ankaragücü'nde forma giyen, bonservisi Beşiktaş'ta olan başarılı futbolcuyla anlaşma sağladı. Okan Koç hafta içinde imza atacak 

RAŞİT ALTUN M. ALİ SABUNCU 

Transfer girişimlerini yoğun bir şekilde sürdüren Galatasaray, Konyasporlu Altan ve Sakaryasporlu Ragıp'tan sonra geçtiğimiz sezon son olarak Ankaragücü'nde forma giyen Okan Koç ile anlaşma sağladı. 
Fatih Terim'in görev yaptığı süreçte ısrarla transfer edilmesini istediği genç futbolcu, son dakikada Beşiktaş'a imza atmıştı. Sarı - Kırmızılılar, Okan'ın benservisini elinde bulunduran Beşiktaş ile pazarlığa oturdu ve 200 bin dolar karşılığında anlaşma sağladı. 
Galatasaray önümüzdeki günlerde Okan ile bir kez daha görüşecek ve ödeme konusunu netleştirecek. Genç futbolcunun hafta içinde Galatasaray ile resmi sözleşmeyi imzalaması bekleniyor. 
Okan Koç, Beşiktaş'ta geçen sıkıntılı günlerin ardından önce Konyaspor ardından da Ankaragücü'ne kiralanmıştı. 

Saidou müjdesi 

Yabancı kontenjanını boşaltabilmek için Saidou'nun başka bir takımla anlaşmasını bekleyen Galatasaray, Kamerunlu futbolcu ile yollarını ayırmak için geri sayıma geçti. Geçtiğimiz sezon Malatyaspor'da kiralık olarak forma giyen tecrübeli futbolcunun, Diyarbakırspor ile prensipte anlaştığı iddia edildi. Saidou'nun gidişinin kesinleşmesinin ardından Galatasaray yabancı transferi için daha rahat adım atabilecek. 

Ya uzlaşma ya kavga 

Galatasaray Başkanı Özhan Canaydın'ın, Ribery konusunda yaşanan krizi çözebilmek için bugün Fransa'ya gideceği öğrenildi. Canaydın'ın Marsilya Başkanı Diouf ile masaya oturup uzlaşma zemini arayacağı bildirildi. Canaydın - Diouf görüşmesinden olumlu sonuç çıkmaması durumunda Galatasaray cephesi B planını devreye sokacak. Galatasaray Başkanı, bu görüşmenin ardından İsviçre'ye geçip, FIFA yetkilileriyle bir araya gelecek. 

Marsilya'nın başı dertte 

Ribery'i Galatasaray'dan çalarak gündeme damgasını vuran Fransa'nın Marsilya Kulübü hakkında, 2000 - 2005 yılları arasında gerçekleştirdiği transferlerde usulsüzlük yaptığı gerekçesiyle soruşturma başlatıldı. Fransız basını, Marsilya'nın bu dönem içinde birçok transferde futbolcu menajerlerine yasal olmayan ödemeler yaptığını iddia etti. Başkan Diouf'un evi ve kulüp binasında da soruşturma kapsamında arama yapıldığı ve soruşturmayı yürüten Mali Konular Bölümü'nden yetkililerin, geçen hafta kulüp binasından, içinde dökümanların bulunduğu karton kutularla çıktığı belirtildi. 

Federasyon da devreye girdi 

CÜNEYT KARAKAYA 

Franck Ribery olayının Türk futbolunun prestijini sarstığını düşünen Futbol Federasyonu, bu konu için bugünden itibaren FIFA düzeyinde girişimlere başlayacak. Galatasaray'ın Genel Sekreteri Sinan Kalpakçıoğlu ile görüşen Başkanvekili Şekip Mosturoğlu, Ribery ile ilgili tüm belgeleri inceleyip, strateji belirledi. Mosturoğlu, "Bu, Türk futbolunun davasıdır. Ufak farklarla Ortega davasına benzeyen bu durumu Galatasaray lehine sonuçlandırmak mümkün. Türkiye futbolunun imajını zedelemek bu kadar kolay değil" diye konuştu. 



</TEXT>
</DOC>
