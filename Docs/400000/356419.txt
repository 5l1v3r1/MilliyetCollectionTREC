<DOC>
<DOCNO> 356419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas15.html </URL>
<DATE> 2005/06/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Depresyon şalteri'ni indirmenin yolu bulundu 
</HEADLINE>
<TEXT>

     BBC 

Amerikalı bilim adamları, beyne elektrik akımlarının gönderilmesi yoluyla depresyon tedavisi konusunda yeni bir çığır açabileceklerine inanıyorlar. 
     Kalp atışlarını düzenleyen cihazlar gibi çalışan aygıt, bir süredir Parkinson hastalarında da kullanılıyordu. 
     Ancak ilk kez depresyon hastalığının tedavisi için adı geçiyor. 
     Bu tekniğe 'derin beyin uyarımı' adı verilmiş. 
     Uzmanlar önce beynin depresyonla ilgisi olduğu belirlenen bölgesinde, kafatasına iki delik açarak birer sonda yerleştiriyor. 
     Ardından bunları göğüse yerleştirilen ve pille çalışan bir elektrik jeneratörüne bağlıyor. 
     Cihaz, depresyon bölgesi düşünme ve motivasyon bölgesi arasındaki elektirk akımlarını "karıştırıyor". 
     Yani beyinde depresyona yol açan sinyallerin önünü kesiyor. 
     Sonuçta, depresyondan sorumlu bölge devredışı bırakılınca, depresyon nedeniyle faaliyet gösteremeyen bölgelerin yeniden "canlandığı" belirlenmiş. 
     Amerika Birleşik Devletleri'ndeki araştırmacılar, bu aygıtı altı hastanın vücuduna yerleştirdi. 
     Bir yıl sonra, hastalardan dördü, hiçbir yan etki olmaksızın, ruh hallerinde iyileşme kaydettiklerini söyledi. 
     Uzmanlar, hala bu yaklaşımın erken aşamalarında olduklarını ve sadece belli durumlarda uygulanabileceğini söylerken, ilk sonuçlardan memnuniyetlerini de gizlemiyorlar. 
     İngiliz bilim adamları da, ülkedeki beş il on bin depresyon hastasında sonuç elde edebileceklerine inanıyor. 
     Uzmanların bir sonraki adımı ise bu yöntemin obsesif kompülsif davranış bozukluklarında işe yarayıp yaramadığını araştırmak olacak. 
     
</TEXT>
</DOC>
