<DOC>
<DOCNO> 387447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur45.html </URL>
<DATE> 2005/10/17/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Kars Kapalı Cezaevi'nde DERSHANE açıldı 
</HEADLINE>
<TEXT>

     Kars Kapalı Cezaevi Müdürü Mustafa Şen, "Suçluların rehabilite edilerek yeniden sosyal yaşama hazırlanmalarında, eğitim büyük önem taşıyor" dedi. 
     Sosyal Riski Azaltma Projesi kapsamında Kars Sosyal Yardımlaşma ve Dayanışma Vakfı'nın desteğiyle Kapalı Cezaevi'nde oluşturulan dershanenin açılışı için düzenlenen törende konuşan Şen, cezaevindeki hükümlü ve tutukluları topluma kazandırmaya çalıştıklarını ifade etti. 
     Mustafa Şen, toplumca kabul edilir düşünce ve davranışları benimsemelerine, topluma yararlı bireyler olarak yetiştirmelerine yardımcı olmak amacıyla hükümlülere yönelik olarak cezaevinde, müfredat esas alınarak, eğitim ve öğretim, iş ve meslek kursları ile sosyal-kültürel faaliyetler yürütüldüğünü söyledi. 
     Kars Cumhuriyet Başsavcısı İsmet Özkorul da cezaevlerinin, devletin suç işleyen insanları cezalandırdığı yerler olmadığını vurguladı. 
     Yasalara göre suç teşkil eden bir cürümü işleyenlerin cezaevine gönderildiğini belirten Özkorul, "Bu insanları toplumdan dışlanan insanlar olarak değerlendirmemek gerekir. Cezaevleri, bu insanları yeniden topluma kazandırmak için vardır" dedi. 
     Daha sonra, Kars Valisi Nevzat Turhan, Cumhuriyet Başsavcısı Özkorul, 10 bilgisayarın bulunduğu 30 kişilik dershanenin açılışını yaptı. 
     Törende, mahkumlara halk müziği dinletisi sunuldu. 
     
</TEXT>
</DOC>
