<DOC>
<DOCNO> 367985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun18.html </URL>
<DATE> 2005/08/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Financial Times Ankara, AB'nin çifte standardından kuşkulanıyor 
</HEADLINE>
<TEXT>

     Londra DHA 

      EKONOMİ ve finans çevrelerinin saygın İngiliz gazetesi Financial Times, Fransa Başbakanı Dominique de Villepin’in geçen hafta yaptığı, "AB üyelik müzakerelerine başlanmadan önce Türkiye’nin Kıbrıs Rum Kesimi’ni tanıması gerektiği" yönündeki açıklamaların, Ankara tarafından ’Brüksel’in çifte standardı’ olarak algılandığını ve bunun da Türkiye’nin AB sürecinde gerginliği artırdığını öne sürdü. 
     AB ile müzakerelerin başlayacağı 3 Ekim’e 2 ay kala Türkiye’nin Avrupa Birliği Genel Sekreteri Murat Sungar’ın istifasının da bu süreçle ilgili tansiyonu yükselttiğini savunan Financial Times, Sungar’ın, ’istifasının Ankara’nın müzakerelere hazırlıkta ilerleme sağlayamamasından kaynaklandığı’ yönündeki eleştirileri reddettiğini hatırlattı. 
     
     FRANSA’DAN VETO TEHDİDİ YOK 
     Vincent Boland, Michael Kuser ve Raphael Minder imzalı makalede şu ifadelere yer verildi 
     "Brüksel, kendisini Fransa Başbakanı’nın müdahalesinden uzaklaştırma yönünde sıkıntı çekiyor ve AB’nin müzakereleri geciktirmek amacıyla yeni engeller çıkarmaya çalışmadığına ilişkin olarak Türkiye’ye yeniden güvence vermek istiyor. Bununla birlikte Fransa tek başına müzakerelerin başlamasını engelleyebilir, çünkü müzakereler için 25 üye ülkenin tümünün onayı gerekiyor. De Villepin ise, Fransa’nın veto hakkını kullanacağı yönünde bir tehditte bulunmuş değil". 
     Başbakan Recep Tayyip Erdoğan’ın, De Villepin’in açıklamalarının kendilerini ’üzdüğünü’ söylediğini hatırlatan Financial Times, Fransa Başbakanı’nın ifadelerinin Ankara tarafından, ’AB’nin Türkiye’ye yönelik muamelesinde çifte standart uyguladığına ilişkin yeni bir kanıt’ olarak algılandığı yorumunu yaptı. 
     
</TEXT>
</DOC>
