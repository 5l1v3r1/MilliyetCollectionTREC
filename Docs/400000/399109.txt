<DOC>
<DOCNO> 399109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/ekonomi/eko03.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vergi indiriminin yükü 2 milyar YTL'den az' 
</HEADLINE>
<TEXT>


ANKARA Milliyet 

Ekonomi yetkilileri Başbakan'ın açıkladığı kurumlar ve gelir vergisindeki indirimlerin toplam maliyetinin 2006 yılı için 2 milyar YTL'nin biraz altında olduğunu söyledi. 
Reuters'a değerlendirmede bulunan bir yetkili, "Ancak bu yılın ikinci yarısında yapılan bazı Özel Tüketim Vergisi artışları, bu yükün giderilmesine yardımcı olacak" dedi. 

'Bütçede sorun yok' 
Maliye Bakanı Kemal Unakıtan ise "Bütçeyi hazırlarken yüzde 20'ye göre hazırladık. Bütçemizde herhangi bir problem söz konusu değil" dedi. 
Kurumlarda da ücretlilerde de yeni oranların 1 Ocak 2006'dan itibaren elde edilecek gelirler için uygulanacağını vurgulayan Unakıtan, KOBİ'lere iki aşamalı bir geçiş öngörülmediğini belirterek, "Kurumlara ikili, üçlü diye bir şey yok. Tek yüzde 20. Herkese aynı oran uygulanacaktır" dedi. Unakıtan, geçici vergilerin de yüzde 20 oranı dikkate alınarak tahsil edileceğini bildirdi. 

'TÜSİAD'ın hükümeti' 
Unakıtan, kurumlar ve gelir vergisinde 2006'dan itibaren geçerli olacak tarifeler uygulanırken yatırım indirimleri gibi istisnaların kalkacağını açıkladı. 
CHP, kurumlar vergisi oranı düşürülürken ücretlilerle ilgili iyileştirme sağlanmaması nedeniyle komisyonda Unakıtan'ı eleştirdi. CHP Mersin Milletvekili Mustafa Özyürek, "AKP'nin TÜSİAD'ın hükümeti olduğu, belli holdinglerin hükümeti olduğu bir kez daha tescil edilmiştir" dedi. Unakıtan ise, "Maliye tarihinde bir benzerini daha göremezsiniz. Bu kadar indirimi kimse beklemiyordu. Biz bunu holdingler için değil, yatırım için, işsizler için yapıyoruz" dedi. 




</TEXT>
</DOC>
