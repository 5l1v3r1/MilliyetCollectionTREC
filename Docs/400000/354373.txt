<DOC>
<DOCNO> 354373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko20.html </URL>
<DATE> 2005/06/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Artvin Muratlı Barajı, 29 Haziran'da açılıyor... 
</HEADLINE>
<TEXT>

     Yüksel İnşaat A.Ş tarafından yapımı gerçekleştirilen ''Artvin Muratlı TBMM 85. Yıl Milli Egemenlik Barajı ve Hidroelektrik Santrali HES '', 29 Haziran tarihinde açılıyor. 
     Yüksel İnşaat A.Ş'den yapılan açıklamaya göre, Çoruh Nehri üzerinde Gürcistan sınırına 300 metre uzaklıktaki Muratlı Barajı, Türkiye'nin baraj memba yüzü asfaltla kaplı ilk barajı olma özelliği taşıyor. 
     Barajın açılışına, TBMM Başkanı Bülent Arınç, Başbakan Recep Tayyip Erdoğan ile Enerji ve Tabii Kaynaklar Bakanı Hilmi Güler'in katılması bekleniyor. 
     Yüksel Holding Üst Yöneticisi CEO Emin Sazak, Muratlı Barajı'nın yapımını tamamlamaktan ve hizmete alınmasından büyük mutluluk duyduklarını belirterek, Holdingin baraj ve hidroelektrik santralleri ile enerji yatırımlarına katkısının ve ilgisinin devam edeceğini bildirdi. 
     Barajın yapımında işgücünün ağırlıklı olarak yöreden sağlandığını, inşaat sırasında çevre ve doğal varlıkların korunmasına azami özen gösterildiğini ifade eden Sazak, barajın Türkiye'nin enerjiye çevrilebilir su kaynaklarının değerlendirilmesi hedefinde önemli bir adım olduğunu vurguladı. 
     Sazak, daha önce Samsun Altınkaya Barajı ve HES ile Malatya Sultansuyu Barajı'nı yapan şirketin, halen Artvin Borçka Barajı ve HES tesisi, Kastamonu Karadere Barajı, Gaziantep Karakamış Barajı ve HES tesisi kapsamında Birecik Seddeleri ile yurtdışında Suudi Arabistan'da Baysh Barajı ve Murwani Barajı'nı yaptığını kaydetti. 
     
     ASFALT KAPLI İLK BARAJ 
     Yapımında 700 işçinin çalıştığı 115 megavat kurulu gücünde ve yılda 442 gigavat saat elektrik üretecek olan Muratlı Barajı Avusturya ve Türkiye arasında imzalanan anlaşma kapsamında yapıldı. 
     Muratlı TBMM 85. Yıl Milli Egemenlik Barajı, Türkiye'nin baraj gövdesinin su tarafı asfalt kaplı ilk baraj olma özelliğini taşıyor. Baraj projesinin teknik uygunluğunun yanı sıra baraj bölgesinin çok yağışlı olması ve yörede kil ocağının bulunmaması sonucu geliştirilen ve baraj gövdesi yüksek olmayan baraj projelerinde uygulanan söz konusu teknik, proje maliyetini de önemli ölçüde azaltıyor. 
     
</TEXT>
</DOC>
