<DOC>
<DOCNO> 350606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/yazar/zbirand.html </URL>
<DATE> 2005/06/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Herkes içini döktü ve yola devam kararı çıktı 
</HEADLINE>
<TEXT>

WASHİNGTON 

Tam beklediğimiz gibi bir sonuçla karşılaştık. 
Çarşamba günü yayınlanan yazımı okudunuzsa, ne demek istediğimi anlarsınız. "Beyaz Saray' da hiçbir anlaşmazlık olmaz. Oraya giren her lider, başarılı bir görüşme yapar." diye yazmıştım. 
Erdoğan- Bush görüşmesinden sonraki açıklamalar, dediğimiz gibi gerçekleşti. 
Ancak bu görüşmenin bir farkı vardı. 
Belki de ilk defa, her iki taraf tüm şikayetlerini, rahatsızlıklarını basın aracılığıyle birbirlerine iletmişlerdi. Erdoğan-Bush görüşmesinden önce, Amerikalı resmi yetkililer bir adım daha atmışlar ve AKP hükümetinin genel yaklaşımını açıkça eleştirmişlerdi. 
Türk tarafı da boş durmadı. Ankara beklentilerini ve rahatsızlıklarını basına yansıttı. Ardından da, Başbakan Erdoğan, Bush görüşmesinden bir gece önceki konuşmasında beyaz bir sayfa açtı. Geçmişteki anlaşmazlıkların bir yana bırakılması gerektiğini belirtti ve Türkiye-ABD ilişkilerinin önemini yüceltti. Şimdiye kadar duymadığımız derecede, kesin cümlelerle bu ilişkileri övdü. 
Çarşamba sabahı Beyaz Saray'dan içeri girilirken herkes eteklerindeki taşları dökmüştü. Söylenecekler söylenmiş, mesajlar verilmişti. 
Masaya oturulunca, artık eski defterler açılmadı.Tam aksine, "yolumuza devam edelim" kararı çıktı. Hem de Başkan Bush bu durumu bizzat açıkladı. 

ŞİMDİ UYGULAMALAR İZLENECEK... 
Ancak işin zor tarafı şimdi başlıyor. 
Zira Bush yönetimi, Erdoğan hükümetinin neler yaptığı izleyecek, yapılan açıklamaların lafta kalıp kalmayacağını gözleyecek. Washington' da söylenenlerin uygulamalara yansıyıp yansımayacağına bakacak. 
Örneğin, Suriye ve İran konusunda AKP hükümetinin atacağı adımlara dikkat edilecek. Başta Başbakan olmak üzere, AKP çevrelerinin açıklamaları izlenecek. Türk kamuoyundaki ABD karşıtı söylemlere AKP hükümetinin tepki gösterip göstermeyeceği gözlenecek. 
Türk tarafı da, Washington'u izleyecek. 
Örneğin, Kuzey Irak'ta PKK'ya karşı nasıl önlem alınacağı gözlenecek. Amerikalıların askeri bir harekattan kaçınmaları anlayışla karşılanmasına rağmen, bu örgütün iletişim hatlarının kesilip kesilmeyeceği veya yöneticilerinin hareket yeteneklerinin kısıtlanıp kısıtlanmayacağına bakılacak. 
Kıbrıs'ta ABD'nin daha somut adımlar atıp atmayacağı, BM Güvenlik Konseyinde tutum alıp almayacağı beklenecek. 
Somut uygulamalar başlarsa, o zaman, önceki günkü Erdoğan- Bush görüşmesinin bir dönüm noktası oluşturduğu sonucuna varılacak. 

BİZ DİLİMİZDEN, ABD İSE HAREKETSİZLİKTEN KAYBETTİ 
Aslında geçen aylarda yaşanan gerginliğin içeriği zayıf. 
Türk tarafının yaptığı birkaç talihsiz açıklama, Amerikalıların tüylerini diken diken etti. Amerikalıların PKK ve Kıbrıs konusundaki hareketsizliği de, Ankarayı sinirlendirdi ve bu noktaya gelindi. 
Şimdilik bu ilişkilere bir ince ayar yapıldı, denilebilir. Eğer uygulamada da aynı kararlılık sürdürülebilirse, o zaman eski günlere dönülebilir. Aksi halde bu itiş kakış sürer. 
Başkan Bush'un, bir çalışma ziyaretinden sonra gazetecilerin karşısına çıkıp Türkiye ile ilişkileri övmesi ve ilişkilerin önemini vurgulamasında bir mesaj var. Bush yönetimi, AKP hükümetini silme niyetinde olmadığını, işbirliğini yeniden rayına oturtmayı arzuladığını açıkça göstermiş oldu. 
Erdoğan, ilişkilerdeki kara bulutları kesinlikle kabul etmiyor. Belki de bunu açıkça yapmak istemiyor. Başbakana göre, herşey yolunda gidiyor. Türkiye ile Amerikanın vizyonları ve stratejileri de uyum içinde. 
Bunlar çok önemli sözler. 
Acaba AKP bu vurgulamaların arkasında durabilecek mi 
Başbakan durabilse dahi, parti tabanı bu yaklaşımı benimseyecek mi 
İşte bütün bunları önümüzdeki aylarda göreceğiz. 
Uluslararası ilişkilerde artık kimse kimseyi aldatamıyor. Herkes birbirini gözlüyor ve verilen sözlerin arkasını bırakmıyor. 
Türk-ABD ilişkileri -Başbakan ne kadar kabul etmese dahi- çalkantılı bir süreçten geçti ve yeni bir döneme sokuldu. 
Acaba Erdoğan ve Bush, bu ilişkilere sahip çıkacaklar mı Yoksa, bir ara olduğu gibi, başıboş mu bırakacaklar 
İki lider işin üstüne gider ve gereken duyarlığı gösterirlerse, hem Türkiye hem de ABD kazanır. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
