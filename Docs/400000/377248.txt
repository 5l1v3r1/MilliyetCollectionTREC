<DOC>
<DOCNO> 377248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/spo09.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen son 
</HEADLINE>
<TEXT>


Son Türkiye Şampiyonası'nda 16 sporcunun doping kontrolünden kaçması, Vücut Geliştirme Federasyonu'nun faaliyetlerinin bir yıl askıya alınmasına neden oldu 

NECMİ KEPÇETUTAN 


Vücut geliştirmede yaşanan doping skandalı Gençlik ve Spor Genel Müdürü Mehmet Atalay'ı çileden çıkardı. Son dönemde art arda patlayan doping olayları Vücut Geliştirme Federasyonu'nun kapısına kilit vurdurdu. 
Son olarak Adana'da yapılan Türkiye Şampiyonası ve milli takım seçme müsabakaları sırasında 16 sporcunun doping kontrolünden kaçması bardağı taşıran son damla olurken, federasyonun faaliyetlerinin 1 yıl süre ile durdurulacağı öğrenildi. Mehmet Atalay, konu ile bizzat ilgilenirken federasyon başkanı başta olmak üzere yetkililerle görüştü. Bu durumun böyle devam edemeyeceğini belirten Atalay, "Daha önce faaliyetlerini altı ay durdurmuştuk. Şimdi bu süre daha da uzun olacak. Bütün dünya doping olayında çok katı. WADA, sürekli bu işin peşinde. Biz de bunun için paralar harcıyoruz. Müsamaha göstermemiz mümkün değil. Herkes buna göre davranmalı" dedi. Bu kararın çıkması durumunda Vücut Geliştirme Milli Takımı, ekim ayındaki Akdeniz Şampiyonası ile kasımdaki Dünya Şampiyonası'na katılmayacak. 


</TEXT>
</DOC>
