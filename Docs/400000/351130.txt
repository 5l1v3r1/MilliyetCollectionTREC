<DOC>
<DOCNO> 351130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur48.html </URL>
<DATE> 2005/06/11/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Yabancı uyruklu öğrenciler arasında Türkçe yarışması... 
</HEADLINE>
<TEXT>

     Yurtdışındaki Türk okullarında eğitim gören yabancı uyruklu öğrenciler arasında düzenlenen "3. Uluslararası Yabancılar İçin Türkçe Yarışması"nda dereceye girenlere ödülleri törenle verildi. 
     ASKİ Spor Salonu’nda düzenlenen törene, Devlet Bakanı ve Başbakan Yardımcısı Mehmet Ali Şahin, Ulaştırma Bakanı Binali Yıldırım, TBMM Başkanvekili İsmail Alptekin, Ankara Büyükşehir Belediye Başkanı Melih Gökçek, Ankara Ticaret Odası Başkanı Sinan Aygün, Hürparti Genel Başkanı Yaşar Okuyan, milletvekilleri ve kalabalık bir davetli topluluğu katıldı. 
     Yarışmayı düzenleyen Dilset-Zambak Yayınları’nın Genel Yayın Yönetmeni Orhan Keskin, açılış konuşmasında, yaklaşık 10 bin öğrencinin katıldığı yarışmanın finaline 41 ülkeden 120 öğrencinin kaldığını söyledi. 
     Yarışmaya katılan öğrencilerin Türkçelerini geliştirme fırsatı bulduklarını belirten Keskin, bu etkinlikle Türkiye ve Türkçenin dünyaya tanıtıldığını, ülkeler arasında barış, dostluk ve hoşgörü kültürü oluşturulduğunu ifade etti. 
     Daha sonra, sahneye davet edilen konuk öğrenciler, kendi dillerinde konukları selamladı. 
     Törende, "Türk Dili Özel Ödülü"ne değer bulunan ve 35 dil bilen Türkolog-Dilbilimci Johan Vandewalle’ye ödülünü Ulaştırma Bakanı Binali Yıldırım verdi. 
     Vandewalle, Türkçe ile 13 yaşında tanıştığını belirterek, bu sayede Yunus Emre, Aşık Veysel ve Nasrettin Hoca gibi değerlerin eserlerini tanıma fırsatı bulduğunu belirtti. 
     Binali Yıldırım da konuşmasında, etkinliği düzenleyenlere teşekkür etti, ülkelerinin kardeşliğine ön ayak olduklarını söylediği gençleri kutladı. 
     Yıldırım, ülke dışına çıktığında fırsat buldukça Türk okullarını ziyaret ettiğini belirterek, bu okulların ülkelerin kaynaşmasına katkı yaptığını kaydetti. Yıldırım, "Ülkemiz ne para harcasa bu tanıtımı yapamazdı" diye konuştu. 
     
     "ARTIK ONLAR BİZDEN BİRİ" 
     Kategorilerinde birinci olan öğrencilere ödüllerini veren Mehmet Ali Şahin de konuşmasına, "Bu gece burası buram buram barış ve sevgi kokuyor" diyerek başladı. 
     Şahin, "Artık onlar bizden biri" dediği çocukların ülkeler arasında barış köprüleri kuracaklarını söyledi. 
     TBMM Başkanvekili İsmail Alptekin de 21. yüzyılda haklının değil güçlünün dünyaya hakim olmak istediğini belirterek, dünyanın değişik yerlerinde 100’den fazla karışıklık olduğunu ifade etti. Alptekin, bu büyük projenin dünyanın çeşitli yerlerine barışı, hoşgörüyü ve kardeşliği götüreceğini kaydetti. 
     Törene, Kırgızistan, Kosova, Bangladeş, Pakistan, Arnavutluk, Yemen, Türkmenistan ve Kazakistan’dan katılan öğrencilerin, söyledikleri Türkçe şarkı ve türküler ile okudukları şiirler davetlilerce ilgiyle dinlendi. 
     Yarışmada dört ayrı kategoride dereceye girenlere çeşitli ödüller verildi. Yurtdışındaki okullarda görev yapan bir grup öğretmene de onur ödülleri sunuldu. 
     Tören, yarışmaya katılan öğrenciler ile düzenleyenlerin hep beraber "Hayat Bayram Olsa" şarkısını seslendirmesiyle sona erdi. 
     
</TEXT>
</DOC>
