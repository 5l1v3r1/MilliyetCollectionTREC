<DOC>
<DOCNO> 350984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun07.html </URL>
<DATE> 2005/06/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ermenistan Erdoğan'ın ortak komisyon önerisine 'evet ama' dedik 
</HEADLINE>
<TEXT>

     Ermenistan Dışişleri Bakanı Vartan Oskanyan, Başbakan Recep Tayyip Erdoğan’ın geçen aylarda ilettiği sözde soykırımın olup olmadığının ortak bir komisyon kurularak araştırılması önerisini reddetmediklerini, "evet, ama" yanıtını verdiklerini savundu. 
     Ziyaret ettiği Washington’da ABD yönetimi ve Kongre üyeleriyle görüşen Oskanyan, düzenlediği basın toplantısında, dile getirdiği "evet, ama" yanıtını açıklarken, çeşitli önkoşullar ileri sürdü. 
     Oskanyan, "Birincisi, Türkiye’de bir üniversitede Osmanlı döneminde Ermeniler konusunda bir konferans planlanıyor, ancak buna müdahale ediliyor, böyle bir ortamda nasıl konuşabilirsiniz ki , İkincisi böyle bir komisyon ne kadar süreyle görev yapacak, 15 yıl mı 
     O kadar sürede sınır kapalı mı kalacak En basit bir diplomatik ilişki benzeri bir durum olmadan, böyle bir işe nasıl girişilebilir " sorularını ortaya attı. 
     Vartan Oskanyan, Türkiye’den Gürcistan’a ve Azerbaycan’a uzanacak bir demiryolu projesinin bulunduğunu hatırlatarak, bir öneride bulundu. Oskanyan, "Kars ile Ermenistan’ın Gümrü kenti arasında zaten bir demiryolu hattı var. Oradan da Gürcistan’a uzanıyor. Bu hat kullanıma sokulursa, en az 600 milyon dolarlık bir masraftan kurtulunur. Biz bunun için ilgili ülkelerden hiçbir şey talep etmeyiz" dedi. 
     Ermenistan Dışişleri Bakanı Oskanyan, Türkiye ile ilişkilerde birinci önceliği sınırın açılmasına verdiklerini belirterek, "Biz, Türkiye ile savaş halinde değiliz. Bu durumda sınırın kapalı olması, bizim limanlara ulaşmamızın engellenmesi, uluslararası yasalara aykırı" iddiasını ortaya attı. 
     Oskanyan, ABD’den, Türkiye-Ermenistan sınırının açılması için daha ısrarlı davranmasını talep ettiklerini söyledi. 
     Vartan Oskanyan, geçmiş dönemde Türk diplomatlarını hedef alan ASALA terörünün hatırlatılması üzerine, "1970’li yıllarda Ermenistan diye bir ülke yoktu, o zamanlar Sovyetler Birliği’nin parçasıydık. Biz Ermenistan olarak, her türlü terörü kınıyoruz" dedi. 
     Oskanyan, Ermeni lobisi üyesi Kongre üyeleriyle yaptığı toplantıda, yeni soykırım tasarısı üzerinde durulduğunu ve böyle bir tasarının uygun görüldüğü zaman Kongre’ye sunulacağını anlattı. 
     Vartan Oskanyan, Washington temaslarında ABD Dışişleri Bakanı Condoleezza Rice ve Başkan’ın Ulusal Güvenlik Danışmanı Stephen Hadley ile de görüştü. 
     
</TEXT>
</DOC>
