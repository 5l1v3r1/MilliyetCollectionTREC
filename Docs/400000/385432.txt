<DOC>
<DOCNO> 385432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun24.html </URL>
<DATE> 2005/10/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İsrail'den Filistin liderlerine davet 
</HEADLINE>
<TEXT>

     Filistin Devlet Başkanı Mahmut Abbas ve Başbakan Ahmed Kurey, ilk kez İsrail'de bir toplantıya katılarak, konuşma yapacaklar. 
     Abbas ve Kurey, İsrailli aşırı sağcı tarafından öldürülen eski Başbakan İzak Rabin'in ölümünün 10. yıldönümü nedeniyle düzenlenen uluslararası bir konferansa davet edildiler. 
     Netanya Akademisi bünyesindeki Stratejik Diyalog Merkezi'nin Başkanı milletvekili Danny Yatom tarafından bizzat davet edilen Abbas ve Kurey'in, bu daveti kabul ettikleri ve konferansa katılmaktan memnun olacaklarını bildirdikleri açıklandı. 
     İzak Rabin Merkezi ile ortaklaşa düzenlenen ''Barış Rüya mı Vizyon mu '' adlı uluslararası konferansa çok sayıda ülkeden üst düzeyde katılım olması bekleniyor. Konferans 15-16 Kasım günlerinde yapılacak. 
     Ortadoğu'da barış için çalışmalar yapan eski İsrail Başbakanı İzak Rabin, Kasım 1995'te Yigal Amir isimli İsrailli bir aşırı sağcı tarafından öldürülmüştü. 
     
</TEXT>
</DOC>
