<DOC>
<DOCNO> 391762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo17.html </URL>
<DATE> 2005/11/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sevilla taraftarları maça büyük ilgi gösteriyor... 
</HEADLINE>
<TEXT>

     Şenhan Bolelli AA 

UEFA Kupası 2. tur H Grubu'nda Beşiktaş'ın bu haftaki rakibi olan Sevilla'da, taraftarlar yarınki maça büyük ilgi gösteriyorlar. 
     Sevilla Kulübü'nden alınan bilgilerde, maç için yaklaşık 35 bin İspanyol'un bilet aldığı, Türklere satılan bilet sayısının ise 250 olduğu belirtildi. 
     İspanyol taraftarlar, maçın yapılacağı Ramon Sanchez Pizjuan Stadı önünde bu sabah da uzun kuyruklar oluşturarak, bilet almayı sürdürdüler. 
     İspanya'nın dünyaca ünlü Flamenko dansının merkezi olan Sevilla'da taraftarlar, Beşiktaş maçında da Flamenko ile eğlenmeyi umuyor. 
     Bu arada Avrupa kupaları deneyimi fazla olmayan ve bu zamana dek Avrupa'daki en büyük başarısı çeyrek finale yükselmek olan Sevilla, 100. kuruluş yılı olması nedeniyle bu sezon UEFA'da çıkabileceği en üst düzeye ulaşmak istiyor. 
     İspanyol basını bugünkü haberlerinde Beşiktaş'ın Brezilyalı futbolcusu Ailton'u ön plana çıkarırken, ''Almanya Ligi'nde gol yağdıran Ailton'un, Türkler'in en büyük silahı olduğu'' ifade edildi. 
     Beşiktaş'ı Avrupa kupalarında deneyimli bir ekip olarak tanıtan İspanyollar, ''Beşiktaş, şimdiye dek 13 kez İspanyol takımlarına karşı oynadı ve yalnızca 3 kez galip gelebildi. Bu 3 galibiyet de Türkiye'de oldu'' istatistiğinin altını çizdiler. 
     Öte yandan Sevilla Teknik Direktörü Juante Ramon, Beşiktaş'a karşı sahaya çıkaracağı ilk 11'i saklasa da İspanyol gazetecilere göre 2 hafta önce deplasmanda Valencia karşısında 2-0 galip gelen takımın sahaya sürüleceği iddia ediliyor. 
     Geçen hafta Real Mallorca deplasmanında dinlendirilen Sevilla'nın en önemli futbolcusu Arjantinli Saviola'nın, Beşiktaş karşısında forma giymesine kesin gözüyle bakılıyor. İspanyol takımında ayrıca, yalnızca Avrupa kupası maçlarında oynayan kaleci Notario, Beşiktaş karşısında da kaleyi koruyacak. 
     Sevilla'nın, Beşiktaş karşısına çıkması beklenen muhtemel 11'i şöyle 
     Notario, Alves, S.Navarro, A.Ocio, David, Maresca, Marti Renato , F.Sales, Saviola, Adriano, Luis Fabiano. 
     
</TEXT>
</DOC>
