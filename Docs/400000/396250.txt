<DOC>
<DOCNO> 396250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yasam/ayas.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar sigara, alkol ve uyuşturucu batağında 
</HEADLINE>
<TEXT>


Yaşları 9 ile 17 arasında değişen 13 bin 430 öğrenciyle yapılan çalışmanın sonuçlarına göre, bu gençlerin yüzde 16'sı sigara, yüzde 11'i alkol ve yüzde 2.9'u uyuşturucu madde kullanıyor 

Şükran Özçakmak 

Türkiye genelinde 40 ilde, 9-17 yaş grubundan, 13 bin 430 öğrenci araştırma ve anket çalışması yapan Türk Eğitim Sendikası, bu öğrencilerin yüzde 16'sının sigara, yüzde 11'inin alkol ve yüzde 2.9'unun uyuşturucu madde kullandığını ortaya çıkardı. 
Oysa Türk Eğitim-Sen'in 2004 yılında yaptığı araştırmada, öğrencilerin yüzde 13'ünün sigara, yüzde 7'sinin alkol ve yüzde 1.29'unun uyuşturucu kullandığı belirlenmişti. 
Araştırma, bir yılda sigara kullanan çocuk oranında büyük bir artış olduğunu da gösterdi. 

Tinerle başlıyorlar 
2005 yılında araştırmaya sokak çocukları da dahil edildi. 
Ankete katılan 2 bin 748 sokak çocuğunun yaklaşık yüzde 84'ü sigara, yüzde 68'i alkol ve yüzde 82'si uyuşturucu kullanıyor. Uyuşturucu kullanan öğrencilerin yüzde 66'sı yapıştırıcı ve tiner gibi uçucu maddeleri koklayarak bağımlı oluyor. Bağımlı sokak çocuklarının yüzde 92'si de uçucu madde koklayarak uyuşturucuya başlıyor. Birden fazla cevap seçeneği olan "Neden bu maddeyi tercih ediyorsunuz " sorusuna yanıt veren çocuklar, yüzde 71 oranında "Temini kolay", yüzde 68 oranında da "Kokusundan hoşlanıyorum" şıklarını seçti. 
Türk Eğitim-Sen Genel Sekreteri İsmail Koncuk, 2005'te öğrencilerde sigara, alkol ve uyuşturucu kullanımının ürkütücü boyutta artış eğilimi gösterdiğini belirterek, hızla büyüyen tehlikeye dikkat çekti. Koncuk şunları söyledi 

'Polis tedbiriyle olmaz' 
"Sürekli büyüme eğilimindeki bu soruna karşı kimin ne yaptığı belli olmamakla beraber, sadece polisiye tedbirler uygulanmakta, sorunu çözücü teklif veya çözümler üretilememektedir. Meseleye sadece polisiye tedbirlerle yaklaşım anlayışı, yerini kolektif, akılcı ve kalıcı çözümler bulma anlayışına bırakmalıdır." 

Aileyle yaşayanlar da... 
Bu yapılmazsa sorunların büyüyeceğini belirten Koncuk sözlerini şöyle sürdürdü "Aksi halde, çeşitli maddelerle ve büyük oranda uçucu maddelerle uyuşturucuya başlayan ve devam eden çocuklarımız, ciddi sorunlar yumağı olarak karşımıza çıkacaktır. Bu sorun artık sadece sokakta yaşayan çocuklarımızı değil, ailelerinin yanında yaşayan çocuklarımızı da kapsamaktadır." 
Koncuk, "20 Kasım Çocuk Hakları Günü nedeniyle Türk Eğitim-Sen Ar-Ge Komisyonumuzun sonuçlandırdığı, uçucu madde kullanımının önlenmesi konusundaki projemizi, 21 Kasım'da kamuoyu ve kurumlarla paylaşacağız" dedi. 

İşte bir yılda gelinen nokta 

2004 Öğrencilerin 
Yüzde 13'ü sigara, 
Yüzde 7'si alkol 
Yüzde 1,29'u uyuşturucu kullanıyordu. 

2005 Öğrencilerin 
Yüzde 16'sının sigara, 
Yüzde 11'inin alkol, 
Yüzde 2.9'unun uyuşturucu madde kullandığı 
ortaya çıktı. 

KORKUTAN ARTIŞ 
Bir yıl içinde, 
Sigara kullananlar öğrenci sayısının yüzde 3, 
Alkol kullananların yüzde 7, 
Uyuşturucu kullananların 1,61 oranında arttığı saptandı. 


</TEXT>
</DOC>
