<DOC>
<DOCNO> 375161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur16.html </URL>
<DATE> 2005/09/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Emniyet'e komşu dükkan soyuldu, kaymakam onur meselesi yaptı 
</HEADLINE>
<TEXT>

     DHA 

AFYONKARAHİSAR'ın Emirdağ İlçesi'nde Emniyet Müdürlüğü'ne 20 metre uzaklıkta bulunan işyerine giren hırsızlar, 300 kiloluk çelik kasayı çalıp kaçtı. İlçede artan asayiş olayları üzerine toplantı yapan Kaymakam Gürsoy Osman Bilgin, Bu olay onur kırıcıdır. Emniyet Müdürlüğü mutlaka failleri yakalayacaktır. Bu onur mücadelesi olacak'' dedi. 
     Emirdağ'da İlçe Emniyet Müdürlüğü'ne 20 metre uzaklıkta 65 yaşındaki Ömer Ünal'a ait inşaat malzemeleri satılan işyeri, geçen salı gecesi soyuldu. Kapıyı levye ile açan hırsızlar, içerideki 300 kiloluk çelik kasayı aldıktan sonra ortadan kayboldu. Ünal, olay günü işyerini kapatırken kasadaki parayı üzerine aldığını, kasada çek, senet ve alacak hesaplarının bulunduğunu açıkladı. Polis, hırsızların yakalanması için çalışma başlattı. 
     
     KAYMAKAMDAN ASAYİŞ TOPLANTISI 

     Kaymakam Gürsoy Osman Bilgin, ilçede son günlerde artan olaylarla ilgili Belediye Başkanı Lütfi İhsan Dağ ve mahalle muhtarları ile toplantı yaptı. Kaymakam Bilgin, Son iki ay içerisinde ilçemiz ve çevresinde polise intikal eden 21 hırsızlık vakası olmuştur. Bu olaylardan 4'ü otomobil hırsızlığıdır. Bulunan 3 otomobil sahiplerine teslim edildi. 4 işyeri hırsızlık vakası kayıtlara geçerken, diğer olaylar ev hırsızlığıdır'' dedi. 
     
     NÖBETÇİ POLİSLER HAKKINDA İNCELEME 

     Son yaşanan işyeri soygunu ile ilgili İlçe Emniyet Müdürlüğü'nün ciddi bir çalışma içinde olduğuna değinen Bilgin, şunları söyledi 
     Sanıyorum birkaç gün içinde sonuç alınacak. İlçemizde yaşanan bu olaylarla ilgili meçhul dosyası kalmayacaktır. Bu olayı gerçekleştirenler hırsızlık şebekesidir. Karşımızdakiler profesyonel hırsızlardır. Doğal olarak hırsızların yakalanması biraz geç olabilir. Emniyet Müdürlüğü mutlaka failleri yakalayacaktır. Bu onur mücadelesidir. O gece nöbetçi olan polis memurları hakkında inceleme başlatılmıştır.'' Bilgin, kısa zamanda ilçede kameralı sisteme geçeceklerini belirtti. Toplantıya katılmayan İlçe Emniyet Müdürü Atlıhan Kolsuz ise bir açıklama yapmadı. 
     
</TEXT>
</DOC>
