<DOC>
<DOCNO> 356935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun28.html </URL>
<DATE> 2005/06/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Somali'ye gıda taşıyan gemiyi korsanlar kaçırdı 
</HEADLINE>
<TEXT>

     Somali'nin kuzeydoğusuna BM gıda yardımını taşıyan bir geminin korsanlar tarafından kaçırıldığı bildirildi. 
     Dünya Gıda Programı tarafından yapılan açıklamada, 27 Haziran'da Somalili silahlı kişilerin, gıda yardımı taşıyan ''MV Semlow'' gemisine çıktığı ve 10 kişilik mürettebatı rehin aldığı kaydedildi. 
     Geminin kaptanının Sri Lankalı, çarkçıbaşısının Tanzanyalı, diğer 8 kişinin de Kenyalı olduğu belirtilen açıklamada, gemide Japonya ve Almanya'nın tsunami mağdurları için sağladığı 937 ton pirinç taşındığı bildirildi. 
     Açıklamada, Dünya Gıda Programı yetkililerinin, korsanların gemiyi ve kargoyu bırakması, mürettebatı salıvermesi için Somalili kabile ileri gelenleriyle temasa geçtiği belirtildi. 
     Somali kıyısında korsanlık yapılması sık görülen bir sorun. Bölgede bazı gemiler kaçırılmasa da saldırıya uğrayabiliyor, ancak ilk kez BM tarafından Somalili korsanların bir gemiyi kaçırdığı haber veriliyor. 
     
</TEXT>
</DOC>
