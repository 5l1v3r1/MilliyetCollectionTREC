<DOC>
<DOCNO> 380564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko28.html </URL>
<DATE> 2005/09/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Vergide online tahsilat dönemi başladı 
</HEADLINE>
<TEXT>

     Maliye Bakanı Kemal Unakıtan, Türkiye'nin çok sayıda kahraman yetiştirdiğini, bundan sonra ekonomik kahramanlara ihtiyaç olduğunu bildirdi. 
     Gelir İdaresi Başkanlığı ile Türkiye Odalar ve Borsalar Birliği'nin TOBB ortaklaşa düzenlediği Türkiye ''Vergi Şampiyonları'' ödül töreninde konuşan Unakıtan, Türkiye'nin kendi kaynaklarının kendisine yetip artacağını, kimseye ihtiyacı da bulunmadığını söyledi. 
     Bunun için herkesin kendi mükellefiyetini yerine getirmesi gerektiğini kaydeden Unakıtan, vergi şampiyonlarının sayısı ile kazançlarının artmasını diledi. 
     Hükümete geldikten sonra, vergi alanında çok sayıda düzenleme gerçekleştirdiklerini anlatan Maliye Bakanı, şöyle konuştu 
     ''Enflasyon muhasebesi yıllardır konuşuluyordu. Kim yaptı Hükümetimiz. Gelir İdaresi Başkanlığı konuluşuyordu. Biz kurduk. Artık eskisi gibi asık yüzlü devlet görünümünü değiştirelim dedik. Devleti vatandaşa güler yüzlü hizmet verir hale getirelim. Hangi kanunu çıkarırsanız çıkarın, idareniz kuvvetli olursa vergi toplayabilirsiniz. Olmazsa toplayamazsınız. O yüzden Gelir İdaresi'ni kurduk.'' 
     
     BÜYÜK MÜKELEFE AYRI SERVİS 
     Maliye Bakanı Unakıtan, oluşturdukları yeni sistem ile artık mükellefin vergi borcunu ödemek için vergi dairesine gitmeyeceğini ve oturduğu yerden vergisini ödeyeceğini kaydederek, ''bankaya bir talimat verecek ödeyecek. Sayın Başbakan'ın uğurlu elleri ile onu da başlatacağız'' açıklamasında bulundu. 
     Büyük mükellefler için Gelir İdaresi'nde ayrı servisler kurulacağını, büyük mükellefe ayrı hizmet verileceğini ifade eden Unakıtan, ''tabii 24 saat onları gözlemeye de devam edeceğiz. Ona da hazır olsunlar'' diyerek büyük mükelleflere göz dağı da verdi. 
     Vergi ödeme günü gelen mükelleflerin yurtdışında olmaları halinde zor duruma düştüklerine de işaret eden Maliye Bakanı, bundan böyle bu sıkıntının da ortadan kalkacağını söyledi. 
     Unakıtan, yeni sistem ile mükelleflerin internet ortamında beyanname verip, parasını da ödeyeceğini yine internet üzerinden bankanın vergi hesabından düşüp düşmediğini göreceğini bildirdi. Kemal Unakıtan, bu şekilde mükellef ile Gelir İdaresi'nin iç içe çalışacağını anlattı. 
     Gelir İdaresi Başkanlığı'nda Mükellef Haklarını Koruma biriminin kurulduğunu da kaydeden Unakıtan, İdare'nin yeni yapılanmada, mükellef haklarını maliye hakları gibi gözeteceğini ve tarafsız bir idare olarak hizmet vereceğini vurguladı. 
     Unakıtan, konuşmasının son bölümünde kayıt dışına da büyük önem verdiklerini ifade etti ve ''bu konu bütün milletimizin ödevidir. Milletin üzerine düşen görevdir. Bu nedenle milletimizi bu konuda dikkatli davranmaya davet ediyorum'' diye konuştu. 
     
     ONLİNE VERGİ ÖDEME 
     Bakan Unakıtan'ın konuşmasının ardından Ankara Vergi Dairesi Başkanı Cemal Boyalı ile Vakıflar Bankası Genel Müdür Yardımcısı Tosun Kara online vergi tahsilatı uygulamasını başlattı. Tören salonundan, Vakıflar Bankası Kavaklıdere Şubesi'ne yapılan görüntülü bağlantı ile Türkiye'de ilk kez bir mükellefin vergisi online ortamında ödendi. 
     Boyalı, işlemi başlatırken yaptığı konuşmada, vatandaşın vergisini ödemek için artık bankalara gitmesine gerek kalmadığını belirtti ve bankalardan da cari dönem borçlarının öğrenilip, vergi ödemesinin yapılabileceğini belirtti. 
     Cemal Boyalı, ''otomatik ödeme talimatı ile artık vergi borçları kolayca zahmetsizce ödenebilecek'' dedi. 
     
</TEXT>
</DOC>
