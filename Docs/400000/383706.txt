<DOC>
<DOCNO> 383706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/dunya/axdun01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirimizin parçasıyız 
</HEADLINE>
<TEXT>


Hükümetlerarası Konferans sonrası Dışişleri Bakanı Abdullah Gül, "Müzakerelerden Türkiye de Avrupa da kazançlı çıkacak. Artık birbirimizin parçası olduk" dedi. Gül, Türkiye'de demokratik derinliğin artacağını belirtti 

GÜVEN ÖZALP Lüksemburg 


Dışişleri Bakanı Abdullah Gül, Türkiye'nin müzakerelere başlamasını, "İstediğimizi aldık. Tam üyelik perspektifi açıktır" sözleriyle değerlendirdi. AB Dönem Başkanı İngiltere'nin Dışişleri Bakanı Jack Straw da, "Türkiye'nin statüsü değişti" dedi. 
Türkiye'nin müzakerelere başlamasına start veren Hükümetlerarası Konferans sonrası Straw ve AB Komisyonu'nun Genişlemeden Sorumlu Üyesi Olli Rehn'le ortak bir basın toplantısı düzenleyen Gül, "Ortada bir kazan kazan durumu var. Müzakerelerden hem Türkiye hem AB kazançlı çıkacak" dedi. Gül, Türkiye'nin katılımı sayesinde AB'nin küresel planda rol oynayacağını belirterek, "Biz üzerimize düşeni yaparken, AB'den de sözlerini tutmasını bekleyeceğiz. Müzakere sürecinin sürdürülebilir olması gerektiğini düşünüyorum" dedi. Gül, AB'yle Türkiye arasında karşılıklı dayanışma olması gereğine vurgu yaparken, "Artık birbirimizin parçası olduk" dedi. 

'Boyun eğmeyiz' 
"Türkiye istediğini almıştır. Tam üyelik perspektifi açıktır. Üyelik dışındaki alternatiflere de atıf yoktur" diyen Gül, müzakerelerle birlikte Türkiye'de demokratik derinliğin aratacağını söyledi. 
Türkiye'nin Kıbrıs konusundaki tutumlarında değişiklik olmadığını söyleyen Gül, "Arzumuz bir çözümün bulunmasıdır. Bunun yeri de Birleşmiş Milletler'dir. Gül, Türkiye düşmanlıklar peşinde değil ama haksızlıklara da hiçbir zaman boyun eğmez" diye konuştu. Avusturya'yla ilişkilerin gelişmesini istediklerini belirten Gül, Yunanistan'a da atıfta bulunarak, "Türkiye'nin komşusuna yönelik bir tavrı yoktur" dedi. Basın toplantısının başında Straw'un "İngiltere'de saatler 00.00'ı geçmediği için müzakereler 3 Ekim'de başladı" esprisine cevap veren Gül, "Artık müzakerelere başladığımıza göre biz de böyle şeyleri öğreneceğiz" dedi. 
İngiltere Dışişleri Bakanı Straw da, "Türkiye'nin statüsü değişti. Müzakerelerin başlaması iki açıdan önemli. Artık Türkiye katılımcı ülke konumuna yükseldi. Buna ek olarak sembolik önemi çok yüksek çünkü AB'nin değerler birliği olduğunu gösterdi" dedi. Straw, Türkiye'nin AB'yi güçlendireceğini söyledi. 

KRİZİN AŞILMASININ ARDINDAN YAPILAN İLK AÇIKLAMALAR 
'Zorlu 30 saate değdi' 

GÜVEN ÖZALP Lüksemburg 

Müzakere Çerçeve Belgesi'nde sağlanan mutabakatın ardından Dışişleri Bakanı Abdullah Gül'ün Lüksemburg'a hareket ettiği bilgisi Lüksemburg'a ulaşınca, AB Dönem Başkanı Jack Straw bir basın toplantısı düzenledi. 
Türkiye ile müzakerelerin başlatılmasını "AB ve uluslararası toplum açısından tarihi bir gün" sözleriyle değerlendiren Straw, çok zorlu bir 30 saat geçirildiğini belirterek, "Ama buna değdi" dedi. AB olarak 17 Aralık'ta verdikleri sözlerini tuttuklarını ifade eden Straw, 25 AB üyesi ülke ve Türkiye'nin ortak çalışmasıyla bu sonuca varıldığının altını çizerek, "Büyük ve muhteşem bir iş başarıldı" diye konuştu. AB'nin her genişlemeden daha güçlü ve refah düzeyi yükselmiş bir şekilde çıktığını söyleyen Straw, şöyle devam etti 
"Bu kural bu genişlemede de bozulmayacak. Bu müzakerelerde herkes kazanan taraf olacak. Türkiye, Avrupalı bir ülke." 

Erdoğan Dev bir adım 

ANKARA Milliyet 

Başbakan Erdoğan, AB ile mutabakat sağlanmasının hemen ardından yaptığı açıklamada, "Türkiye tarihi yürüyüşüne uygun dev bir adım attı. 40 yıllık AB hedefinde en önemli merhaleyi geçmiş bulunuyoruz. Milletimize hizmet etme vesilesi sunduğu için Cenab-ı Allah'a da sonsuz hamdediyorum" dedi. 
"Aklıselimin galip geldiğini" belirten Erdoğan, şöyle konuştu "Her türlü başarının sahibi aziz milletimizdir. Türkiye, 17 Aralık zirvesinde verilen sözler doğrultusunda hassasiyetini korudu. Her müzakere şüphesiz açık uçludur. Ama hedef tam üyeliktir. Ne kadar başarılı olursanız o kadar hedefe erken ulaşırsınız. Müzakere çerçeve belgesi bizim beklentilerimizi karşıladı." Erdoğan, katkıları olan dünya liderlerine de teşekkür etti. 

Gül Başımız dik gidiyoruz 

Dışişleri Bakanı Abdullah Gül, Başmüzekereci Babacan'la birlikte Lüksemburg'a giderken yaptığı açıklamada, "Başımız dik gidiyoruz" dedi. "Türkiye'nin müzakerelere başlaması tarihi bir olay" diyen Gül, "Türkiye yeni bir döneme adım atmaktadır, halkımız ve milletimiz için hayırlı olmasını temenni ederim" diye konuştu. Türkiye'nin AB'ye aday tek Müslüman ülke olduğunu belirten Gül, "Büyük nüfusu, tarihi ve Türk cumhuriyetlerinden Müslüman ülkelere kadar yaygın ilişkileriyle Türkiye AB içine girince, bu çevreler de kendisini bir şekilde AB içinde temsil ediliyor görecektir" diye konuştu. 


</TEXT>
</DOC>
