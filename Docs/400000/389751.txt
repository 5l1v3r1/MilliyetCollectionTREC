<DOC>
<DOCNO> 389751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun14.html </URL>
<DATE> 2005/10/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AB Zirvesi'nde AB bütçesi için anlaşma zemini aranacak 
</HEADLINE>
<TEXT>

     Avrupa Birliği dönem başkanı İngiltere tarafından düzenlenen devlet ve hükümet başkanları zirvesi, yarın Londra'nın güney batısındaki tarihi Hampton Court Palace'da yapılacak. 
     Başbakan Recep Tayyip Erdoğan'ın Türkiye'yi temsil etmek üzere İngiltere'nin başkenti Londra'ya bu akşam saatlerinde gelmesi bekleniyor. 
     Zirvede, 25 üye ülkenin devlet ve hükümet başkanlarının yanı sıra aday ülkeler Türkiye ve Hırvatistan ile birliğe 2007'de katılacak Romanya ve Bulgaristan'ın devlet ve hükümet başkanları da hazır bulunacak. 
     Zirvenin gündeminde ilk sırayı, AB bütçesi üzerinde bir anlaşma zemini sağlanması çabaları oluşturacak. Zirve gündeminin önemli maddeleri arasında, AB'nin en önemli güvenlik sorunları arasında yer alan yasadışı göçün önlenmesi konusunun da bulunacağı kaydediliyor. 
     
     BAŞBAKAN ERDOĞAN'IN PROGRAMI 

     Başbakan Erdoğan'ın, zirvede katılımcı ülkelerin devlet ve hükümet başkanlarıyla öğle yemeğinde bir araya geleceği ve Avrupa Birliği'nin geleceği konusundaki tartışmalara katılacağı belirtiliyor. 
     Erdoğan'ın, bir gün sürecek toplantı çerçevesinde, başta dönem başkanı İngiltere'nin Başbakanı Blair olmak üzere, aralarında Avusturya ve İtalya'nın da bulunduğu diğer bazı üye ülkelerin devlet ve hükümet başkanlarıyla, Türkiye-AB ilişkileri konusunun öncelikli olarak ele alınacağı ikili görüşmeler yapması bekleniyor. 
     Başbakan Erdoğan, yarın zirve çerçevesindeki çalışmalarını tamamladıktan sonra, London School of Economics LSE bünyesinde oluşturulan Türkiye Çalışmaları Kürsüsü'nün açılışını yapacak. 
     Erdoğan, 28 Ekim Cuma günü de London School of Economics'de düzenlenen, Devlet Bakanı ve Başmüzakereci Ali Babacan ile Kadın ve Aileden Sorumlu Devlet Bakanı Nimet Çubukçu'nun katılacağı konferansa katılacak. 
     Türk Demokrasi Vakfı ile LSE'nin ortaklaşa düzenlediği ''Kültürel Çeşitlilikte Kadının İnsan Hakları'' konulu toplantıda konuşacak olan Erdoğan'ın, aynı gün akşam saatlerinde yurda dönmesi bekleniyor. 
     
     ZİRVE GÜVENLİĞİ 

     İngiliz polisinin, zirve öncesinde aldığı olağanüstü güvenlik tedbirleri dikkat çekiyor. Londra'nın Avrupa'nın en önemli siyasetçilerini ağırlamaya hazırlandığı bu günlerde, özellikle büyük istasyonlar ve havaalanları çevresinde güvenlik önlemlerinin artırıldığı gözleniyor. 7 Temmuz saldırılarında bombalardan birinin patladığı Kings Cross istasyonunda polisin 24 saat devriye gezdiği, aynı şekilde havaalanlarında devriye sisteminin uygulandığı görülüyor. 
     AB zirvesinde ayrıca, 100'e yakın ülkenin televizyon ekipleri ile gazeteciler için, Hampton Court Palace yakınlarında bir medya merkezi kuruldu. İngiltere'nin, yaz aylarındaki terör saldırılarının etkisiyle akreditasyon ve benzeri hizmetleri büyük titizlikle yürütmesi dikkat çekiyor. 
     Basın mensuplarına, liderlerin toplantıya girişleri ve aile fotoğrafı gibi belli görüşmeler için, Hampton Court'a sadece her ülkenin büyükelçiliklerince seçilecek bir ya da iki kişinin alınacağı, diğerlerinin basın merkezinden hiç çıkartılmayacakları bildirildi. 
     
     İNGİLİZ BASININDA ZİRVE 

     Bu arada, zirve ile ilgili İngiliz basınında yer alan haberlerde, ''Birliğin ekonomik reform önerilerinin masaya yatırılması amacıyla düzenlenen bu toplantının, Almanya'daki hükümet değişikliğinin beklenenden uzun sürmesi üzerine alt düzeyli bir çalışma toplantısına dönüştüğü'' yorumları yer alıyor. 
     İngiliz gazeteleri bugün, İngiltere Başbakanı Blair'in Avrupa'nın Çin ve Hindistan ile rekabet şansını artırmak için özel bir ''küreselleşme fonu'' önerisinde bulunacağını yazdı. 
     İngiliz basınında yer alan diğer haber ve yorumlarda konu derinlemesine ele alınırken, Blair'in İngiltere'nin dönem başkanlığı sona ermeden AB bütçesi konusunda anlaşma zemini sağlayamaması halinde, konuyla ilgili krizin derinleşeceği görüşünün diplomatik çevrelerde yaygınlık kazandığı yorumlarına yer verildi. 
     Fransa Cumhurbaşkanı Jacques Chirac da Financial Times'daki makalesinde, Avrupa'nın birlik ve beraberlik içinde hareket etmeye ihtiyacı olduğuna dikkat çekti. Chirac, rakiplerinin hızla ilerlediği bir dönemde Avrupa'nın yerinde sayamayacağını ifade etti. Chirac, bunun için Avrupa ruhunun canlandırılmasına yönelik adımların hızla atılması gereğine işaret etti. 
     
</TEXT>
</DOC>
