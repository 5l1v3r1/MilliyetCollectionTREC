<DOC>
<DOCNO> 391433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko62.html </URL>
<DATE> 2005/11/01/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Coca Cola ve Efes evliliği 
</HEADLINE>
<TEXT>

     Anadolu Efes Biracılık ve Malt Sanayii A.Ş, iştiraklerinden Coca Cola İçecek A.Ş ile Efes Sınai'nin birleşmesinin öngörüldüğü süreç sonucunda uluslararası meşrubat sektörünün önemli oyuncularından biri olan, daha büyük ve geniş ölçekli bir şişeleme şirketinin ortaya çıkacağını bildirdi. 
     Anadolu Efes, Efes Sınai Yatırım Holding A.Ş hisselerinin Coca-Cola İçecek A.Ş'ye satılması konusunda yapılan işlemin amacı, değerleme sonuçları ve yapılacak sermaye artırımlarına ilişkin Sermaye Piyasası Kurulu'nun SPK ilave açıklama talebini yanıtladı. SPK'ya verilen bilgiler Borsa'ya da gönderildi. 
     Açıklamada, şirket portföyündeki Efes Sınai hisselerinin tamamının yüzde 45.6 oranında iştirakleri olan Coca-Cola İçecek A.Ş'ye CCİ satılmasıyla birlikte başlayan süreçte, halen şirket portföyünde ayrı ayrı ve birbirinden bağımsız iştirakler konumunda olan CCİ ve Efes Sınai'nin, yaratacakları sinerji ile Türkiye, Orta Asya ve Ortadoğu'da alkolsüz içecek sektöründe lider bir şişeleyici konumuna gelme stratejisi bulunduğu vurgulandı. 
     Açıklamaya göre, Türkiye'de Coca-Cola ürünlerinin şişeleyicisi olan CCİ, bu devralma ile faaliyetlerini halen Efes Sınai'nin faaliyet gösterdiği bölgeler olan Kazakistan, Kırgızistan ve Azerbaycan'a da genişletecek. CCİ, aynı zamanda Türkmenistan'daki şişeleme şirketinin en büyük hissedarı konumuna gelecek, Tacikistan'da şişeleyici firma olma hakkının yanı sıra Irak'ta da şişeleyici firma olma opsiyonuna da sahip olacak. 
     CCİ ayrıca, Coca-Cola'nın Ürdün'deki mevcut şişeleyicisinin, Efes Sınai tarafından satın alınmasının tamamlanmasından sonra bu ülkedeki tek şişeleyici konumuna ulaşacak. 
     
     MEŞRUBAT SEKTÖRÜNDE ÖNEMLİ BİR OYUNCU 
     Açıklamada, şöyle denildi 
     ''CCİ'nin planlanan halka arzını takiben nihai olarak CCİ ve Efes Sınai'nin birleşmesinin de öngörüldüğü bu süreç sonucunda, uluslararası meşrubat sektörünün önemli oyuncularından biri konumunda olan, daha büyük ve geniş ölçekli bir şişeleme şirketi ortaya çıkacaktır. 
     Büyüyen Türkiye pazarının yanı sıra yurtdışında gelişen pazarların fırsatlarından da istifade edebilecek olan söz konusu oluşumun, CCİ ve Efes Sınai'nin tüm ortaklarına daha fazla değer yaratması beklenmektedir. 
     CCİ'nin Efes Sınai hisselerini satın almasının ardından şirketimizin CCİ ile doğrudan ve Efes Sınai ile dolaylı olan iştirak ilişkisi planlanan birleşmeye kadar sürecektir. Birleşmenin gerçeklemesini takiben ise ortaya çıkacak olan daha büyük ve geniş ölçekli şişeleme şirketi doğrudan iştirakimiz olacaktır.'' Ortaklar bu süreç içerisinde, Anadolu Efes'in CCİ'deki payının yüzde 45.60'dan konsolide bazda yüzde 51.22'ye yükselmesi ile birlikte meydana gelebilecek gelişme ve değer artış potansiyelinden artan oranda faydalanma imkanı bulacaklar. 
     
     SATIŞ BEDELİ 196 MİLYON 45 BİN YTL 
     Şirket portföyünde bulunan Efes Sınai hisselerinin satış fiyatı ile CCİ'nin bedelli sermaye artırımına katılım tutarının belirlenmesi için öncelikle İş Yatırım ile Arkan Ergin Uluslararası Denetim ve YMM A.Ş'ye Grant Thorton ayrı ayrı değer tespit çalışması yaptırıldı. 
     İş Yatırım ve Grant Thorton tarafından indirgenmiş nakit akım ve benzer şirket çarpanları kullanılarak tespit edilen değer aralıkları göz önünde bulundurularak CCİ hissedarları ile Anadolu Efes arasında gerçekleştirilen görüşmeler sonucunda, planlanan işlemlerin gerçekleştirilmesi için söz konusu işlemlere baz teşkil edecek öz sermaye değerlerinin Efes Sınai için 279 milyon dolar, CCİ için ise 1,256 milyon dolar seviyesinde olması hususunda mutabakat sağlandı. YTL USD kuru 1.3546 kullanılarak Efes Sınai için 378 milyon YTL, CCİ için ise 1,701 milyon YTL değerlerine ulaşıldı. 
     Şirket portföyünde bulunan Efes Sınai hisselerinin tamamının satışı yoluyla devrolunması sonucunda oluşan karın sermayeye ilavesi kararlaştırıldı. Hisselerin net defter değeri 104 milyon 15 bin 117,66 YTL, toplam satış bedeli 196 milyon 45 bin 10 YTL olarak belirlendi. Oluşan kar tutarı da 92 milyon 29 bin 892,34 YTL olarak hesaplandı. Kar tutarının tamamı, sermaye artışına dahil edilecek. 
     
</TEXT>
</DOC>
