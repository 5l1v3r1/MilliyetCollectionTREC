<DOC>
<DOCNO> 355896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy13.html </URL>
<DATE> 2005/06/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Bankacılık Yasa Tasarısı'nın 6 maddesi daha kabul edildi 
</HEADLINE>
<TEXT>

     TBMM Plan ve Bütçe Komisyonu’nda "Bankacılık Kanunu Tasarısı"nın, denetim ve alınacak önlemlere ilişkin 6 maddesi daha kabul edildi. 
     Komisyon bugünkü çalışmasına, tasarının 66. maddesini görüşerek başladı. Denetime ilişkin madde, kanun kapsamındaki kuruluşları ve faaliyetlerini BDDK’nın denetim ve gözetimine tabi kılıyor. 
     Konsolide denetimin de yolu açılıyor. Buna göre, konsolide bazda sınırlama ve oranlara tabi olan ana ortaklık, bankalar ve bunların yurtiçi ve yurtdışı bağlı ortaklıkları, birlikte kontrol edilen ortaklıkları, şube ve temsilcilikleri konsolide denetime tabi olacak. 
     Bankalar her türlü kayıt, bilgi, belge, yapı ve sistemlerini konsolide denetime uygun ve nazır hale getirmek zorunda olacaklar. 
     
     ÖNLEM ALINMASINI GEREKTİRECEK HALLER 
     Tasarının kabul edilen maddelerinden birisi de önlem alınmasını gerektiren haller. 
     Konsolide veya konsolide olmayan bazda yapılan denetimler sonucunda bir banka için tedbir alınmasını gerektirecek durumlar da şöyle sıralandı 
     -Aktiflerinin vade itibarıyla yükümlülüklerini karşılayamama tehlikesiyle karşı karşıya gelmesi ya da likiditeye ilişkin düzenlemelere uyulmaması. 
     -Gelir ve giderleri arasındaki ilgi ve dengelerin bozulması nedeniyle karlılığın, faaliyetleri emin bir şekilde yürütecek yeterlilikte olmaması, öz kaynaklarının sermaye yeterliliğine ilişkin düzenlemelere göre yetersiz olması veya bu durumun gerçekleşmek üzere olması. 
     -Aktif kalitesinin mali bünyeyi zayıflatabilecek şekilde bozulması. 
     -Bu kanuna ve ilgili düzenlemelere veya Kurul’ca alınan kararlara aykırı nitelikte karar, işlem ve uygulamaların bulunması. 
     -İç denetim, iç kontrol ve risk yönetim sistemlerini kurmaması veya bu sistemleri etkin ve yeterli bir şekilde işletmemesi veya denetimi engelleyici herhangi bir hususun bulunması. 
     -Yönetimin basiretsizliği nedeniyle bu kanun ve ilgili mevzuat ile tanımlanmış risklerin önemli ölçüde artması veya mali bünyeyi zayıflatabilecek şekilde yoğunlaşması. 
     
     DÜZELTİCİ ÖNLEMLER 
     Bankalarla ilgili düzeltici önlemler de getiriliyor. Buna göre, "önlem alınması gerektirecek haller"den birinin veya birkaçının tespiti halinde bir bankanın öz kaynağının artırılması veya kar dağıtımının geçici bir süreyle durdurularak ihtiyatlara aktarılması veya ayrılan karşılıkların artırılması, hissedarlara kredi verilmesinin durdurulması veya aktiflerinin elden çıkarılması suretiyle likidite temin edilmesi, yeni yatırımların sınırlandırılması, durdurulması, ücret ve diğer ödemelerin sınırlandırılması, uzun vadeli yatırımların durdurulması, önlemlere aykırı hallerin giderilmesi, kredi politikasının gözden geçirilerek riskli işlemlerin durdurulması, maruz kalınan vade, kur ve faiz riskinin azaltılması için gerekli tedbirlerin alınması istenecek. 
     Tedbirlerin bir veya birkaçının ya da tamamının ve BDDK’ca uygun görülecek diğer tedbirlerin, BDDK’nın uygun göreceği bir süre ve onaylayacağı bir plan dahilinde alınmasını ve uygulamasını bankanın yönetiminden istenebilecek. 
     
     İYİLEŞTİRİCİ ÖNLEMLER 
     BDDK, düzeltici önlemlerin sonuç vermemesi durumunda iyileştirici tedbirlere başvurabilecek. İyileştirici tedbirler de şöyle sıralanıyor 
     -Karar, işlem ve uygulamalarda yönetim kurulu üyelerinin sorumluluğu bulunması halinde genel kurulun en kısa sürede olağanüstü toplantıya çağrılarak, yönetim kurulu üyelerinden bir veya birkaçının ya da tamamının değiştirilmesi. 
     -Üye sayısını artırarak üye atanması veya karar ve işlemlerde sorumluluğu bulunan mensupların görevden alınması. 
     -Maruz kalınan risklerin azaltılması için kısa, orta ve uzun vadeli olmak üzere Kurulca uygun görülecek bir plan oluşturulması ve yönetim kurulu üyeleri ile nitelikli paya sahip ortaklarından, bu planın yazılı olarak taahhüt edilmesi ve belirlediği dönemler itibarıyla uygulama sonuçlarının gönderilmesi. 
     BDDK, ayrıca uygun göreceği her türlü tedbirin alınmasını ve ivedilikle uygulanmasını bankanın yönetim kurulundan isteyebilecek. 
     
     KISITLAYICI ÖNLEMLER 
     Banka tarafından diğer önlemlerin alınmaması veya alınan önlemlere rağmen sorunların giderilememesi durumunda BDDK bankadan şu tedbirlerin alınmasını isteyebilecek 
     -Faaliyetlerini, faaliyet türleri itibarıyla tüm teşkilatını veya gerekli görülecek yurtiçi veya yurtdışı şubelerini veya muhabirlerle ilişkilerini kapsayacak şekilde kısıtlama veya geçici olarak durdurulması. 
     -Kaynakların toplanması ve kullandırılmasına ilişkin olarak faiz oranı ve vade kısıtlamaları da dahil olmak üzere her türlü sınırlama ve kısıtlama getirmesi. 
     -Yönetim kurulu da dahil olmak üzere, genel müdür, genel müdür yardımcıları, ilgili birim ve şube yöneticilerinin bir kısmı veya tamamını görevden alması, görevden alınan kişilerin yerine atanacak veya seçilecek kişiler için BDDK’dan onay alması. 
     -Sigortaya tabi mevduat veya katılım fonu tutarını aşmamak ve yeterli teminatı hakim ortakların hisse senetlerinden veya diğer mal varlıklarından karşılamak üzere uzun vadeli kredi sağlanması. 
     -Zarar doğduğu tespit edilen faaliyetlerinin sınırlandırılması veya durdurulması, verimi düşük veya verimsiz varlıkların elden çıkarılması. 
     -İstekli olan bir veya birkaç banka ile birleşmesi. 
     -Öz kaynakların artırılmasını sağlamak amacıyla uygun görülecek yeni hissedarlar bulunması. 
     -Doğan zararın özkaynaktan indirilmesi. 
     
     TARTIŞMALAR 
     Tasarının görüşmeleri sırasında CHP Trabzon Milletvekili Akif Hamzaçebi, 2001 krizine kadar ilgililerin kaç banka hakkında "fona devredilsin veya yönetimine el konulsun" şeklinde rapor hazırladıklarını ve ilgili otoritenin ne tür tedbirler aldığını sordu. 
     CHP Mersin Milletvekili Mustafa Özyürek de kanunların, olduğu gibi Batı’dan kopya edilmemesini isteyerek, Egebank örneğini verdi. O bankanın reklamlarını hatırlatan Özyürek, "Isparta’nın neyi meşhurmuş Bankacıları..." dedi. Hisarbank olayını da hatırlatan Özyürek, o dönemin bazı sorumlularının hiçbir şey olmamış gibi her akşam medyada boy gösterdiklerini söyledi. Hisarbank’ın eski sahiplerinden birinin kendisine "karar vermem için 3 saniye düşünmem yeter" dediğini anlatan Özyürek, "Bendemi öyle yapsam acaba " diye sordu. AK Parti Afyonkarahisar Milletvekili Halil Aydoğan’ın "siz düşünmezsiniz üstad" cevabını vermesi üzerine Özyürek, "Acaba Merkez Bankası’nın altına tünel mi açsam" diye espri yaptı. 
     
     CARİ AÇIK UYARISI 
     CHP’li Hamzaçebi, cari açığın kapatılması için IMF’nin dövize müdahale edilmesini isteyebileceğini savunarak, "IMF, 2001 krizinde uyguladığı programı yırtıp attı. Cari açığın fazla olması durumunda da bu programı uygulamaktan vazgeçip dövize müdahale edilmesini isteyebilir" dedi. Hamzaçebi, 2000 krizinde de bin bankaya likidite akışı sağlanamadığı için sorun yaşandığını hatırlatarak, bu durumun devam edip etmediğini sordu. 
     Başbakan Yardımcısı ve Devlet Bakanı Abdüllatif Şener, tasarının Merkez Bankası’ndan bankalara gerektiğinde likidite akışını sağlayacak düzenlemeler içerdiğini söyledi. 
     BDDK Başkanı Tevfik Bilgin de ekonominin durumuna göre bir bankaya düzeltici ve iyileştirici önlemlere başvurmadan doğrudan kısıtlayıcı önlemlere gidebileceklerini kaydetti. 
     
     "SERMAYEYİ DEVEYE YÜKLEDİK.." 
     Bilgin’in, ingilice CAMELS harflerinden oluşan finansal tedbirleri anlatması üzerine Hamzaçebi, "sermayeyi deveye yükledik galiba" diye espri yaptı. 
     Merkez Bankası Başkan Yardımcısı Erdem Başçı, 2000-2001 krizlerinde IMF programına göre bankalara likidite aktaramadıklarını ancak, mevcut durumda bankalara likidite aktarmalarının önünde bir sorun bulunmadığını bildirdi. 
     
     FON’A DEVİR 
     CHP’li Hamzaçebi, Türkiye’de bankacılık sisteminin sağlıklı bir hale geldiğini belirterek, Fon’a devretme uygulamasına son verilmesini istedi. Hamzaçebi, mevduatların 50 milyar liraya kadar devlet güvencesinde olduğunu hatırlatarak, "bankaların fona devri demek millete yeni bir yük getirmek demektir. Acaba Fon’a devredilecek yeni bankalar mı var da bu madde tekrar konmuş " diye konuştu. 
     
</TEXT>
</DOC>
