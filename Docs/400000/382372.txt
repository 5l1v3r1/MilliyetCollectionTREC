<DOC>
<DOCNO> 382372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur33.html </URL>
<DATE> 2005/09/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Elleri kelepçeli adliye binasından kaçtı 
</HEADLINE>
<TEXT>

     Bursa’da, hırsızlık suçundan adliyeye sevk edilen elleri kelepçeli zanlı kaçtı. 
     Alınan bilgiye göre, merkez Yıldırım İlçesi’nde dün hırsızlık suçuna karıştığı iddiasıyla Ertuğrulgazi Polis Merkezi ekiplerince gözaltına alınan A.D 18 , sorgulamasının ardından adliyeye sevk edildi. 
     Elleri kelepçeli olarak iki polis memuru eşliğinde adliyeye getirilen A.D, sağlık raporu için zemin kattaki Adli Tıp Kurumu’na götürüldü. 
     Bu sırada, Adli Tıp Kurumu önünde iki kişi arasında çıkan tartışmaya polislerin müdahale etmesinden faydalanan A.D, adliye binasından kaçmayı başardı. 
     Polis memurlarının durumu fark etmesinin ardından adliye binası ve çevresinde yapılan aramalara rağmen zanlının izine rastlanamadı. 
     A.D’nin yakalanması için çalışmaları sürüyor. 
     
</TEXT>
</DOC>
