<DOC>
<DOCNO> 351787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun49.html </URL>
<DATE> 2005/06/14/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
40 yıl önce Kuzey Kore’ye firar eden ABD’li çavuş ülkesine döndü... 
</HEADLINE>
<TEXT>

     Kuzey Kore ile Güney Kore’yi ayıran sınır hattından 40 yıl önce Kuzey Kore’ye firar eden ABD’li çavuş Charles Robert Jenkins, 65 yaşında ülkesine döndü. 
     Japon eşi Hitomi Soga ve iki kızı ile Washington’daki Dulles Uluslararası Havaalanı’na gelen Jenkins, buradan, kız kardeşinin evinde kalan 91 yaşındaki annesini görmek için Kuzey Carolina eyaletine gidecek. 
     40 yıl önce, 15 Ocak 1965 tarihinde, Kore Savaşı’ndan 1950-19 
     sonra BM gözetiminde kurulan Askerden Arındırılmış Bölge’de devriye görevi sırasında birliğinden kaçarak Kuzey Kore’ye sığınan Jenkins, geçen yıl Japonya’da Amerikan askeri mahkemesince firar suçundan hapse mahkum edilmiş ve bir Amerikan askeri cezaevinde 25 gün yatmıştı. Japonya’dan ayrılmadan önce yaptığı açıklamada, "Bu çok duygusal ve özel bir zaman" diyen Jenkins, ABD’de kız kardeşinin evinde bir hafta kalacaklarını, ailesinin özel yaşamına saygı gösterileceğini umduğunu söyledi. Jenkins, ABD’de daimi olarak kalmak gibi bir planı olmadığını kaydetti. 25 yaşındayken firar eden Jenkins ve eşi Soga ile iki kızı, 18 Temmuz 2004’de Japonya’ya gelmişti. Kuzey Kore ajanlarınca 1978 yılında 19 yaşındayken kaçırılan Soga, 1980 yılında Jenkins ile Kuzey Kore’de evlendi ve bu evlilikten Mika 21 ve Brinda 19 adlı iki kızları oldu. Japonya Başbakanı Junichiro Koizumi, Kuzey Kore yönetiminden Jenkins, Soga ve kızlarına Japonya’ya dönmesi için izin vermesini istedi, Soga 2002 yılında evine döndü, ancak Jenkins, "divanı harbe gitme kaygısından" ötürü iki çocuğuyla Japonya’ya gitmeyerek Kuzey Kore’de kaldı. Kuzey Carolina eyaletinin Rich Square kasabasından olan Jenkins, geçen yılki yargılanması sırasında, "Vietnam’a gönderilmekten korktuğu için firar ettiğini" söyledi. Asker kaçağı ve düşmana yardım etme suçunu kabul eden Jenkins, arkadaşlarını terk etmeye karar verdiği gece çok fazla içtiğini ve Kuzey Kore’ye geçtiğini belirtti. Jenkins’in, 40 yıl aradan sonra ayak basacağı Rich Square kasabasında, ülkesine ihanet ettiğini söyleyen bazı kasaba sakinlerince hoş karşılanmayabileceği belirtiliyor. 
     
</TEXT>
</DOC>
