<DOC>
<DOCNO> 397277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun44.html </URL>
<DATE> 2005/11/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Merkel Avrupa ile Türkiye arasında yakın stratejik bağ önemli... 
</HEADLINE>
<TEXT>

     Almanya Başbakanı Angela Merkel, Avrupa ile Türkiye arasında yakın bir stratejik bağın önemli olduğunu söyledi. 
     Fransa Cumhurbaşkanı Jacques Chirac ile yaptığı görüşmeden sonra basının sorularını yanıtlayan Merkel, Türkiye’nin AB üyeliğiyle ilgili tam üyelik müzakerelerinin uzun bir süreç olacağını belirtti. 
     Merkel, "Bunu ülkelerimizin ve AB’nin çıkarına uygun olarak yapacağımızı Türkiye Dışişleri Bakanı’na da söyledim" dedi. 
     Chirac da basına yaptığı açıklamada, Fransa ve Almanya’nın, birlikte, "siyasi ve sosyal bir Avrupa’yı desteklediklerini" söyledi. 
     "Avrupa’nın iyi çalışması için güçlü bir Fransız-Alman aksına ihtiyacı olduğunu" belirten Chirac, "Merkel’in ilk yurtdışı ziyaretini Paris’e yapmış olmasından etkilendiğini ve bunu dostluğun göstergesi olarak gördüğünü" ifade etti. 
     Chirac, "Biz Fransa ve Almanya olarak görüşlerimizi Avrupalılara dayatmak istemiyoruz. Ancak tecrübeler, birlikte hareket etmediğimiz zaman, sistemin bloke olduğunu gösteriyor" diye konuştu. 
     Almanya Başbakanı, bugün Brüksel’e giderek AB ve NATO temsilcileriyle görüşecek ve bir anlamda AB ve savunma ittifakına verdiği önemi teyit edecek. 
     Merkel, yarın da İngiltere Başbakanı Tony Blair ile görüşmek üzere Londra’ya geçecek. 
     
</TEXT>
</DOC>
