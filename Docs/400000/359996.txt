<DOC>
<DOCNO> 359996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun04.html </URL>
<DATE> 2005/07/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush, 3 eyalette 100'den fazla ilçeyi doğal felaket bölgesi ilan etti 
</HEADLINE>
<TEXT>

     Florida, Alabama ve Mississippi eyaleti yetkilileri, alçak kesimlerde yaşayan 1.2 milyon kişiye evlerini terk etme çağrısında bulundu. Evden kaçanlar karayollarında uzun araç kuyrukları oluşturdu. 
     ABD'nin Meksika Körfezi'ndeki eyaletlerini son 150 yılda vuran en şiddetli kasırgaların başında geldiği belirtilen Dennis, kıyıya ulaştıktan sonra hızını bir ölçüde yitirirken, Başkan George W. Bush, Florida, Alabama ve Mississippi eyaletlerindeki 100'den fazla ilçeyi doğal felaket bölgesi ilan etti. 
     Bush, yayımladığı kararnameyle, kasırganın geçmesinin ardından bu bölgelere milyarlarca dolarlık yardım yapılması talimatını verdi. Kıyıya ulaştığında rüzgar hızı saate 200 kilometreyi bulan Dennis kasırgasının şiddeti, iç bölgelere doğru azaldı ve rüzgarın hızı saatte 80 kilometreye düştü. 
     Ancak kasırga, özellikle Florida, Alabama ve Mississippi'de sellere, toprak kaymalarına, yoğun elektrik kesilmelerine ve milyarlarca dolarlık maddi hasara yol açtı. 
     Henüz olası can kaybına yönelik haber ulaşmazken, uzmanlar, bu tür kasırgalarda ölümlerin genellikle en şiddetli noktanın atlatılmasının ardından meydana geldiğine dikkati çektiler. 
     Kasırganın yaklaşmasından dolayı, bölgede yaşayan 1,5 milyon kişi, son iki-üç gün içinde tahliye edildi. Saatte 25 kilometre hızla kuzeye yönelen Dennis'in, önümüzdeki iki günde daha içteki bölgelere zarar vermesi bekleniyor. 

     
</TEXT>
</DOC>
