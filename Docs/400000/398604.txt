<DOC>
<DOCNO> 398604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun39.html </URL>
<DATE> 2005/11/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Pakistan'da kış depremzedeleri vurmaya başladı... 
</HEADLINE>
<TEXT>

     Pakistan'da geçen ay depremde evlerini yitiren insanları şimdi de zorlu kış şartları vurmaya başladı. 
     Açlıkla Mücadele adlı Amerikan sivil toplum örgütünün Paris'teki temsilcisi Cathy Soula, Pakistan'ın özellikle yüksek kesimlerinde soğukların depremzedeler arasında can almaya başladığını söyledi. 
     ''Soğuk hava, kötü sağlık şartları ve sağlıksız sular köylerde ve kamplarda can almaya başladı'' diyen Soula, uluslararası dayanışma çağrısında bulundu. 
     Pakistan'dan dönüşünde düzenlediği basın toplantısında konuşan Soula, ''Kış Pakistan'ı vuran felaketin ikinci dalgası. Halk ciddi tehlikeyle karşı karşıya. İhtiyaçlar fazla, ama uluslararası yardım yeterli değil'' dedi. 
     Hükümetlerin acilen yol ve barınak yapması gerektiğini belirten sivil toplum örgütü temsilcisi, Himalayalar bölgesinde kar kalınlığının 6 metreyi bulacağını, hava sıcaklığının eksi 20 derecenin altına düşeceğini söyledi. ''Aslında insanlar bu iklime alışkın'' diyen Soula, ''Ancak depremden önce evleri vardı ve yiyecek depoluyorlardı, şimdi ise hiçbir şeyleri yok...'' diye konuştu. 
     
</TEXT>
</DOC>
