<DOC>
<DOCNO> 377954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo08.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraklar yarıya 
</HEADLINE>
<TEXT>


Eylül'dü hüzündü indimizde. Bir yaprak düşüp bir yan bakışın içimizin bayraklarını yarıya indirdiği aydı. Hazandı. Telefonlarımız susmamıştı o gün 'Metin Oktay'ı bir trafik kazasında...' Gerisini duyamamıştık 

HAKAN DİLEK 


Dudağımızın kenarına bir kan çizgisi gibi oturmuştu ölüm haberi. Futbol sahasındaki 'en güzel duruşların ustası'nı yitirmiştik. Anason duyarlığı, gecenin gizine çekmeye başladığında etrafındakilere "Beni bana bırakın I Love You " deyip ayrılırmış Kral. O gece Galatasaray Adası'ndan ayrılırken öyle yapmamış. Kimse görmeden çıkmış. Otomobiline atlamış, basmış gaz pedalına. Boğaz Köprüsü'nün üzerinde bariyerlere çarpmış. Orada duruvermiş kalbi. Bu kadar. 'Oldu mu be usta ' demiştim telefonun öbür ucunda. Cemal Süreya "Ensesiyle bile top alır. Baldırıyla, oyluğuyla, hatta bademciğiyle " diye yazmıştı ustanın ustalığını anlatmak için. Böyle yürek burkan bir acıyı sevdalıları futbolu bıraktığında yaşamıştı. Zamanın en iyi futbol dergisi Fotospor kapağını Metin'in futbolu bırakışına ayırmış içeriden yine onu geçiyordu başlıklarında 'Futbolumuzun tavanındaki en güzel avize sönüyor ' Kristal gecelerimizin ışığıydı o... 

İzmirli Metin, Galatasaraylı Kral 
Galatasaray'la tanışması bir sürprize uzanır aslında. Önce Beşiktaş'ın kapısını çalan Metin Oktay olumsuz yanıt alınca Baba Gündüz'ün eliyle yeniden hayata döndürülmüştü. 'Hemen ' demişti Baba Gündüz 'Hemen alalım bu çocuğu ' Hasnun Galip Sokak'taki Galatasaray Kulübü'nün önünde frenleyen Buick marka otomobilin içinden koyu renk kruvaze ceketli, ütüsüz bej pantolonlu ve etrafındakilerin ilgisinden yeni transfer olacağı izlenimi veren bir genç iniyordu. Yıllar sonra İslam Çupi'nin 'O zamanın Metin'i ile -İzmir'deki gençlik dönemlerinden söz ediyor usta- İstiklal Caddesi'nin şimdiki Metin'i arasında insanı mukayese çılgını yapacak bir uçurum vardı. Ama o rıhtımın kabuğuna çekilmiş delikanlısı sözünde durmuş ve bir zaman sonra Türkiye'nin en çok tanınan beş adamının arasına girmeye muvaffak olmuştu ' 
O delikanlının, İzmir'li suskun delikanlının İstanbul'a gelişi tribünler kadar basının ve dolayısıyla güzel kadınların da ilgisini çekmişti. Sahadaki duruşlarının en şık hallerinden birini gösteren fotoğrafının üzerinde başparmağıyla hafif bir yay çizerek anlatıyordu bir çizer arkadaşım 'Şundaki güzelliğe bak ' O güzelliğin etrafına toplandı kadınlar. Efsaneleşen kimliği başındaki altın taç gibi dokunulmaz yapmıştı onu. İslam Çupi'nin dediği gibi 'mukayase çılgınlığı' yaşatacak denli farklılaşmıştı yaşantısı. Sosyete barlarında meraklılarıyla futbol sohbetleri yapıyordu 'Ne kadar güzel vuruyorsunuz ' 'Düşüp kalktıkça canınız acımıyor mu ' gibi derin futbol sorularına maruz kalıyordu. 
Önce İzmir'de bıraktığı ve gençlik yoksulluk yıllarının güzel Oya'sının sızısını duyacaktı yüreğinde. Bir tek düşüncesi vardı 'Ya ben ya Galatasaray' diyen Oya'sını da İstanbul'a gelmesi için ikna etmek. Oya bir 'Oya gibi' işlemişti içine. Kampta bulundukları bir gün resepsiyondan çağrıldı. Telefonda Oya'nın hasret dolu sesini duyunca ilk uçakla 'uçarak' İzmir'e gitti Metin Oktay. Oradan telefon açmayı da ihmal etmedi. Panik yapmamalarını, geleceğini söyledi telefonun ucundaki Turgan Ece'ye. Turgan Ece de takım arkadaşlarına bildirdi mesajı 'Merak etmeyin çocuklar Metin gelecekmiş. Traş olmaya gitmiş ' Döndüğünde İzmirspor başkanının kolejli güzel kızından ayrılmıştı Metin. Oya 'ya ben ya Galatasaray "demiş Kral ise net bir yanıt vermişti Galatasaray. 

8, 9, 10 
'Metin Gol Yap Metin' şarkıları eşliğinde sürdürdüğü futbol yaşantısında '9' numaradaki santrfor kutsiyetini ondan öğrendik. Bütün golcüler '9' numaraydı o zamanlar. Sonradan 10 numaraya geçti Kral. O zamanlar 10 numara için lüzumsuz kavgalar çıkarmıyordu futbolcular. 10 numara bir adamdı Kral Sadece o değil tabi. 'Galatasaray'sız Fenerbahçe, Fenerbahçe'siz Galatasaray olamaz ' deyişi var elbette. Lefter'siz Metin olmazdı, Metin'siz Lefter'in olamayacağı gibi. -Bir de Baba Hakkı vardı ki o olmadan ikisi de olamazdı- Hatta Cemal Süreya'nın deyişiyle "Metin Oktay jimnastikçi, Lefter sanatçı. Metin de destan, Lefter de roman."dı. O ünlü -fileleri yırtan- golünden sonra gidip oraya şemsiye asmış Kral. 'Kimsenin açığı kimseye yaramaz. Aslolan kardeşliktir ' diye. 
Eylül'dü hüzündü indimizde "o bilerek bıraktı bize başının yastıktaki çukurunu " .-Değil mi Sunay Akın - 13 Eylül 1991'de yitirdik onu. Tribünlere insanlık dersi veren, futbolun Sokrates'i yok işte. Bize 'beni benimle bırakın. I Love You' diyerek göçüp gitti dünyamızdan. Sessiz sedasız ve içerden yaşamanın, sevdayla yaşamanın tadını damağımıza çalarak. Başlanmış ve tüketilmiş sevdalar, transfer bezirganları, formasını paraya satan futbolcular, takımı için tribüne ölmeye giden taraftarlar, takımlarını bir tiran gibi yöneten idareciler..., Yüzünüzü güneşine dönün Metin Oktay'ın. Şimdi sessiz sedasız futbolunu oynayan ama büyük işler yapıp bunu ben yaptım demeyen, tribünlere insanlık dersi verecek futbolculara, futbolcusuna -iş arkadaşına-her durumda kol kanat gerecek idarecilere, bir takımı sevmenin karşı tribündeki-hoş o da yok ya artık- sevdalıları da hesaba katmak olduğunu anlayacak taraftarlara, mahalledeki tavırları-şıklığıyla gözlerimizi kamaştıracak bir, böbürlendirecek bir 'abiye' 'Kral bir abiye' o kadar ihtiyacımız var ki... Büyük usta ince bir kan çizgisi gibi oturdu yüzümüze gülümseyişin, "Beni bana bırakın I Love You ' deyişin. Yırtılan filelere astığın şemsiye orada duruyormuş h l . Kimsenin açığıyla uğraşmayın aslolan kardeşliktir demişti Kral. Birbirinin gırtlağına bakarak müsabaka çıkarmaya kalkışanlara nazire yaparcasına. 

Olur be hayatım 
Şimdi sessiz sedasız futbolunu oynayan, ama büyük işler yapıp da bunu ben yaptım diyerek büyüklenmeyen, tribünlere insanlık dersi veren futbolculara, futbolcusuna kol kanat geren idarecilere, bir takıma gönül vermek demenin karşı takımın sevdalılarını da dikkate almak olduğunu anlatacak birilerine, mahalledeki-ya da işyerimizdeki ya da hayattaki- tavrı ve şıklığıyla bize hayatı öğretecek denli iyi niyetli, emekbilir ve kadirşinas abilere öyle ihtiyacımız var ki... İddiaya girerim hepimiz aynı duyguları taşıyorsunuzdur... O bilerek bıraktı bize başının yastıktaki çukurunu -Değil mi Sunay Akın - 
Tanju Çolak'ın bol gol attığı bir maçtan sonra 'Sizin bir maçta bu kadar gol atmışlığınız var mı ' diye soran yeni yetmelere verdiği yanıt alçakgönüllüğün en büyük derslerinden biridir indimizde olmuştur be hayatım Şimdi yüreğimizi yakan durumlarda Bab-ı Ali gazeteciliğini tadı damağında yaşayan bir abiyle telefon konuşmalarımızda birbirimize -çaresiz , çok görmüşgeçirmişlerin nüktedanlığıyla- dediğimiz gibi olur be hayatım 
Çokça anason duyarlığı, haytalık biraz, erdem ki çokça, feylesof ki deymeyin, üst düzey bir sevdalı, inadına aşkiya... Şimdi kelimeleri düşerken rotatifler gözleri kapalı, elinde kadehiyle selamlıyor bizi. İncelerekten dinliyor oradaki inceliğimizi. Şimdi küçük kırmızı bir top düşüyor aramıza, kalkıp bir minyatür kale maç çeviriyoruz .-aynı maçı kibrit kutusuyla Gazeteciler Cemiyeti'nde el ayak çekildikten sonra İslam Çupi'yle yapmışlar- Usta geçmiş günlerden kalma hünerlerini döktürüyor. Bağırış çağırış, güle söyleye akıyoruz Ali Sami Yen'e doğru... Şimdi sahici sevgililerin büyük suskunluğuyla anıyoruz onu 
"Bayraklar yarıya... Bayraklar yarıya..." 



</TEXT>
</DOC>
