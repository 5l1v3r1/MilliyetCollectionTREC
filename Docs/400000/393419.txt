<DOC>
<DOCNO> 393419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko57.html </URL>
<DATE> 2005/11/09/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
TREDAŞ'ın hedefi büyük 
</HEADLINE>
<TEXT>

     Trakya Elektrik Dağıtım A.Ş. TREDAŞ Genel Müdürü Ahmet Erdoğan, 2005 yılında 32 milyon YTL'lik yatırımın en az yüzde 95'ini gerçekleştirmek istediklerini söyledi. 
     Erdoğan, Edirne'nin Keşan İlçesi'nde Belediye Meclis Salonu'nda, Keşan, Enez ve İpsala ilçeleri ile beldelerdeki belediye başkanlarının katılımıyla düzenlenen toplantıda, Trakya Bölgesi'nde 2003 yılında 12 milyon, 2004 yılında 15 milyon, 2005 yılında da 32 milyon YTL'lik yatırıma ulaştıklarını belirtti. 
     Amaçlarının yerleşim birimlerine kesintisiz enerji vermek olduğunu kaydeden Erdoğan, ''Türkiye genelinde en çok yatırımı biz aldık. 32 milyon YTL'lik yatırımın en az yüzde 95'ini gerçekleştirmek istiyoruz'' dedi. 
     Kamulaştırmada yaşanan sorunların, yatırımları etkilediğini ifade eden Erdoğan, şunları kaydetti 
     ''Yatırımlarımızın gecikmesi, ekonomiye de menfi yönde tesir ediyor. Trakya'daki bazı yerleşim birimlerine 30 yıl evvel elektrik gelmiş. Ancak yenileşme konusunda geç kalınmış. Bu yıl Edirne'nin 103 köyünün enerji nakil hatlarını gözden geçirdik. 200 kişilik bir ekiple çalışıyoruz. Enerji kesintilerini asgariye indirmek için çalışıyoruz. 2005 yılında kayıp kaçak oranını yüzde 8'e düşürmek istiyoruz.'' 
     
</TEXT>
</DOC>
