<DOC>
<DOCNO> 394464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo05.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turu geçmedik' 
</HEADLINE>
<TEXT>


İsviçre Milli Takımı Teknik Direktörü Köbi Kuhn, "2-0'lık sonuca sevindim ancak fark atamadığımız için üzgünüm. Bu skorun yeterli olmasını ümit ediyorum" dedi 


İsviçre'nin hocası Köbi Kuhn, 2-0'lık skoru turun garantisi olarak görmediğini söyledi. Maçtan önce, "0-0 bile bize yeter" diyerek şaşkınlık yaratan tecrübeli teknik direktör, henüz turu geçmediklerini dile getirdi. 
Kuhn, "Mutlu mu olsam, üzülsem mi bilemiyorum. Türkiye gol atamadığı için mutluyum ancak 2-0'dan daha farklı bir skorla kazanamadığımız için üzgünüm. Turu daha geçmedik. Çarşamba günü İstanbul'da bir maç daha var. Her şey bu karşılaşmadan sonra belli olacak. Bu skorun tur için yeterli olmasını diliyorum" diye konuştu. 
Deneyimli çalıştırıcı, iki ekibin kalecileri Volkan ve Züberbühler için mücadele öncesi yapılan yorumlar konusunda ise "Bu yorumları gazeteler yaptı. Bence iki kaleci de mükemmel oynadı" ifadesini kullandı. Öte yandan tam 13 maçtır bileği bükülmeyen İsviçre, yenilmezlik unvanını Türkiye karşısında 14 maça çıkardı. 

Souness takipte 

İsviçre ile Türkiye arasında oynanan karşılaşmayı izleyenler arasında Newcastle United Teknik Direktörü Greame Souness de vardı. Teknik Direktör Fatih Terim'in ilk 11'de sahaya sürdüğü Tuncay Şanlı'yı izlemek üzere İsviçre'ye geldiği öğrenilen İskoç teknik adam karşılaşmayı dikkatli gözlerle takip etti. Sezon başında Fenerbahçe'nin Fransız yıldızı Nicolas Anelka'yı Newcastle United'a transfer ettirmek için büyük bir çaba harcayan Souness'ın, karşılaşmayı sarı - lacivertli takımın hocası Christoph Daum'la birlikte izlemesi dikkat çekti. 


</TEXT>
</DOC>
