<DOC>
<DOCNO> 387126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko12.html </URL>
<DATE> 2005/10/16/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
FORBES yöneticisi Steve Forbes "IMF Türkiye'nin üzerindeki yüktür" 
</HEADLINE>
<TEXT>

     İş dünyası dergisi Forbes Inc'in Üst Yöneticisi ve Forbes USA'nın Genel Yayın Yönetmeni Steve Forbes, ''Türkiye'nin üzerindeki yük şu anda IMF'dir diye düşünüyorum. IMF yardımcı olmaktan çok zarar vermektedir'' dedi. 
     Forbes Dergisi'nin Türkiye'de Türkçe olarak yayın hayatına başlaması dolayısıyla İstanbul'da bulunan Steve Forbes, basın toplantısında soruları yanıtladı. 
     Konuşmasına, Türkiye'de bulunmanın kendisi için onur olduğunu belirterek başlayan Forbes, Türk ekonomisinin büyük gelişme kaydeden bir ekonomi olduğunu, hükümetin gerçekleştirdiği ve gerçekleştireceği reformlar sayesinde Türkiye'nin en yüksek büyüme oranına ulaşan ülkelerden biri haline geleceğini söyledi. 
     Forbes, AB'ye üyelik müzakereleri sürecinde, ''Türkiye'nin AB'yi istediği gibi AB'nin de Türkiye'yi istiyor olacağını'' ifade ederek, ''kendilerinin de grup olarak, bu mükemmel ekonomik büyümeye katkı amacıyla Türkiye pazarına girdiklerini'' kaydetti. 
     ''Türkiye'nin müreffeh geleceğine katkımızı sunmak için buradayız'' diyen Forbes, derginin Türkiye'deki tirajının 40 bin olduğunu, ekonomi büyüdükçe bu tirajın da artacağına inandığını dile getirdi. 
     Forbes, Türk ekonomisinin büyümesine ilişkin beklentilerinin sorulması üzerine, şunları söyledi 
     ''Öncelikle Forbes Türkiye olarak iş sahiplerine işlerini geliştirebilmeleri, yeni girişimcilere de yeni işlerinde gerekli bilgileri sağlamak amacımız var. 
     Türk ekonomisine ilişkin olarak da Türkiye'nin üzerindeki yük şu anda IMF'dir diye düşünüyorum. IMF yardımcı olmaktan çok zarar vermektedir. Ekonomik anlamda sürekli borçlandırmaktadır. Ayrıca, vergi oranlarının düşürülmesi gerekir, devletin girişimcilerin yeni iş kurmasını kolay hale getirmesi gerekir. Bunlar gerçekleştirildikten sonra Türkiye'nin tam ekonomik potansiyelini gerçekleştireceğine inanıyorum.'' 
     
     ''TÜRKİYE AB'NİN PARÇASI OLACAK'' 
     Türk ekonomisinin büyük bir gelişme gösterdiğini ve geleceğe yönelik olarak da son derece olumlu bir tablonun söz konusu olduğunu aktaran Forbes, ''Türkiye'nin Asya ve Avrupa arasında bir köprü olduğunu ve ileride AB'nin de bir parçası olacağını düşünüyorum'' diye konuştu. 
     Forbes, Türk medyasında büyük fırsatlar olduğunu dile getirerek, ''Böyle olmasa biz de burada olmazdık'' dedi. 
     Türkiye'de bankacılık, perakende, telekomünikasyon alanlarında büyüme yaşanacağını ifade eden Forbes, ekonomi geliştikçe yatırım fırsatlarının artacağını söyledi. 
     Steve Forbes, bir gazetecinin IMF'ye ilişkin değerlendirmelerini anımsatması üzerine de, ''Ne yazık ki IMF ekonomilere paralarının değerini devalüe etme ve dalgalı kur yönünde baskıda bulunuyor ve bu da enflasyona neden oluyor. Ayrıca, vergilerin artırılmasını istiyor sürekli ki, bu da ekonomiye zarar veriyor'' şeklinde konuştu. 
     
     YAYIN POLİTİKALARI 
     ''Türkiye'deki yayın politikalarının muhalif olup olmayacağının'' sorulması üzerine de Forbes, kesinlikle Türk Hükümeti'ne muhalif olmadığını, büyüme yanlısı olan tüm ekonomik politikaların desteklenmesi gerektiğini düşündüğünü belirtti. 
     Forbes, Türk Hükümeti'nin gerçekten övgüyü hak ettiğini vurgulayarak, Türkiye'nin 2001 yılından bu yana sürekli bir büyüme eğilimi içinde olduğunu ve bunun istikrarlı bir büyüme haline getirilmesi için gerekli temellerin kurulması gerektiğini bildirdi. 
     
</TEXT>
</DOC>
