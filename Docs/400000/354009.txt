<DOC>
<DOCNO> 354009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko28.html </URL>
<DATE> 2005/06/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gümrük laboratuvarı açıldı... 
</HEADLINE>
<TEXT>

     Devlet Bakanı Kürşad Tüzmen, AB fonlarından yararlanılarak uluslararası standartlarda yapılan Ankara Merkez Laboratuvarı'nı hizmete açtı. 
     Bakan Tüzmen, açılışta yaptığı konuşmada, AB ile müzakereye hazırlanılan dönemde, en hazır idarelerin Türkiye gümrükleri ve Türkiye Dış Ticaret Rejimi olduğunu bildirdi. 
     Türkiye gümrüklerinin sessiz sedasız bir devrim gerçekleştirdiğini ifade eden Tüzmen, ''Her ay, her hafta yeni bir etkinlik, yeni bir hizmete açılan birim, gümrüklerin son dönemde yaptığı çalışmaların açık bir göstergesidir'' dedi. 
     Türkiye'nin 160 milyar dolarlık dış ticarete ulaşmasında gümrük çalışanlarının emeğinin büyük olduğunu belirten Tüzmen, gümrüklerin Türkiye'ye girişte gözönüne ilk gelen yer, çıkışta da son görülen yer olduğuna işaret etti. Tüzmen, ''Sizler ülkeye giriş ve çıkışta orada verdiğiniz muamele ile daima hatırlarda kalıyorsunuz. Bu sene turizm patlaması yaşamayı beklediğimiz dönemde sizlerden çok şey bekliyoruz'' dedi. 
     Artık yüksek tarife duvarlarının yerini ürün güvenliği ve standartların aldığını belirten Tüzmen, şöyle devam etti 
     ''Bizim yapacağımız çalışmalar bundan sonra, bu 2 konu üzerinde daha çok yoğunlaşmak zorunda. Dış ticarette teknolojik donanıma sahip, akredite olmuş modern laboratuvarların varlığı işte burada önem kazanıyor. Gümrük idareleri, gümrüğün fonksiyonları artık çok daha teknik bir baza doğru kaymaya başlıyor. 24 gümrük laboratuvarı ile çağımızın gerektirdiği dış ticaret yapısının oluşturulması Türkiye için mümkün değil. Gittikçe rekabet artıyor, gümrük tarife istatistik pozisyonlarının tespitlerinin çok hızlı yapılması lazım. Tüm bunlara, Türkiye'nin Gümrük Birliği'ne girmesi ve AB'ye üyelik sürecinde mevcut yükümlülüklerimiz de eklendiği zaman, laboratuvarların modernizasyonu kaçınılmaz hale geliyor.'' İstanbul, İzmir, İzmit, Bursa, Mersin ve Ankara'da faaliyet gösterecek laboratuvarların uluslararası standartta olduğunu kaydeden Tüzmen, Ankara Merkez Laboratuvarı'nın en son teknoloji ürünü cihazlarla donatılmış, her türlü eşyanın tahlilinin rahatlıkla yapılabildiği, bir hakem laboratuvar niteliğini taşıdığını belirterek, laboratuvarın 4.6 trilyon liraya maledildiğini söyledi. 
     Tüzmen, ''Burada yapılacak çalışmalarda, dünya standartlarının üzerinde hizmet verilecek. Bütün amacımız bu laboratuvarın akreditasyonunu sağlanması'' dedi. 
     Gümrük Müsteşar Vekili Tuna Turagay da, gümrüklerde temel amacın ithalat ve ihracatta en hızlı hizmeti sunmak olduğunu kaydetti. 
     
     ANKARA MERKEZ LABORATUVARI 
     Ankara Merkez Laboratuvarı, petrol, gıda, metal, kağıt ve tekstil ile polimer ve temel kimya laboratuvarı olmak üzere 5 ana üniteden oluşuyor. 
     Ayrıca, tüp odası, kesintisiz güç kaynağı ve jeneratörler, kazan dairesi, yumuşak su odası, kimyasal maddelerin ve reaktiflerin konulacağı ana depo, arşiv odası, numune kabul odası, kütüphane ve hassas tartım odaları bulunuyor. 
     
</TEXT>
</DOC>
