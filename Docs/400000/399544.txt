<DOC>
<DOCNO> 399544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/yazar/tamer.html </URL>
<DATE> 2005/12/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Okurlarımızdan Prof. Aşkın'a sevgi çemberi 
</HEADLINE>
<TEXT>


Gerek Van Üniversitesi Rektörü Prof. Dr. Yücel Aşkın'a karşı içinde bulunduğum suçluluk duygusunu, gerekse Prof. Aşkın'dan gelen telefon mesajı üzerine tutamadığım gözyaşlarımı benimle paylaştığınız için öncelikle siz sevgili okurlarıma yürekten teşekkürler... 
Bugünkü köşemin sahibi sizlersiniz 

Canımızı acıtıyor 
Biz New York'ta yaşayan bir grup öğrenci ve çalışan genciz. Bilmenizi isteriz ki, 120'yi aşkın AKP milletvekiline dokunulmazlıklarından dolayı dava açılamıyorken Yücel Aşkın'a yapılanlar, Ankara'da öğretmenlere atılan dayaklar, kıtalar ötesinden bizim canımızı acıtıyor. Bizleri yetiştiren bütün öğretmenlerin ve rektörlerin yanındayız ve onları seviyoruz. 
Baran Doğan Amerika 

Tabuttaymışım gibi... 
Yücel Aşkın'ın durumuna çok üzülüyorum. Sanki kendimi yere gömülmüş karanlık tabut içindeymişim gibi hissediyorum. 
Ceylan Pala Eskişehir 

Ağlayacağınıza... 
Yurtdışında yaşayan bir üniversite öğrencisiyim. Benim yüreğim, Prof. Dr. Yücel Aşkın'ın haksız yere içerde olduğunu söylüyor. Sizden ricam, bir aydın olarak ağlayacağınıza -ki bunun için sizi kınamıyorum, yazınızı okuyunca ben de etkilendim- somut bir şeyler yapmanız. 
Benim ülkemde haklı olanlar neden hep ağlıyor 
Zümrüt Bektaş 

Kim hesap soracak 
Bugünkü yazınız beni çok düşündürdü. Tanımadığım, ama değerli olduğuna inandığım bir insan, Van'da mum gibi eritiliyor. Bizler de üzgün, içimiz buruk, kızgın, öfkeli... Sadece izliyoruz 
Umarım en kısa sürede tahliye olur Prof. Yücel Aşkın ve ziyaretinize gelir. Ama, kalptir bu... Ne zaman duracağı belli olur mu 
Hele de bu koşullar altında... 
Peki o zaman ne olacak 
Kimden ne hesabı sorulacak 
Ve kim soracak bu hesabı 
Bir ülkede hukuk ve adalet mekanizması sorgulanmaya başladığı noktada, geleceğe dönük umut ışıkları da sönüyor demektir. 
Bu endişeleri uyandıran sadece Prof. Yücel Aşkın davası mı Tabii ki değil... Sizin duyduğunuz suçluluk duygusunu ben ve benim gibi daha pek çok insan duyuyor. 
Dikmen Gürün 

Utancınıza ortağım 
Yazınızı okuyunca hem sevindim, hem üzüldüm. Sevindin, çünkü benimle aynı duygu ve düşüncede olan birilerinin daha olduğunu gördüm. Üzüldüm, çünkü tepki gösteremeyecek kadar sindirilmiş bir toplumun bir ferdi olduğumu tekrar anladım. 
Sayın Aşkın için sadece üzülebiliyoruz, ama durumun değişmesi için hiçbir harekette bulunamıyoruz. Ne yazık ki bir rektörün tutuklanma şekline bile ses çıkaramadık. Sizin utancınıza ben de ortağım. 
Murat Gönenç Fizik Mühendisi 

Susmanın suçluluğu... 
Ben bir üniversitede araştırma görevlisiyim. Yazınızı okuyunca ben de ağlamaya başladım. Üniversitelerdeki durumu çok iyi biliyorum. Prof. Yücel Aşkın'a yapılanları hazmedemiyorum ve sustukça ona karşı olanların arasına karıştığımı hissediyorum. 
Özgül Saraca Ankara 



</TEXT>
</DOC>
