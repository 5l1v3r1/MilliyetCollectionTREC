<DOC>
<DOCNO> 364440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo19.html </URL>
<DATE> 2005/07/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Gerets Transferde yakında sürpriz olaylar gelişebilir 
</HEADLINE>
<TEXT>

     Galatasaray Teknik Direktörü Eric Gerets, kendileri için henüz transferin kapanmadığını belirterek, ''Yakında sürpriz olaylar gelişebilir. Yönetim, benim kimleri düşündüğümü çok iyi biliyor'' dedi. 
     Florya Metin Oktay Tesisleri'nde, basın toplantısı düzenleyen Belçikalı teknik adam, Mondragon'un Galatasaray'da kaldığı haberini aldığını, bundan büyük memnuniyet duyduğunu söyledi. 
     Mondragon'un kalmasını çok istediğini kaydeden Gerets, ''Kaleci olarak çok beğeniyorum, kalmasına sevindim. Burada kalpten kaldı. O artık Galatasaray'ın kalecisi. Aykut gittikçe ona yaklaşıyor, çok iyi performans gösterdi. Son oynadığı maçlarda her zaman görevini yerine getirdi. Mondragon'un, kendisini çok rahat hissetmemesi lazım, çünkü peşinde Aykut var'' diye konuştu. 
     
     ''SÜRPRİZLER OLABİLİR'' 
     Gerets, ''Halen transfer çalışmalarının içindeyiz. Son günlerde sürpriz olaylar gelişebilir. Yönetim, benim kimleri düşündüğümü çokiyi biliyor. Henüz transfer kapanmadı, yakında sürprizler olabilir'' açıklamasını yaptı. 
     Hedeflerinin şampiyonluk olduğunu belirten Gerets, bunu mevcut kadroyla da kazanabileceklerini, ancak kadro ne kadar güçlü olursa, şanslarının da o kadar artacağını söyledi. 
     Gerets şöyle konuştu 
     ''Bugüne kadar çok takım çalıştırdım. Bu kadar arzulu, istekli hazırlık dönemine giren bir kadroya rastlamadım. Mevcut kadromdan çok memnunum. Çok çalışıyorlar, hedefler için çok iyi mücadele ediyorlar. Bu kadroyla, yüzde 100 şampiyon olacağımız sözünü veremem. Elimde sihirli değnek yok. Kadrodan memnunum, ama kalite ne kadar yükselirse, şampiyonluk şansımız da o derece yükselecektir.'' 
     
     OYUNCULAR HAKKINDAKİ GÖRÜŞLERİ 
     Eric Gerets, kadrodaki oyuncuları değerlendirirken, ön liberoda Volkan, Cihan ve Saidou gibi çok sayıda futbolcu bulunduğunu vurguladı, ancak Conceiçao'nun gitmesine de üzüldüğünü söyledi. 
     Brezilyalı futbolcunun takımdan ayrılmasının, öteki oyuncuları motive etmesi gerektiğini kaydeden Gerets, ''Onlar burada kendilerini gösterebilirler. Bunu başarabileceklerine de inanıyorum'' dedi. 
     Kanatlardaki oyuncuların insani yapısı ve karakterleri açısından pozitif düşünceler taşıdığını vurgulayan Belçikalı teknik adam, Sabri gibi, neredeyse iki maç çıkarabilecek kapasiteye sahip çok az oyuncu gördüğünü de ifade etti. 
     Gerets, hücumda ise çok klas elemanlara sahip olduklarını bildirdi. Gerets, Altan'ın çok kaliteli olduğunu, ancak biraz zamana ihtiyacı bulunduğunu, sabırlı olmaları lehinde iyi işler başaracağına inandığını belirtti. 
     
     ''HASAN ŞAŞ SAÇLARIMI BİRAZ DAHA BEYAZLAŞTIRACAK'' 
     ''Hasan'dan çok şeyler bekliyorum. Kaliteli bir oyuncu. Sakatlığı maalesef geçmedi'' diyen Gerets, şöyle devam etti 
     ''O'nun, tek başına maç kazandırabileceğini biliyorum. Saçlarım oldukça beyazlaştı. Ama Hasan'ın futbol anlayışı ile biraz daha beyazlaşacak. O'nun üzerinde biraz çalışmalıyım ama buna değecektir. 
     Ergün çok kaliteli bir oyuncu. Ama maalesef son zamanlarda sık sık sakatlanıyor. Beliyle ilgili sorunları var. Alternatifi olmadığı için arayışlar içindeyiz. 
     Genç oyuncuların hepsi çok kaliteli. Bazılarında yorgunluk başladı. Bilhassa Uğur'da bu gözüküyor. Hiç tatil yapmadılar. Zafer iki yaş daha büyük, daha az zorlanıyor, daha hazır. Zafer'den çok memnunum. Bu genç yaşta dahi futbolun nasıl oynanacağını hissediyor. 
     Arda ve Cafercan birkaç gündür aramızda. Onların da yüksek kalitede olduğu ortada. Arda çok teknik ama bazen fazlasını da yapmak istiyor. Cafercan daha soğukkanlı. Bu oyuncular, bir gün A takımda doğrudan oynamayı hedef olarak görüyorlar, ben de bunu sağlamaya hazırım.'' 
     
     ''ANTRENÖRE ZAMAN, YÖNETİME BASKI'' 
     Eric Gerets, bir kulübün her yıl Avrupa şampiyonu olamayacağını, bunu 2-3 yıl arayla yaşayan çok az kulüp bulunduğunu söyledi. 
     Takımlarda bazı değişiklikler olabildiğini, o nedenle bunun gerçekleşmediğini ifade eden Gerets, ayrıca gazetecilerin, ''Siz bizim yerimizde olsaydınız neler yapardınız '' sorusu üzerine de, ''Sizlerin sandalyesinde oturuyor olsaydım, buraya gelen yeni antrenöre bir şans vermeyi düşünürdüm. Yerinizde olsaydım, Galatasaray yönetimine biraz daha baskı kurardım ki yeni oyuncular alsınlar'' dedi. 
     
     TAKIMIN SİSTEMİ 
     Gerets, ''Benim sistem düşüncem, bir an önce topu kazanmak, mümkünse bunu rakibin sahasında yapmak. Topu kazandıktan sonra da bir an önce forvetlerle buluşturmak'' dedi. 
     Bunun için Iliç'i transfer ettiklerini kaydeden Galatasaray Teknik Direktörü, rakibin sistemine göre de oynayacaklarını, takımdaki çift stoperin orta sahanın da önünde olmasını beklemediğini, durum ve pozisyon gerektirdiğinde onların da oyuna katılacağını söyledi. 
     Olumsuz düşünmediğini ve elinde çok güçlü bir kadro bulunduğunu yineleyen Gerets, ''Bu kadrodan maksimumu yaratmak zorundayım. Bunu yarattıktan sonra kadroya 1-2 futbolcu daha katabilirsem, rakiplerimizle aynı seviyede ve şampiyonlukda iddialı olacağımıza inanıyorum. Taraftar da buna inansın'' dedi. 
     Belçikalı teknik adam, Galatasaray'ın sezon başı kombine kart satışlarında ezeli rakiplerinin gerisinde kaldığının hatırlatılması üzerine de, 'Önemli olan, lig sonuna doğru kaç seyircinin statlara geleceğidir. Benim futbolcularım kalpten oynuyor. Taraftarlarımız bu futbolu ve arzuyu gördükten sonra stadımızın dolacağına inanıyorum'' diye konuştu. 
     
     KANATLARA TAKVİYE 
     Galatasaray Teknik Direktörü Eric Gerets, kanatlara transfer yapabilmeleri halinde oyun kalitelerinin daha da yükseleceğini söyledi. 
     Bu takviyeler yapılsa bile, sorunların tam olarak biteceğini söylemenin mümkün olmayacağını vurgulayan Gerets, Iliç'i isteyerek mi transfer ettiğinin sorulması üzerine, ''İlk pozisyon Insua'ydı. O olmayınca, çok pahalı transferler konuşuldu, söz edildi. Yönetim ve ben, alternatifler arasından Iliç'e karar verdik. Genç ve yetenekli bir oyuncu. Bu şansı O'na tanıdık. Bu pozisyonda iyi işler yapacağından eminim'' dedi. 
     
</TEXT>
</DOC>
