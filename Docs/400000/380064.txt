<DOC>
<DOCNO> 380064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur39.html </URL>
<DATE> 2005/09/20/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kapkaççıları arayan polis 72 kaçak bulundu 
</HEADLINE>
<TEXT>

     Vakkas AKSU İSTANBUL, DHA 

İSTANBUL Kozyatağı'nda bir otomobilde bulunan 3 kapkaççı yoldan geçen bir kişinin çantasını alarak kaçarken, peşlerine düşen polisi gören ve takip edildiğini zanneden kamyonet sürücüsü aracı bırakıp kaçtı. Kamyonette 72 kaçak bulundu. 
     Kapkaççılar, 34 AS 8916 plakalı otomobille kaçarken, polis ekipleri harekete geçti. Kapkaççılar yakalanmamak için otomobili E-6 karayolunda bırakarak, yaya kaçmaya başladı. Bu sırada aynı bölgeden geçen 34 NFG 66 plakalı kamyonetin şoförü, polislerin kendisini kovaladığını zannederek, aracı park ettikten sonra kaçtı. Polisler kamyonet şoförünün kaçışına anlam veremedi. Bu sırada kamyonetin üst tarafında açılan delikten bazı kişilerin el ve kollarını çıkardıkları görüldü. Polis kamyonetin arka kapısını açınca, içeride çok sayıda kaçak olduğu görüldü. Kaçaklar kapıyı zorlayarak çıkmaya çalışırken polis onları durdurmak için havaya ateş etti. Ardından takviye polis kuvvetleri gelinceye kadar vakit kazanmak için kapıyı kapatmaya çalıştı. Polis, kollarını uzatan kaçakları copladı. İçeriden çıkmaya çalışan kaçaklar izdiham yarattı. Kamyonet kapısından birbirlerinin üzerine düştü. Polis yere düşenlerinin kaçmamaları için önlem aldı. Yaklaşık 15 metrekarelik kamyonetin arkasında 72 kaçak çıktı. Kamyonetten çıkan kaçakların susuzluktan bayılmak üzere olduğu görüldü. 
     Polis, kaçaklara kamyonetin arkasından çıkan suları verdi. Yol kenarında bir süre bekletilen kaçaklar servis araçlarına bindirilerek Emniyet Müdürlüğü'ne götürüldü. İlk bilgilere göre kaçakların 4 bin dolar vererek Pakistan’dan yola çıktıkları ve Yunanistan götürülmek istendiği öğrenildi.. Polis kaçakları taşıyan kamyonetin şoförü ve kapkaççıların yakalanması için operasyon başlattı. 
     
</TEXT>
</DOC>
