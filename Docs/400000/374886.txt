<DOC>
<DOCNO> 374886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonyas12.html </URL>
<DATE> 2005/09/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türk kadınları en çok saçlarına bakıyor... 
</HEADLINE>
<TEXT>

     Doğrudan satış alanında faaliyet gösteren Avon'un Türkiye Genel Müdürü Ron Griffiths, Türk kadınlarının saçlarına daha fazla özen gösterdiklerini söyledi. 
     Griffiths, Avon'un, ilk kurulduğu yıllarda Eczacıbaşı'yla ortaklık halinde olduğunu, 2 yıl önce ''yüzde 100 Avon firması'' haline geldiklerini söyledi. 
     Daha sonra çok ciddi anlamda bir büyüme kaydettiklerini ifade eden Griffiths, Türkiye'de firmaların pazar paylarını gösteren istatistiki bir değerlendirmenin bulunmadığını, ancak varolan çalışmalar ışığında da Avon'un makyaj malzemeleri, cilt bakım ürünleri ve parfüm alanında bir numara olduğunun söylenebileceğini kaydetti. 
     Griffiths, Avon'un, faaliyet gösterdiği ülkeler arasında Türkiye'yi Rusya ve Çin'in ardından 3. büyük gelişme potansiyeline sahip ülke olarak gördüğünü belirtti. 
     
     ''EN ÇOK İLGİ SAÇ BAKIM ÜRÜNLERİNE'' 
     Türkiye'de en büyük pazar payına sahip ürünlerin saç ve yüz bakım ürünleri olduğuna dikkati çeken Griffiths, ''Türk kadınları en çok saç bakım ürünlerine ilgi gösteriyor. Pazarda en büyük pay saç bakım ürünlerinde. Türk kadınları saçlarına daha fazla özen gösteriyor. Bir markete gidildiğinde saç bakım ürünlerine ayrılan alanların ne kadar geniş olduğu rahatlıkla görülebilir. Bu da saça verilen önemin bir göstergesi'' dedi. 
     Griffiths, genel olarak düşünüldüğünde bakımın saçtan başladığını kaydederek, ''Saç bakımı, yüz bakımı ve makyaj ürünleri olmak üzere. Türkiye'de insanlar genelde vücutlarının bu bölümüne daha fazla özen gösteriyor. Ayrıca bir de kendilerini güzel gösterecek her şeye'' diye konuştu. 
     
     ''SAÇ BAKIMINDA İSPANYOL KADINLAR ÖNDE'' 
     Dünyada en fazla İspanyol kadınların saçlarına önem verdiklerine dikkati çeken Griffiths, bu ülkenin kadınlarının çok sık kuaföre gittiklerini ve saçlarına bakım yaptırdıklarını bildirdi. 
     Griffiths, kadınların ilgilerinin ülkeden ülkeye değiştiğini belirterek, ''Örneğin İngiltere'de daha çok doğal görünüş trendi var. Gelişmekte olan ülkelerde ise daha güzel görünmeye yönelik bir eğilim var. Türkiye'deki market de, genç nüfus nedeniyle şekil değiştiriyor'' dedi. 
     Türkiye'de 15-50 yaş arası kadınlara yönelik güzellik ürünleri sattıklarını, bunlara ciddi anlamda bir ilgi olduğunu ifade eden Griffiths, Avon'un, Türkiye'de çok büyük bir potansiyel gördüğünü sözlerine ekledi. 
     
</TEXT>
</DOC>
