<DOC>
<DOCNO> 361068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy14.html </URL>
<DATE> 2005/07/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldırım, "dostluk treni" ile gelen Yunan Bakan'ı törenle karşıladı 
</HEADLINE>
<TEXT>

     Ulaştırma Bakanı Binali Yıldırım, İstanbul-Selanik arasında başlayan "Dostluk Filia Ekspresi" doğrudan tren seferlerinin iki ülkenin önemli şehirleri arasında bir dostluk köprüsünün kurulması anlamına da geldiğini bildirdi. 
     Yıldırım, Selanik-Sirkeci arasında sefere konulan "Dostluk Filia" treninin Selanik’ten yapılan ilk seferiyle saat 10.00’da İstanbul’a gelen Yunanistan Ulaştırma Bakanı Michalis Liapis başkanlığındaki Yunan parlamenter heyetini Sirkeci Garı’nda törenle karşıladı. 
     Törende yaptığı konuşmaya, "Meslektaşım, sevgili dostum, hoş geldin" diyerek başlayan Yıldırım, bugün Yunanistan ve Türkiye arasında tarihi bir gün yaşandığını söyledi. 
     Selanik ile İstanbul arasında 10 yıl öncesinden planlanan doğrudan tren seferlerinin bugün gerçekleşmesinden dolayı çok mutlu olduğunu vurgulayan Yıldırım, projenin gerçekleşmesine emeği geçen konuk bakana ve TCDD yetkililerine teşekkür etti. 
     Yıldırım, şöyle konuştu 
     "Bu seferlerin başlamasıyla Selanik-İstanbul arasındaki gidiş-gelişler daha kolay hale gelecek ve bu seferler, iki ülke halkının daha da kaynaşmasına katkı sağlayacak. Aslında bu seferler, iki şehir arasında aktarmalı olarak bir süredir yapılmaktaydı. Ama bu hatta rağbet maalesef istenen seviyede olmamıştı. Bu yüzden göreve geldiğimizde biz, değerli meslektaşımla birlikte bu hattın tekrar canlandırılması için ortak iradenin mevcut olduğunu gördük ve çalışmaları hızlandırdık. 
     Aslında bugün bu seferlerin başlamış olması sadece İstanbul ve Selanik arasında doğrudan seferlerin yapılıyor olması anlamına değil, iki ülkenin önemli şehirleri arasında bir dostluk köprüsünün kurulması anlamına da gelmektedir." 
     
     "YENİ AVRUPA" HATTININ YENİDEN CANLANDIRILMASI 
     "Avrupa Birliği AB Ulaşım Master Planı" çerçevesinde Yunanistan-Türkiye arasında "Yeni Avrupa" denen hattın yeniden canlandırılması için bir süredir iki bakanlığın çalışmalarda bulunduğunu anlatan Yıldırım, bu çalışmaların da karayolu ile bugün açılışı yapılan demiryolu bağlantılarının güçlendirilmesini içerdiğini söyledi. 
     Demiryolu bağlantısını sağlamış olmaktan mutluluk duyduklarını belirten Yıldırım, karayoluyla ilgili çalışmaların da sürdüğünü bildirdi. 
     Binali Yıldırım, "Öyle ümit ediyorum ki, birkaç yıl içinde karayolu koridoru da tamamlanacak ve Yunanistan ile Türkiye arasında demiryolu ve karayolu oldukça ileri bir seviyeye ulaşmış olacak. Bu koridorlar, yalnız Yunanistan-Türkiye arasındaki değil, Türkiye ve AB’nin diğer ülkeleri arasındaki bağlantıyı tamamlayan önemli yollar olacaktır" dedi. 
     Ulaştırma Bakanı Yıldırım, karşılıklı olarak İstanbul ve Selanik’ten saat 20.00’de yola çıkacak trenlerin tamamen yataklı vagonlu ve konforlu bir seyahatle her gün sefer gerçekleştireceklerini belirterek, Selanik’ten gerçekleşen ilk seferle bizzat seyahat ederek bu hattın gelişmesine destek vermesinden dolayı Liapis’e teşekkür etti. 
     
     "AVRUPA’YI ASYA’YA BAĞLAYAN GÜVENİLİR VE ÇAĞDAŞ BAĞLANTI" 
     Yunanistan Ulaştırma Bakanı Michalis Liapis de konuşmasının başında Bakan Yıldırım’a, sıcak karşılamasından dolayı teşekkür ederek, "Bu tarihi anda iki dost sen ve ben, halklarımızın isteklerine cevap verdik" dedi. 
     İstanbul’da bulunmaktan duyduğu mutluluğu da dile getiren Liapis, bu yeni demiryolu bağlantısının iki ülkenin şehirlerini ve halklarını yakınlaştıracağını, "Avrupa’yı Asya’ya bağlayan bu güvenilir ve çağdaş bağlantının" bölgenin gelişmesine de yeni ve canlı bir katkı yapacağını söyledi. 
     Liapis, "Bu hat ülkelerimiz arasında yeni bir dönemin simgesi. 
     İşbirliği ve halklarımız arasında refaha katkıda bulunan yeni bir dostluk dönemini başlatıyor. İki ülke ilişkilerinin, ki büyük zorluklar yaşamış ilişkiler bunlar, üstesinden gelmek istediğimiz zorluklar ve ulaştırma bunu sağlayabilecek bir alandır. Ulaştırma iletişime katkı sağlar" diye konuştu. 
     Bu hatla, aktarmalı seferle 14,5 saatte yapılan İstanbul-Selanik tren seferlerinin 11,5 saate indiğini ve sınır kapısında insanlara rahatsızlık yaratan aktarma durumunun da ortadan kalktığını anlatan Liapis, artık seferlerin 140 kişiyi taşıyabilen klimalı vagonlarla yapılacağını kaydetti. 
     Hattın ayrıca iki ülkenin uçak seferleri olmayan iki ticaret merkezi kentini birbirine bağladığını da vurgulayan Liapis, AB’nin "demiryolu ağlarının geliştirilmesi" yönünde kararları bulunduğunu hatırlattı. 
     Yunanistan Ulaştırma Bakanı Liapis, "Bugün, bu tarihi günde Türkiye’yi Avrupa’ya, Avrupa’yı da Türkiye’ye daha çok yakınlaştırdık. 
     Ayrıca Yunanistan, Türkiye’nin AB’ye katılma çabalarına da yatırım yapmış oldu. Bu yokuş yolda Yunanistan, Türkiye’nin destekleyicisidir. 
     Trenlerimiz, Türk-Yunan dostluğunun mesajını taşıyacak ve dünyaya ilan edecektir" dedi. 
     
     "HER ŞEY ULAŞIMLA BAŞLAR" 
     Konuşmaların ardından TCDD Genel Müdürü Süleyman Karaman, Yunanistan Demiryolları Genel Müdürü Konstantinos Giannakos’a, Bakan Yıldırım da Liapis’e "Dostluk Filia Ekspresi"nin seferlerinin başlamasına katkıları nedeniyle birer plaket sundu. 
     Yıldırım ile Liapis, daha sonra kokteyl salonuna geçerek açılışın şerefine suyla kadeh kaldırdılar. 
     Burada Türk ve Yunan gazetecilerin sorularını yanıtlayan Ulaştırma Bakanı Yıldırım, "Bu tren bizi AB’ye taşır mı" sorusuna şu karşılığı verdi 
     "AB, bir kurallar manzumesi. 36 bölümden oluşan görüşme metinleri arasında 4 tanesi doğrudan ulaştırmayla ilgili. Bugün yapılan bu çalışma da bu görüşmelere zemin teşkil eden önemli adımlardan bir tanesi. Her şey ulaşımla başlar. Avrupa’ya gitmek için de ulaşım lazım. Bu koridorları AB ulaşım sistemine entegre ettiğimiz zaman gayet tabii ki girişimiz de hızlanacak." 
     
     İKİ BAKANIN KAFKAS HALK OYUNU DENEMESİ 
     Öte yandan törende, Kafkas Halk Oyunları gösterisi de sunuldu. 
     Gösterinin bir bölümünde, bıçaklarla yaptığı gösteri konuk Yunan heyeti tarafından alkışlarla karşılanan bir dansçı, Yıldırım ve Liapis’i de aynı gösteriyi yapmaları için sahneye davet etti. 
     Davete uyan Yıldırım ve Liapis’in de aynı gösteriyi denemeleri, konuklar tarafından ilgiyle izlendi. 
     
</TEXT>
</DOC>
