<DOC>
<DOCNO> 350728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy13.html </URL>
<DATE> 2005/06/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Kaya 10 yıllık avukatlara da yeşil pasaport verilsin 
</HEADLINE>
<TEXT>

     CHP İzmir Milletvekili Yılmaz Kaya, meslekte 10 yılını dolduran avukatlara da ''hususi damgalı'' yeşil pasaport verilmesi için yasa teklifi verdi. 
     Kaya ve arkadaşları tarafından imzalanarak TBMM Başkanlığı'na sunulan yasa teklifinin gerekçesinde, Pasaport Kanunu uyarınca eski TBMM üyeleri, eski bakanlar ve bunların yanında birinci, ikinci ve üçüncü derece kadrolardaki devlet memurları ve diğer kamu görevlilerinin de yeşil pasaport hakkından yararlandığı anımsatıldı. Gerekçede, daha sonra şöyle denildi 
     ''Görüldüğü üzere birinci, ikinci ve üçüncü derecede bulunan devlet memurları ve hatta sözleşmeli olarak çalışan devlet memurları bile hususi damgalı pasaport alabilmektedir. 
     Yasa teklifimiz ile 10 yıl görev yapmış olan avukatların da çalışma süreleri dikkate alındığında hususi damgalı pasaport almaya hakkı olan devlet memurları ile aynı süre hizmet vermiş olduklarından ve kamu hizmeti yapıyor olmaları nedeniyle de bu haktan yararlanmalarının sağlanması amaçlanmaktadır.'' 
     
</TEXT>
</DOC>
