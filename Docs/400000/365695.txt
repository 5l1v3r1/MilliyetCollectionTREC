<DOC>
<DOCNO> 365695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo08.html </URL>
<DATE> 2005/07/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Trabzonspor'da Fatih Tekke antremanı yarım bıraktı 
</HEADLINE>
<TEXT>

     Trabzonspor, Avrupa Şampiyonlar Ligi 2. ön eleme turunda Anorthosis Famagusta ile 3 Ağustos Çarşamba günü sahasında yapacağı maçın hazırlıklarını sürdürüyor. 
     Teknik direktör Şenol Güneş yönetiminde, Mehmet Ali Yılmaz Tesisleri'nde yapılan çalışmaya ülkesinde bulunan yeni transfer Tomas Jun katılmadı. Antrenmana çıkan ve belinde ağrı hisseden Fatih Tekke, teknik direktör Şenol Güneş'den izin alarak çalışmayı bıraktı. 
     Kulüp doktoru Ahmet Çağlar, Fatih'in dünkü çalışmada belinden ağrı hissettiğini belirterek, ''Eski sakatlığıyla bir ilgisi yok. Akşamki idmana çıkabileceğini düşünüyoruz'' dedi. 
     Bordo-mavililer, antrenmanda el topu oynadıktan sonra, yarı sahada çift kale maç yaptı. Çift kale maçta, teknik direktör Güneş, bordo-mavili futbolculara, ''Baskı görmeniz halinde topu hızla ayağınızdan çıkarın. Topu geciktirmeye çalışmayın. Pres karşısında hızlı davranın'' diye talimatlar verdi. 
     Güneş'in, rakip takım oyuncularının özellikle deplasmandaki maçlarda çok profesyonelce fauller yaptıklarını belirterek, bu konuda da futbolcuları uyardığı öğrenildi. 
     Trabzonspor, akşam yapacağı antrenmanla hazırlıklarını sürdürecek. 
     
</TEXT>
</DOC>
