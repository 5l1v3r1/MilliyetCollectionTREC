<DOC>
<DOCNO> 380440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/siyaset/axsiy01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatışma uyarısı yaptı 
</HEADLINE>
<TEXT>


Cumhurbaşkanı Ahmet Necdet Sezer, "Türkiye'de toplumsal barışın yerini gerginlik ve çatışmanın aldığını, ülkenin büyük tehlike oluşturan bir ortama çekilmek istendiğini" söyledi 

GAZİANTEP, KAHRAMANMARAŞ DHA 


Cumhurbaşkanı Ahmet Necdet Sezer, Türkiye'nin birlik, kardeşlik ve toplumsal barış yerine gerginlik ve çatışma ortamına çekilmek istendiğini, üniversitelerin de dönem dönem siyasetin bir parçası haline getirilmek istendiğini bildirdi. 
Gaziantep Üniversitesi'nin yeni akademik yıl açılışına katılan Sezer, son günlerde terör olayları ve kimi tanımlamalar yapılarak, sokak gösterileriyle gündemde tutulmak istenen etnik ve irticai temele dayalı gruplaşmaların üzüntüyle izlendiğini vurguladı. Türkiye'de birlik ve kardeşliğin, toplumsal barışın yerini gerginlik ve çatışmanın aldığını kaydeden Sezer, ülkenin büyük tehlike oluşturan bir ortama çekilmek istendiğini dile getirdi. Sezer uyarılarını şöyle sürdürdü 

'Sağduyu kötü emelleri yener' 
"Türkiye Cumhuriyeti'nin tüm değiştirilemez nitelikleriyle varlığını kabullenemeyen teröre, ya da sokak gösterilerine başvurarak çirkin emellerini gerçekleştirmeye çalışanlar, bu amaçlarına hiçbir zaman ulaşamayacaklarını bilmelidir. Ülkemize yönelebilecek tüm tehditler engellenecektir. Türk Ulusu'nun sağduyusu, bugün de kötü niyetlileri yenmeye yetecektir." 
Yükseköğrenimdeki ekonomik, siyasi ve yönetimsel sorunlara da değinen Sezer, bu sorunların üniversitelerin dünyanın büyük olanaklara sahip sayılı üniversiteleriyle rekabet etmelerini güçleştirdiğini söyledi. Cumhurbaşkanı Sezer şöyle konuştu 

'Bilim yaralanıyor' 
"Üniversiteler bilim yuvalarıdır. Bilim yuvalarının çalışmaları ve bilgi üretmeleri, ancak her türlü karışmadan uzak, özgür ortamlarda gerçekleşebilir. Dönem dönem üniversiteleri siyasetin parçası durumuna getirecek kimi karışmalar ve siyasal yaklaşımlar sergilenmeye çalışılmaktadır. Ne var ki, bu tür girişimler, bilimi ve kamu vicdanını yaralamaktadır. Üniversiteleri bilimin evrensel ilkelerinden uzaklaştırmaya çalışmak, bilimin güçlü ve sağduyulu yüksek duvarlarına çarpacak, kamuoyunda da en büyük tepkiyi görecektir." 

Gaziler karşıladı 

Cumhurbaşkanı Sezer, Sütçü İmam Üniversitesi'nin akademik yılı açılışı törenlerine katılmak için geldiği Kahramanmaraş'ta gaziler tarafından karşılandı. Sezer ve eşi Semra Sezer, Gaziantep Havaalanı'na inmeden önce eğitimli polis köpekleriyle bomba arandı. Sezer'i kente getiren konvoy yol boyunca kırmızı ışıklarda durdu. Sezer, sevgi gösterileriyle karşılandı. 


</TEXT>
</DOC>
