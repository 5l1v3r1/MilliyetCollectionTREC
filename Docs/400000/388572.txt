<DOC>
<DOCNO> 388572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy15.html </URL>
<DATE> 2005/10/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"'AB Hıristiyan kulübü olmadığını kanıtlasın' retoriklerinden vazgeçelim" 
</HEADLINE>
<TEXT>

     Alman Hıristiyan Demokrat Parti CDU ve Avrupa Parlamentosu AP Üyesi Renate Sommer, "Hepimiz iyi komşuluk istiyoruz, ama hepimiz Türkiye’nin tam üyeliğini istemiyoruz" dedi. 
     Sommer, Fener Rum Patrikhanesi ile AP Hıristiyan Demokratlar-Avrupa Demokratları Grubu’nun Hilton’da devam eden "Genişlemeyi Mümkün Kılacak Avrupa Dayanışma ve İşbirliği İçin Temeller" başlıklı uluslararası konferansın tartışma bölümünde söz aldı. 
     Konuşmalarda "Türkiye’nin AB’ye üyeliğini istiyoruz" dendiğini hatırlatan Sommer, "Hayır, tam olarak böyle değil. Hepimiz iyi komşuluk istiyoruz, ama hepimiz Türkiye’nin tam üyeliğini istemiyoruz" dedi. 
     Avrupa’nın böyle kalabalık bir ülkeyi 10 yılda da, 15 yılda da kaldıramayacağını öne süren Sommer, "Aslında kendileri de istemiyor görünüyorlar. Çünkü gereken kıstasları, kriterleri yerine getirmiyorlar. Ama yine de yerine getirilmemesine rağmen müzakereler başladı, bir hayati hata olarak..." diye konuştu. 
     "AB’nin baskı unsurunu elinden kaçırdığını" kaydeden Sommer, şu görüşleri savundu 
     "Türkiye bir şeyleri hep baskıyla yaptı zaten. 1999’da adaylık statüsü kabul edildikten sonra Türkiye’de küçük şeyler olmaya başladı. 
     Müzakereler şimdi başladı, evet. Ama bu, sürecin tam üyelikle sonuçlanacağı anlamına gelmez. AB komisyonu gibi korkakça davranmamalıyız. Tam üyelik söz konusu olduğunda Türkiye’ye baskı uygulamalıyız. Ve burada bir şeylerin çok çabuk, hızla değişmesini istemeliyiz." 
     
     AP TÜRKİYE RAPORTÖRÜ EURLİNGS’İN KONUŞMASI 
     AP Türkiye Raportörü Camiel Eurlings ise "Avrupa Hıristiyan Kulübü olmadığını kanıtlasın. Türkiye Müslüman Kulübü olmadığını kanıtlasın’ gibi retoriklerden vazgeçelim artık" dedi. 
     Avrupa Komisyonu’nun da Türkiye’de din özgürlüğüne büyük ağırlık vereceğini vurgulayan Eurlings, "Türkiye’nin müzakere sürecinde biraraya gelmeli ve somut sonuçlar almalıyız. Yoksa medyada bir-iki manşetle geçiştirmemeliyiz" diye konuştu. 
     Forza İtalya Partisi üyesi Antonio Tajani de, "dini azınlıklar konusunda mutlaka Başbakan Recep Tayyip Erdoğan tarafından girişimde bulunulması için harekete geçilmesi gerektiğini" kaydederek, "Hiçbir Hıristiyan’ın, hiçbir Ortodoks’un Türkiye’yi terk etmemesini sağlamak ve gayrimenkullerini korumak zorundayız. Aynı Avrupa’daki Müslümanlar gibi..." dedi. 
     
</TEXT>
</DOC>
