<DOC>
<DOCNO> 355296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/gun07.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Dinleme yasal 
</HEADLINE>
<TEXT>


Ankara Cumhuriyet Savcısı, MİT'in telefon kayıtlarını dinlediğinin ortaya çıkması üzerine yapılan suç duyurularını işleme koymama kararı aldı 

ANKARA Milliyet 

Türkiye genelindeki telefon kayıtlarını izlediği ortaya çıkan MİT'in eylemi, Ankara Başsavcılığı'nca hukuka uygun bulundu. Savcılık, daha önce aynı yöndeki talebi Ankara 11. Ağır Ceza Mahkemesi'nce reddedilen MİT'in, "izleme" kararını Diyarbakır 6. Ağır Ceza Mahkemesi'nden "usule uygun" biçimde aldığını belirterek, suç duyurusunda bulunan tüm kişi ve kurumların başvurularını reddetti. 
MİT ve Emniyet Genel Müdürlüğü'nün, Diyarbakır 6. Ağır Ceza Mahkemesi'ne başvurarak, 8 Nisan - 30 Mayıs 2005 arasında yapılan tüm telefon görüşmelerini izleme kararı aldırdıkları ortaya çıkmıştı. Skandalın ardından çok sayıda kişi ve kurum, Ankara Başsavcılığı'na MİT aleyhinde suç duyurusunda bulunmuştu. 
Suç duyurularıyla ilgili çalışmalarını tamamlayan Ankara Cumhuriyet Savcısı Abbas Özden ise başvuruların işleme konulmamasına karar verdi. Kararda, "Dinlenen cep telefonlarıyla izlemeye alınan internet üzerindeki haberleşmelere ilişkin somut hiçbir kanıt ve delil mevcut olmadığı, bu haliyle suç isnadının genel ve soyut nitelikte olduğu anlaşılmıştır" denildi. 

İlk karar değil 

Karara ilk tepki, Türkiye Barolar Birliği Başkanı Özdemir Özok'tan geldi. "Ortada bir yargı kararı varken bunun dışında bir sonuca gidilmesi beklenemez" diyen Özok, "Mahkeme karar verdikten sonra savcılığın farklı karar vermesi mümkün değil" diye konuştu. 
MİT hakkında suç duyurusunda bulunan Ankara Barosu avukatlarından Hamit Geylani de 70 milyon kişinin dinlenmesinin kabul edilemez olduğunu belirtti. 


</TEXT>
</DOC>
