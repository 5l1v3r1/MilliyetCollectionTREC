<DOC>
<DOCNO> 392772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko25.html </URL>
<DATE> 2005/11/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
YASED Konferansı dünyanın önde gelen işadamlarını ağırlayacak 
</HEADLINE>
<TEXT>

     Yabancı Sermaye Derneği'nin YASED ''Yatırımların Yeni Gözdesi Fırsatlar Ülkesi Türkiye'' ana temasıyla düzenlediği konferans, yarın İstanbul'da başlayacak. 
     Ceylan Inter-Continental Oteli'nde iki gün sürecek konferansa, Başbakan Erdoğan'ın yanı sıra bazı bakanlar ile çok sayıda yerli ve yabancı kuruluşun üst düzey yöneticileri davetli bulunuyor. 
     YASED'in Dünya Bankası, UNDP, DPT ve Hazine Müsteşarlığı'nın katkılarıyla düzenlendiği konferans, Türkiye'yi doğrudan yabancı yatırımlar için hem çekici bir hedef ülke haline getirmek hem de istikrarlı bir iş ortamı oluşması için öncülük etme vizyonunu taşıyor. 
     YASED'den yapılan açıklamaya göre, yerli ve yabancı birçok üst yönetici CEO ile devlet adamının aynı masada buluşacağı organizasyonla, yabancı yatırımlar konusunda Türkiye'yi bekleyen fırsat ve tehditlerin interaktif bir ortamda tartışmaya açılmasının yanı sıra somut öneri ve değerlendirmelerle karar alıcı mekanizmalara ışık tutmak ve yol göstermek amaçlanıyor. 
     YASED Başkanı Şaban Erdikler tarafından yarın açılışı yapılacak olan konferansta Devlet Bakanı ve Başmüzakereci Ali Babacan ''AB Sürecinin Doğrudan Yabancı Sermaye Açısından Değerlendirilmesi'' başlıklı açılış konuşması yapacak ve ardından oturumlara geçilecek. 
     İki gün boyunca 12 başlık altında gerçekleştirilecek oturumlarda, yerli ve yabancı konuşmacılar, farklı bakış açıları ve çözüm önerileriyle, yabancı yatırımların dünü, bugünü ve yarınını masaya yatıracaklar. 
     Konferansta ayrıca, YASED tarafından ilgili kuruluşlarla işbirliği halinde hazırlanmakta olan ''Türkiye'nin Yabancı Sermaye Stratejisi'' raporu kamuoyuna açıklanacak ve belirlenen öncelikler ve yabancı yatırımlar konusunda geleceğe yönelik oluşturulan Türkiye'nin yeni vizyonu interaktif bir ortamda tartışmaya açılacak. 
     
     İHALE KAZANAN KONSORSİYUM TEMSİLCİLERİ KONFERANSTA 
     Konferansın ikinci gününde ''Değişen Türkiye Yabancı Yatırım Stratejisi ve Türkiye'nin Vizyonu'' başlıklı oturumla, Türkiye ve dünyanın önde gelen şirketlerinin üst yöneticileri yuvarlak masa toplantısında bir araya gelecek. Başbakan Erdoğan'ın konuşmacı olarak katılması beklenen yuvarlak masa toplantısının katılımcıları arasında, Galataport ihalesinde en yüksek teklifi veren konsorsiyumun ortağı İsrailli işadamı Sami Ofer'in oğlu Eyal Ofer ile Türk Telekom ihalesini kazanan konsorsiyumun ortağı Saudi Oger Grubu'nun Başkan Yardımcısı Mohammed Hariri de bulunuyor. 
     Telenor Üst Yöneticisi CEO Jon Fredrik Baksaas, Ford Avrupa Başkanı John Fleming, Alfa Group Yönetim Kurulu Başkanı Mikhail Fridman, Oracle Başkan Yardımcısı Alfonso Di Ianni, Telia Sonera Üst Yöneticisi CEO Anders Igel, Alliance UniChem Yönetim Kurulu Başkan Yardımcısı Stefano Pessina, Credit Suisse First Boston CSFB Avrupa Ortadoğu ve Afrika üst yöneticisi CEO Michael Philipp ve Groupe Danone Başkan Yardımcısı Jacques Vincent diğer yabancı konuklar arasında yer alıyor. 
     Yavuz Canevi'nin yöneteceği yuvarlak masa toplantısının Türk konuşmacıları ise Koç Holding Üst Yöneticisi CEO Bülend Özaydınlı, Sabancı Holding Yönetim Kurulu Başkanı Güler Sabancı, Doğuş Holding Yönetim Kurulu Başkanı Ferit Şahenk ve Global Yatırım Holding Başkanı Mehmet Kutman olacak. 
     
</TEXT>
</DOC>
