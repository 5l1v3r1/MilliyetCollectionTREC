<DOC>
<DOCNO> 393465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo01.html </URL>
<DATE> 2005/11/09/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Beşiktaş futbol şubesi profesyonellere devretme kararı aldı 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, futbol şubesini profesyonel kişilere devretmek için çalıştıklarını vurgulayarak, bu amaç doğrultusunda aralık ayı sonunda futbol şubesini kapatmayı düşündüklerini söyledi. 
     Kıvanç Oktay, BJK TV’de bu akşam yayınlanan "Faik Gürses ile Soru-Cevap" programına katılarak, siyah-beyazlı taraftarlardan gelen soruları yanıtladı. 
     İyi bir profesyonel kadro oluşturmak amacıyla uzun süredir yönetim kurulu olarak çalışmalar yaptıklarını anlatan Oktay, "Aralık sonunda futbol şubesini kapatmayı ve bu işi profesyonellerle götürmeyi düşünüyoruz. Ben yine asbaşkan olarak sezon sonuna kadar yönetim kuruluyla futbol takımı arasındaki köprü görevini yürüteceğim. 
     İnşallah Beşiktaş için daha faydalı olacaktır" dedi. 
     Yeni teknik direktör Jean Tigana’nın, takıma ocak ayında başlayacak ikinci transfer dönemi için takviye isteyip istemediği yönündeki bir soruya Oktay, "Hoca şu ana kadar hiç böyle bir şey söylemedi. Bir şeyler yapabilir ama henüz bize rapor veya görüş bildirmedi. Şu arayı iyi değerlendirip, takımı iyi tanıyacağını ve kullanabileceği hale getireceğini söyledi. Rapor verirse de yönetim kurulu olarak gereğini yaparız" diye yanıt verdi. 
     
     "AİLTON BİR DÜŞÜŞ YAŞIYOR" 
     Kıvanç Oktay, son maçlardaki performansıyla tepki çeken Brezilyalı futbolcu Ailton ile ilgili olarak da şunları kaydetti 
     "Ailton bir düşüş yaşıyor. Açıkçası biz de son maçlarda hayal kırıklığına uğradık. Ama hala çok iyi futbolcu olduğuna eminiz. 
     Hocayla da konuşarak atlatacağına inanıyoruz. Bizim futbolcularımız son haftalarda normal şeyler yaşamadı. Baskı altındalar. Ama bunu aşacağız. Çünkü iyi bir kumaşımız var. Tigana da kendi becerisini ortaya koyacaktır." Emre Aşık, Tayfun Korkut ve Okan Koç’un yeniden takıma dönmesiyle ilgili olarak da Oktay, "Hocanın raporuna bağlı. Biz bu konuda yönetim kurulu olarak bir karar almadık. O günkü teknik heyetin isteği doğrultusunda kadro dışı bıraktık. Hocadan istek gelirse değerlendiririz" dedi. 
     
     "VİCDANEN MUTLUYUM" 
     Kıvanç Oktay, futbol şubesinden sorumlu asbaşkan olarak aldığı eleştirilerle ilgili bir soruyu yanıtlarken, "Kıvanç Oktay, Beşiktaş için yapmak istedikleriyle vicdanen mutlu. Futbol şube sorumlularının kaderi bu. İşler iyi gittiğinde iyi, aksi durumda kötü. Rahatım. Tabii ki üzülüyorum, bu kadar eleştiriyi hak etmediğimi düşünüyorum" diye konuştu. 
     "Beşiktaş camiası her türlü zorluğu aşabilecek bir camia. Sadece bize destek olsunlar. Eleştirilerini tabii ki yapsınlar, ama yıkıcı olarak değil, yapıcı olarak" diyen Oktay, İlhan Mansız’ın Beşiktaş’a yeniden transferinin şu an için gündemlerinde olmadığını kaydetti. 
     Oktay, sportif direktör Erdil Arpacı’nın istifasını kabul etmediklerini, kendisine bir süre izin verdiklerini, tatil dönüşünde yeniden birlikte çalışmayı umduklarını söyledi. 
     Tigana’nın BJK Nevzat Demir Tesisleri’ne hayran kaldığını vurgulayan Oktay, Fransız teknik adamın, yardımcılarıyla birlikte otel yerine tesislerde kaldığını sözlerine ekledi. 
     
</TEXT>
</DOC>
