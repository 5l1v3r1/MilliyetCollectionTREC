<DOC>
<DOCNO> 353643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun47.html </URL>
<DATE> 2005/06/20/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
AKPM Başkanı AB Brüksel zirvesi bir felaketti... 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Rene van der Linden, hafta sonu Brüksel'de düzenlenen AB zirvesini ''bir felaket'' olarak niteledi. 
     AKPM genel kurul toplantılarının başlaması dolayısıyla basın toplantısı düzenleyen Hollandalı Başkan, AB'nin zengin ülkelerini, fakir ülkelerle yeteri kadar dayanışma yapmamakla suçladı. 
     AB içindeki bütçe ve tarım sübvansiyonları ile Avrupa Anayasası'na ilişkin mevcut sorunlara atıfta bulunan Rene van der Linden, ''Bu sorunlarla başa çıkamamamız bir felaket'' ifadesini kullandı. 
     ''Avrupa'nın ticaret ve ekonomi dışındaki alanları da gözardı etmemesi gerektiğini'' ifade eden AKPM Başkanı, ''AB'yi sadece bir serbest ticaret örgütü olarak görmek tarihi bir yanlış olur'' dedi. 
     İnsan hakları ve demokrasinin geliştirilmesi için kurulan Avrupa Konseyi ile AB arasında bir bağ olmamasına rağmen Van der Linden, AB'nin 2007 ve 2013 bütçesi için uzlaşmaya varamamasının Avrupa Konseyi'ni de olumsuz etkileyeceğini savundu. 
     AKPM Başkanı, AB'deki ekonomik durumun, Avrupa'da birliğe üye olmayan diğer ülkeleri etkilemesinin kaçınılmaz olduğunu söyledi. 
     
     RUSYA, ERMENİSTAN VE AZERBAYCAN 
     Bir hafta sürecek AKPM genel kurul toplantılarında TBMM'yi, AK Parti Milletvekili Murat Mercan başkanlığında heyet temsil edecek. 
     Toplantıların en önemli gündem maddelerini, Rusya, Azerbaycan ve Ermenistan oluşturacak. 
     Rusya'nın Avrupa Konseyi'ne verdiği taahhütleri ve sorumlulukları değerlendiren bir rapor ve buna bağlı karar tasarısı, genel kurul oturumunda tartışılarak, oylanacak. 
     Toplantılar sırasında, Ortadoğu ve Kosova'daki gelişmelerle birlikte, ''Ermenistan'daki yeni anayasa hazırlıkları'', ''Azerbaycan'daki siyasi tutuklular ve bu ülkedeki demokratik kurumların çalışması'' konularında oturumlar yapılacak. 
     AKPM genel kurul toplantılarında ayrıca, ''Medya ve Terörizm'' başlıklı bir rapor ve buna bağlı tavsiye kararı tartışılarak, oylanacak. 
     NATO Genel Sekreteri Jaap de Hoop Scheffer ve Bosna-Hersek Başbakanı Adnan Terzic, genel kurula hitap ederek, AKPM üyelerinin sorularını yanıtlayacak. 
     
</TEXT>
</DOC>
