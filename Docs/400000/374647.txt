<DOC>
<DOCNO> 374647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/tamer.html </URL>
<DATE> 2005/09/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cıvımanın değerleri, gazeteleri istila ediyor 
</HEADLINE>
<TEXT>

İlk kez bu tatilde yazarlıktan "okurluğa" istemeden geçiş yaptım ve sektöre dışardan bakınca hayrete düştüm... 

İki haftalık ayrılığın ardından merhaba... İznimin ilk haftasını İstanbul'da tam gün mesai yaparcasına yoğun bir diş tedavisiyle, ikinci haftasını da her yıl olduğu gibi yakın arkadaşlarımla güneyde küçük bir butik otelde geçirdim. 
Bu tatilde bana bir haller oldu. Eskiden derinleşmek istediğim konular hakkında nükleer, ilaç, sivil toplum kuruluşları v.s. gibi aylar öncesinden malzeme biriktirip, tatilde büyük bir ciddiyetle okuyup notlar alırken, bu sefer bizim gazetelere fena halde takıldım. Yıl boyunca zaten işin gereği her gün 12 gazeteyi tarıyorsun, bari tatilde şöyle bir göz atıp geçiver değil mi Göz atmak ne kelime, tam tersine bu tatilde bizim gazetelerin gözünü çıkardım Hepsini didik didik etmekten bir türlü kendimi alamadım. 

Bülent Ersoy rezaleti 
Yazları giderek artan "tatil yöresi köşe yazarlığı", haberlerin her geçen gün biraz daha magazinleşmesi, köşe sahibi gazetecilerin güncel bir sorunu irdelemek yerine işin kolayına kaçıp birbirleriyle dalaşmaları zaten ne zamandır beni çok rahatsız ediyordu. Bardağı taşıran son damla, -tatilime denk geldiğinden olsa gerek- Bülent Ersoy rezaleti oldu. 
Ciddi diye geçinen gazeteler, Bülent Hanım'ın ipe sapa gelmez sözlerini, nasıl günlerce manşetlerinde tutarlar Gazeteciliğin temel ilkelerini nasıl bu kadar hiçe sayabilirler Üşenmeyip bütün gazetelerin birinci sayfalarını kesip sakladım ve hepsine topluca baktığımda gördüm ki Bülent Hanım'ın Türkiye gündemini bir hafta süreyle meşgul etmesinin baş sorumlusu Vatan 20 ağustostan başlayarak, 21, 23, 24, 25 ve 26 ağustosta 6 gün süreyle Bülent Ersoy ve Deniz Baykal poz poz fotoğraflarıyla birinci sayfada boy gösteriyorlar. 
Hürriyet'e de hayret ettim. 23 ağustosta neredeyse bütün başsayfayı kaplamış 25'inde sürmanşet. 
Türkiye'nin en çok satan gazetesi Posta, 2 kez başsayfadan abartmadan girmiş haberi. Üstelik ikincisinde "Boş yere yaygara" deyip meseleyi 2 kelimeyle mükemmel özetlemiş. Bülent Hanım, Akşam'ın baş sayfasını 23, 25, 26 ve 28 ağustosta 4 kez işgal etmiş. Sabah Bülent Hanım'ı sürmanşetten ama sadece 1 kez ilk sayfaya taşımış. 
Gazetem Milliyet'in ağırbaşlılığı ve sağduyusuyla iftihar ettim. İç sayfadaki haberin anonsu olarak 2 kez başsayfada küçük yer aldı. Radikal ve Zaman'da hiç yok. Cumhuriyet'te 'CHP'den dava' başlığıyla 1 kez var. Yeni Şafak'ta 3 kez başsayfada... 

Gazete okuru Meral 
Eveeeet, bir an dışardan bakıyorsun yaptığın işe ve hayretler içinde kalıyorsun. Yazarlıktan okurluğa geçiyorsun. Yıllardır hep gazete okuyorsun aslında, ama yazmak için okuyorsun. Profesyonelliği dışlayarak okur olarak gazetelere bakınca... 
Bugünlerde yoğun olarak içinde bulunduğum sektörü ve kendi yaptığım işi sorguluyorum bunun makro görüntülerini düşünmek ve bu düşünce yumağının bir kısmını sizlerle de paylaşmak istiyorum. 

Kritersizlik 
Aslında sadece medyada değil, her alanda bir kritersizliktir gidiyor. Benim kriterlerimden her geçen gün biraz daha uzaklaşılıyor. Kriter kalmayınca insan kendini boşlukta hissediyor. 
Yaptığımız işleri neye göre değerlendireceğiz Sanki iyi ile kötü arasında fark kalmadı. İşin emek harcanarak, düşüne - taşına, özene - bezene yapılması önemini yitirdi. İşini usulüyle yapan değil, sansasyon yaratabilen öne çıkıyor ve artık bu beni her geçen gün daha fazla rahatsız ediyor. 
Eğlence dünyasının normları, siyaset dahil hayatın her alanını ele geçiriyor. Oranın ölçüleri, adım adım hayatın diğer alanlarını işgal ediyor.Önemli olması gereken önemsizleşiyor.Başarı işini iyi yapmakla değil, görünürürlükle ölçülüyor.Cıvımanın değerleri, giderek temel medya değerleri haline geliyor.Ve tüm bunlar benim içinde yer aldığım sektör marifetiyle hayata geçiriliyor. 



</TEXT>
</DOC>
