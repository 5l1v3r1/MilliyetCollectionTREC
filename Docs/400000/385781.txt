<DOC>
<DOCNO> 385781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko17.html </URL>
<DATE> 2005/10/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Buğdayda üretim - tüketim arasındaki fark büyüyor... 
</HEADLINE>
<TEXT>

     Uluslararası Hububat Konseyi'nin IGC Eylül ayı raporuna göre, 2005-2006 sezonu dünya buğday üretiminin 609 milyon ton, tüketiminin ise 615 milyon ton olarak tahmin edildiği, üretim-tüketim arasındaki açığın geçen aya göre yüzde 100 artışla 6 milyon tona çıktığı bildirildi. 
     İstanbul Teknik Üniversitesi Gıda Mühendisliği Bölümü Öğretim Üyesi Prof. Dr. Hikmet Boyacıoğlu, dünya buğday üretiminin 2004 yılında rekor düzeyde gerçekleştiğini söyledi. 
     2003-2004 döneminde 555 milyon ton olan dünya buğday üretiminin geçen dönem 68 milyon ton artışla 623 milyon ton gibi rekor seviyeye ulaştığını ifade eden Boyacıoğlu, aynı yıl tüketimin de rekor düzeyde 613 milyon ton olarak gerçekleştiğini ifade etti. 10 milyon ton buğdayın stoklara konulduğunu kaydeden Boyacıoğlu, bu yıl stoktaki buğdayın 137 milyon tona ulaştığını bildirdi. 
     Bu yıl ise, Uluslararası Hububat Konseyi'nin IGC Eylül ayı raporuna göre 2005-2006 sezonu dünya buğday üretiminin, geçen yıldan 14 milyon ton düşük, 609 milyon ton olarak tahmin edildiğini vurgulayan Boyacıoğlu, şunları kaydetti 
     ''Üretimdeki bu azalma, AB, ABD ve Arjantin'deki buğday üretiminin düşmesine bağlanıyor. Bu yıl buğday tüketimi ise geçen ayın öngörüsünden ve geçen yıldan 2 milyon ton fazla, 615 milyon ton olarak tahmin ediliyor. Dünya buğday ticaretinin de geçen yıla göre 1 milyon ton artarak 109 milyon ton olacağı tahmini yapılıyor. Ticaretin artmasını da Irak, Nijerya ve ABD'nin artan ithalat tahminleri sağlamıştır.'' Boyacıoğlu, 2005-2006 yılında üretimin tüketimi karşılayamayacağını belirterek, ''Ağustos ayı raporuna göre üretim-tüketim arasındaki açık yüzde 100 artışla 6 milyon tona çıktı. Bu açık, 137 milyon tonluk stoklardan karşılanacak'' dedi. 
     Boyacıoğlu, 5 ihracatçı ülkenin 2005-2006 sezonu sonundaki toplam stok tahmininin, geçen aydan 1 milyon ton düşürülerek 49 milyon ton olarak açıklandığını, bu değerin geçen yıldan 2 milyon ton az olduğunu sözlerine ekledi. 
     
</TEXT>
</DOC>
