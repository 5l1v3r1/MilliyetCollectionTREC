<DOC>
<DOCNO> 397657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy13.html </URL>
<DATE> 2005/11/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sezer İKÖ üyelerinin turizm pazarından yüzde 6 pay alması yeterli değil 
</HEADLINE>
<TEXT>

     Cumhurbaşkanı Ahmet Necdet Sezer, İslam Konferansı Örgütü üyesi ülkelerin, dünyadaki turizm pazarından yalnızca yüzde 6 oranında pay almasının yeterli olmadığını belirterek, "Uluslararası turizm etkinlikleri, doğal, kültürel ve tarihsel varlıklara sahip ülkelerimizin gönencine katkılarının yanında uluslarımızın birbirini daha iyi tanımalarına da yardımcı olacaktır" dedi. 
     Cumhurbaşkanı Sezer, The Marmara Oteli’nde düzenlenen İslam Konferansı Örgütü Ekonomik ve Ticari İşbirliği Daimi Komitesi’nin İSEDAK 21. Toplantısı’nda yaptığı konuşmada, bir İSEDAK tasarısı olan "İslam Konferansı Örgütü Üyesi Ülkeler Tercihli Ticaret Sistemi Çerçeve Anlaşması" kapsamında "Ticaret Müzakereleri Birinci Turu"nun Türkiye’nin ev sahipliğinde Antalya’da başarıyla gerçekleştirildiğini anımsattı. 
     Sezer, "Tercihli Tarife Protokolü"nün hazırlanmasını mutlulukla karşıladıklarını ve bu İSEDAK Toplantısı’nda söz konusu protokolün ilgili taraflarca imzalanmasını beklediklerini bildirdi. 
     Ekonomik gönenç arayışlarında turizm kesiminin öneminin giderek arttığını vurgulayan Cumhurbaşkanı Sezer, 1950’li yıllarda tüm dünyada yılda 25 milyon olan turist sayısının günümüzde 716 milyona yükseldiğine dikkat çekti. 
     Dünyada turizmden elde edilen gelirin ise yıllık 6 milyar dolara ulaştığını ifade eden Sezer, turizm kesiminin 207 milyon kişiye iş sağladığını ve bu sayının dünya istihdamının yüzde 8’ini oluşturduğuna işaret etti. 
     İslam Konferansı Örgütü’ne üye ülkelerin dünyadaki turizm pazarından yalnızca yüzde 6 oranında pay almasının yeterli olmadığını kaydeden Cumhurbaşkanı Sezer, sözlerini şöyle sürdürdü 
     "Bu nedenle, 21. İSEDAK Toplantısı sırasında ’İslam Konferansı Örgütü Üyesi Ülkeler Arasında Ekonomik İşbirliğinin Artırılmasında Turizmin Rolü’ konusunun ayrı bir gündem maddesi altında tartışılacak olmasını anlamlı ve yerinde buluyorum. 
     Üye ülkelerde turizm alanında iş yapan firmaların katılacağı ve İSEDAK Toplantısı ile eşzamanlı olarak düzenlenen ’1. Turizm Fuarı’nın bu kesimdeki işbirliği çabalarımıza önemli katkılar sağlayacağını düşünüyoruz. 
     Uluslararası turizm etkinlikleri, doğal, kültürel ve tarihsel varlıklara sahip ülkelerimizin gönencine katkılarının yanında uluslarımızın birbirini daha iyi tanımalarına da yardımcı olacaktır. 
     Bu olanaktan yararlanarak, İstanbul’daki İslam Tarih, Sanat ve Kültür Araştırma Merkezi’ni IRCICA , kuruluşunun 25. yıldönümü dolayısıyla kutluyorum. Merkez, geride kalan ilk 25 yılında önemli başarılar göstermiştir. Sekreterya’nın ve üye ülkelerin değerli desteği ve ilgisiyle, İslam uygarlığının kültür ve sanat yapıtlarının incelenmesi, korunması ve tanıtımına somut katkılarda bulunmuştur. 
     Merkez’in 25. yıldönümü nedeniyle düzenlenen ’İslam Ülkeleri Kültür Haftası’, bu yapıtların üye ülkelerin kültür ve sanat geleneklerine yansıyan çeşitliliğini ve varlığını simgelemektedir. Merkez’in bu verimli çalışmaları genişleterek sürdürmesini diliyorum." 
     
     "YOKSULLUKLA SAVAŞIM ÖNEMLİ SINAVLARDAN BİRİ" 
     Cumhurbaşkanı Ahmet Necdet Sezer, bugün 1 milyarı aşkın kişiyi pençesine alan yoksullukla savaşım konusunda her türlü çabayı göstermenin önlerindeki en önemli sınavlardan biri olduğunu vurguladı. 
     "Uluslararası toplum olarak, günlük geliri 1 doların altında ve açlık tehlikesiyle karşı karşıya bulunan dünya nüfusunu 2015 yılına kadar yarıya indirmek öncelikli hedefimizdir" diyen Sezer, kalkınmaya ve yoksulluğun ortadan kaldırılmasına elverişli bir ortamın hem ulusal, hem de küresel düzeyde yaratılması için kararlılık gösterilmesi, kalkınma ve yoksullukla savaşım hedefleri doğrultusunda özel kesim ve sivil toplum kuruluşlarıyla güçlü ortaklıklar geliştirilmesi gerektiğini söyledi. 
     Cumhurbaşkanı Sezer, bu amaçlara ulaşmak için, evrensel değerlerle uyumlu, demokrasi, hukukun üstünlüğü, insan hakları, iyi yönetişim, saydamlık, hesap verme yükümlülüğü, kadın-erkek eşitliği, şiddetin kabul edilmezliği gibi ilkeleri temel alan, daha iyi ve özgürce işleyen siyasal ve ekonomik yapıları oluşturmanın önemli görevleri arasında bulunduğunu kaydetti. 
     
     ULUSLARARASI TOPLUMA ÇAĞRI 
     21. İSEDAK Toplantısı gündeminde "üye ülkelerde yoksulluğun 
     azaltılması için kapasite geliştirme programları" konusunun da yer almasını mutlulukla karşıladıklarını anlatan Cumhurbaşkanı Sezer, konuşmasına şöyle devam etti "Üye ülkelerde demokrasinin gelişmesi, kalıcı barış, yoksullukla savaşım ve sürdürülebilir kalkınma konusunda ortak çabalarımızı yoğunlaştırmak önem taşımaktadır. Bu bağlamda, çatışmaların önlenmesi ve siyasal istikrarın güçlendirilmesine yönelik bölgesel ve alt-bölgesel işbirliği düzenekleri özendirilmeli ve geliştirilmelidir. Uluslararası toplumu, daha çok kalkınma yardımı yapılması, teknolojik işbirliği ve doğrudan yabancı yatırımların artırılmasını da içerecek biçimde, az gelişmiş ülkelerin yoksullukla savaşım ve sürdürülebilir kalkınma sorunlarının giderilmesi için özel önlemler almaya çağırıyoruz. İslam Konferansı Örgütü üyesi ülkeler arasında yatırımların artırılması, ticaretin geliştirilmesi yönünde olumlu bir yönelimin oluştuğu mutlulukla gözlemlenmektedir. Bu amaçla belirli düzeneklerin geliştirilmesi de yararlı olacaktır. Borsalar arası işbirliğinin önemini bu kapsamda vurgulamak isterim." 
     
     DEPREMZEDELERE YARDIM ÇAĞRISI 
     Cumhurbaşkanı Sezer, geçen yıl Aralık ayında başta Endonezya olmak üzere bölge ülkelerini sarsan depremin yaraları henüz sarılmadan, dost ve kardeş ülke Pakistan’da geçen ay meydana gelen ve büyük can ile mal kaybına yol açan deprem yıkımının herkesi derinden üzdüğünü söyledi. 
     Pakistan halkına bir kez daha "başsağlığı" dileyen Sezer, "Pakistan halkının, bu zor günlerinde her zamankinden çok desteğe gereksinimi bulunmaktadır. Uluslararası toplumu ve İslam Konferansı Örgütü’ne üye ülkeleri, Pakistan’daki depremzedelere ivedi ve uzun dönemli yardımlarını artırarak sürdürmeye çağırıyorum" dedi. 
     
</TEXT>
</DOC>
