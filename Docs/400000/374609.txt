<DOC>
<DOCNO> 374609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo04.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sensiz olmuyor 
</HEADLINE>
<TEXT>


Fatih Tekke, Trabzonspor'a hayat vermeye devam ediyor. Geçen yılki 98 golün 34'ünü atan milli yıldız bu sezon da 5 kez ağları salladı 

ADNAN SUNGUR 


Geçen sezonun Gol Kralı Fatih Tekke, Trabzonspor'un gol yükünü çekmeye devam ediyor. Kasığından geçirdiği ameliyat sonrası hızla toparlanıp, deplasmanda Anorthosis ağlarını sallayarak sahalara golle dönen milli yıldız, Bordo - Mavili takımın en büyük silahı olma özelliğini koruyor. 
Son iki yılda şampiyonluğu son haftalarda kaçıran Karadeniz ekibinin bu performansında başrolü oynayan Fatih Tekke geçen sezon üç kulvarda atılan 98 golün 34'ünün altına imza koydu. Trabzonspor'un bu sezon 6 resmi karşılaşmada rakip ağlara bıraktığı toplam 8 golün 5'ini de tecrübeli futbolcu kaydetti. 

"Asisti de severim" 
Bu sezon Anorthosis ve Ankaragücü'ne 2'şer gol atan Fatih, Malatya deplasmanında uzatmada ağları sallayarak takımını yenilgiden kurtardı. Milli futbolcu geçen sezon 31 golle ligin zirvesine çıktığını hatırlatıp bu rakamı aşmak istediğini söyledi. Yıldız golcü, "Futbolun meyvesi goldür. Ben de işimi en iyi şekilde yapmaya çalışıyorum. Ayrıca asist yapmayı da severim. Bu yıl da en az geçen sezonki kadar gol atmak istiyorum" dedi. 

Mehmet'le 2 yıl daha 

Başkan Atay Aktuğ'un önceki gün anlaşma sağladığı Mehmet Yılmaz 2008'e kadar Trabzonspor forması giyecek. Genç golcünün menajeri Mustafa Üçüncü dün 2 yıllık yeni sözleşmeye imza attı. Mehmet Yılmaz'a gribal enfeksiyon geçirdiği için evinde serum verilmesi nedeniyle menajer Üçüncü'nün imza attığı açıklandı. 

Trabzonspor finalde 1-2 

Bordo - Mavili takım, Türkiye Spor Yazarları Derneği Trabzon Şubesi'nin düzenlediği 7. Karadeniz Kupası'ndaki ilk maçında Ofspor'u deplasmanda 2-1 yenerek finale çıktı. Ev sahibi 3. Lig ekibinin golünü 32'de Zorbay attı. Yedek oyuncular ağırlıklı bir kadroyla sahaya çıkan Trabzonspor'un sayılarını ise 37'de Ufukhan ve 44'te Yattara kaydetti. Bordo - Mavili takım, Çaykur Rize'yi 1-0 yenen Akçaabat Sebat'la bugün finalde karşılaşacak. 


</TEXT>
</DOC>
