<DOC>
<DOCNO> 389956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur60.html </URL>
<DATE> 2005/10/26/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
SHÇEK Genel Müdürü Barış, "Amacımız ev sistemine geçmek" 
</HEADLINE>
<TEXT>

     Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, çocuk yuvaları konusunda ''koğuş sisteminden ev sistemine geçmeyi amaçladıklarını bildirdi. 
     İsmail Barış, AA muhabirine yaptığı açıklamada, bu sistemle çocukların kendi aileleri ya da koruyucu ailelerin yanında barındırılmasının öngörüldüğünü belirtti. 
     Bu yılın başından itibaren yuvadan çocuğunu alan ailelere aylık 300 YTL ayni ve nakdi yardımda bulunduklarını kaydeden Barış, 5 bin çocuğun bu uygulamayla ailelerinin yanında kaldığını söyledi. 
     Çocuk yuvalarında görev yapan personelin niteliği ile ilgili sorunlar yaşadıklarını dile getiren Barış, yuvalardaki çocukların kişisel ve psikolojik gelişimleri ile ilgili çalışmaların da yürütüldüğünü anlattı. 
     İsmail Barış, görevden alınan Malatya Sosyal Hizmetler İl Müdürü Yakup Güler'in yerine vekaleten İl Sağlık Müdürlüğü'nde görevli Dr. Suat Yalçınsoy'un atandığını bildirdi. 
     
</TEXT>
</DOC>
