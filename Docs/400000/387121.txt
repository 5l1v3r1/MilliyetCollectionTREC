<DOC>
<DOCNO> 387121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/soneko07.html </URL>
<DATE> 2005/10/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Babacan Türkiye'nin algılanmasında değişiklik var... 
</HEADLINE>
<TEXT>

     Kamil Erdoğdu bildiriyor 

Devlet Bakanı ve Başmüzakereci Ali Babacan, ''3 Ekim'den sonra Türkiye'nin algılanmasının ciddi biçimde değiştiğini'' söyledi. 
     G-20 Hazine Bakanları ve Merkez Bankası Başkanları Toplantısı için Çin'in başkenti Pekin yakınlarındaki Hıbey eyaletine bağlı Şianghı ilçesinde bulunan Bakan Babacan, burada Türk gazetecilerin sorularını yanıtlarken, toplantıya katılan hemen hemen herkesin 3 Ekim sürecini yakından izlediğini gözlemlediğini belirtti. 
     Babacan, 3 Ekim tarihini başarıyla geçirdikleri için bir çok tebrik aldıklarını söyleyerek, ''3 Ekim tarihi sadece Avrupa ve Türkiye için değil, tüm dünya için dönüm noktası oldu. Artık Türkiye'ye farklı bir perspektifle, farklı gözlükle bakılıyor. Bunun ekonomik sonuçlarını mutlaka alacağız'' dedi. 
     
     TOPLANTININ GÜNDEMİ 
     7 yıl önce başlayan G-20 toplantılarının sonuncusunda Türkiye'nin global ekonomi ile ilgili tutumunu ilk elden muhataplara aktardıklarını ifade eden Babacan, bu yıl ki toplantıda genel ekonomik durum ve kalkınma ile ilgili sorunlar, Dünya Bankası ve IMF'nin stratejik olarak yeniden geçirilmesi, gerekiyorsa görev tanımlarının yeniden yapılması, ülkelerin temsil ve söz haklarının yeni duruma göre tekrar düzenlenmesi ve Binyıl Kalkınma Hedefleri'nin durumunun ele alındığını kaydetti. 
     Toplantı sırasında ABD Hazine Bakanı, Alman Ekonomi Bakanı Yardımcısı, Çin Maliye Bakanı ve IMF İcra Direktörleri heyeti başkanı ile ikili görüşmeler yaptığını belirten Babacan, Dünya Bankası, ABD Merkez Bankası ve Avrupa Merkez Bankası başkanları ile sohbet etme imkanı bulduğunu söyledi. 
     
     ''KUŞ GRİBİ İHRACAT TABLOSUNU OLUMSUZ ETKİLEMEZ'' 
     Bakan Babacan, kuş gribinin Türk ekonomisini nasıl etkileyeceği şeklindeki bir soru üzerine şöyle konuştu 
     ''Bu, sadece Türkiye'yi değil, Romanya'yı da yakından ilgilendiren bir konu. Etkilenen miktar Türkiye'nin toplam ihracatının binde birinden daha az bir rakamı teşkil ediyor. Genel anlamda ihracat tablosunda olumsuz bir gelişme olmayacaktır.'' AB ile ilgili bir soru üzerine de tarımın belki de en uzun sürecek fasıllardan biri olacağının altını çizen Babacan, ''Taramasını bu yıl içinde yapacağız. Bazı fasılların taraması bir saatte biterken, tarım faslının sadece taraması iki hafta alacak'' diye konuştu. 
     
     DÜNYA TİCARETİNİN YÜZDE 80'İ G-20'DE 
     Bu arada Pekin yakınlarındaki Şianghı ilçesinde bulunan Grand Epoch City'de düzenlenen G-20 Hazine Bakanları ve Merkez Bankası Başkanları Toplantısı sona erdi. 
     1999 yılında kurulan G-20'yi oluşturan ülkeler dünyadaki gayrı safi milli hasılanın yüzde 90'ını ve dünya ticaretinin yüzde 80'ini ellerinde bulunduruyorlar. 
     Toplantıda Türkiye'yi temsil eden Devlet bakanı Ali Babacan ve Merkez Bankası Başkanı Süreyya Serdengeçti ile beraberindekiler bu gece Çin'den ayrılacaklar. 
     
</TEXT>
</DOC>
