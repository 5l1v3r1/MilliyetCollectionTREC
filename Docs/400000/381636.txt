<DOC>
<DOCNO> 381636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo20.html </URL>
<DATE> 2005/09/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trabzonspor Asbaşkanı Sarı'dan şaşırtan açıklama... 
</HEADLINE>
<TEXT>

     Adnan SUNGUR TRABZON, DHA 

Teknik direktör arayışlarını sürdüren Trabzonspor yönetim kurulunun yaptığı toplantıda adaylarda aranacak nitelikler tek tek ele alınarak özellikleri konusunda ortak görüş birliğine varıldı. 
     Yönetim kurulunun bordo mavili takımı çalıştırması düşünülecek isimlerde arayacağı özellikler şöyle belirlendi 
     1- Alkolü fazla sevmeyecek. 
     2- Hırslı olacak. 
     3- Taraftara, futbolcuya, yöneticiye pozitif enerji verecek. 
     4- Futbolcularda saygı uyandıracak. 5- Alt yapıya ve genç futbolcuya önem verecek. 
     6- Takım içindeki hizipleri ortadan kaldırabilecek cesarete sahip olacak. 
     7- İddialı olacak. 
     8- Fiyatı 1 milyon eurodan fazla olmayacak. 
     9- Türkiye hakkında bilgi sahibi olacak. 10- Trabzon’un havasına uyacak, şehri benimseyecek." 
     Trabzonspor'u çalıştırması için Bayer Leverkusen’in Alman çalıştırıcısı Augenthaler'le CSKA Sofya’nın Yugoslav teknik direktörü Yesiç, ön plana çıktı. Ayrıca Topmöller, Schaeffer, Halilhodziç ve Fernandez'le de temasa geçildiği belirtildi. 
     Bu arada Fransız Le Guen ve Deschamps, Alman Berti Vogst, Hitzfeld, Hırvat Antiç, İspanyol Camacho, Hollandalı Ruud Gullit ve Toschack'le yapılan görüşmelerin olumsuz sonuçlandığı vurgulandı. 
     
     YÖNETİMİ DE TAŞIYACAK 

     Bordo mavili yönetimin takımın başına getireceği teknik direktörün tartışılmaz bir isim olmasına da önem verileceği bildirildi. Anlaşma sağlanacak teknik direktörün yaratacağı olumlu etkiyle taraftarların yönetim üzerindeki baskısının da azalmasının sağlamasının da amaçlanacağı belirtildi. Öncelikli olarak Avrupa’dan isimler üzerinde durulacağı, yerli teknik direktörlerin son planda düşünüldüğü vurgulandı. Yöneticiler, Eric Gerets, geldi bir anda Galatasaray’ın çehresi değişti. Trabzonspor’a da bir sihirli el gibi değecek teknik direktör arıyoruz. Yeni teknik direktör, yönetime de nefes aldıracak. Yerli antrenöre 2-3 maç bile sabredilemez. Ama iyi bir yabancıya zaman tanınır. Bunun için ilk tercihimiz yabancı olacak dediler. 
     
     YESİÇ HAYRAN BIRAKTI 

     Bir dönem Trabzonspor formasını giyen CSKA Sofya’yı çalıştıran Yesiç’in yönetimde en çok konuşulan isim olduğu, Çalıştırdığı 4 takımı da şampiyon yapmış. Bu nedenle Yesiç’in üzerinde duralım denildiği kaydedildi. Ersun Yanal, Gheorghe Hagi, Leekens, Mustafa Denizli ve Ünal Karaman, ilk etapta elenenler olurken Fransız Le Guen ve Deschamps, teklifi kabul etmedikleri için listeden çıkartıldı. Yesiç dışında Toppmöller, Berti Vogst, Augunthaler, Ruud Gullit, Toschack, Lucescu, Antiç, Luis Van Gaal, Schaeffer ve Fernandez ise hırslarıyla listede yer aldı. 
     
     YENİ İSİMLER VAR 

     Öte yandan yönetime son olarak Alman Ottmar Hitzfeld, İspanyol Kamacho ve Hırvat Vahit Halilhodziç isimleri önerildi. Geçtiğimiz sezonlarda Bayern Münih'i çalıştıran Hitzfeld'le 2 yıl Paris Saint Germain’i başında sahaya çıkan Halilhodziç ve bir dönem Real Madrid’i de çalıştıran Kamacho ile ilgili araştırmalar yoğunlaştırıldı. 
     Bu arada Trabzonspor’un Galatasaray maçına büyük olasılıkla Orhan Çıkırıkçı gözetiminde çıkacağı, yeni teknik direktörün ise görevine daha sonra başlayabileceği kaydedildi. 
     
     ASBAŞKAN SARI'DAN ŞAŞIRTAN AÇIKLAMA 

     Trabzonspor Asbaşkanı Ömer Sarı, yaptığı açıklamada Galatasaray maçının kazanılmasının çok zor olduğunu söylerken şöyle konuştu 
     Kimse hayalperest olmasın. Şu anda bir antrenör gelse bile hafta sonu oynanacak Galatasaray maçına hiç bir artı değeri olmaz. 
     Antrenör konusunda hummalı bir çalışma içindeyiz. Trabzonspor için en uygun olanı bulmalıyız. Galatasaray maçı var, diye acele edip yanlış bir tercih yapmak istemiyoruz. Şenol Güneş'le istenen başarının elde edilememesinden sonra bir başkası gelse de her şey düzelmez. Trabzonspor’un eski gücüne kavuşması zaman alır. Galatasaray maçında işimiz Allah’a ve futbolcuların yüreklerine kalmış. 

     
</TEXT>
</DOC>
