<DOC>
<DOCNO> 359730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko06.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan Harçlı Seferleri raporu 
</HEADLINE>
<TEXT>



Ankara Ticaret Odası ATO , Türkiye'de alınan "harçlara" ilişkin olarak "Harçlı Seferleri Raporu" yayınladı. Raporda, Türkiye'de 430 adet harç ve 57 de vergi tespit edildi. Vergi mevzuatının 1980'den bu yana tam 193 kez değiştiği ve içinden çıkılmaz bir hal aldığı belirtilen raporda, son 5 yılda vergi mevzuatında değişiklik yapan ya da yeni düzenleme getiren 46 yasa ve 57 Bakanlar Kurulu kararının çıkarıldığına dikkat çekildi. 
Rapora göre, Türkiye'de vatandaş adım başı harç ödüyor. Yürürlükteki Harçlar Yasası'na göre, harçlar Yargı Harçları, Noter Harçları, Vergi Yargısı Harçları, Tapu ve Kadastro İşlemlerinden Alınacak Harçlar, Konsolosluk Harçları, Pasaport, Vize, İkamet Tezkeresi ve Dışişleri Bakanlığı Tasdik Harçları, Gemi ve Liman Harçları, İmtiyazname, Ruhsatname ve Diploma Harçları, Trafik Harçları olmak üzere 9 ana başlık altında toplanıyor. Bu kapsamda tam 342 kalem harç alınıyor. 
ATO Başkanı Sinan Aygün, vergi ve harçlar konusunun arap saçına döndüğünü ve içinden çıkılamaz hale geldiğini belirtti. 430 çeşit harç tesbit ettiklerini vurgulayan Aygün, "Vatandaş harçlı seferleri ile karşı karşıya" dedi. Rapora göre iflas edenden, hatta nafakadan bile harç alınıyor. Eşe ve çocuğa ödenen nafakanın binde 9'u oranında harç vermek de zorunlu. 


</TEXT>
</DOC>
