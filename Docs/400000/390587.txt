<DOC>
<DOCNO> 390587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/guncel/gun02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayata dönüş'te jandarmaya ihtar 
</HEADLINE>
<TEXT>


'Hayata dönüş' davasında tebligat olduğu halde duruşmaya gelmeyen jandarmalar, bir sonrakine de katılmazlarsa polis zoruyla getirilecekler 

Şükran Özçakmak - İstanbul 

Bayrampaşa Cezaevi'ndeki "hayata dönüş operasyonu" sırasında cezaevi yönetimine karşı silahlı toplu ayaklanma suçundan 167 tutuklunun yargılandığı davada, 5 yıl sonra ilginç gelişmeler yaşandı. Mahkeme, cezaevinde bulunan 35 koli delilin, sanık avukatları tarafından da incelenmesine izin verdi. 
Eyüp 3. Asliye Ceza Mahkemesi'nde dün görülen davada ayrıca, operasyon tutanağında imzası bulunan ve bugüne kadar tebligat yapıldığı halde duruşmaya gelmeyen jandarma subaylarına, bir sonraki celseye de katılmadıkları takdirde polis zoruyla getirilecekleri yönünde davetiye gönderilmesine de karar verildi. 
Sanık avukatları, operasyon tutanaklarında adları olan ancak imzaları bulunmayan dönemin İstanbul Başsavcısı Ferzan Çitici ve cezaevi savcısı Hikmet Ünalan'ın, "tutanakları neden imzalamadıklarının" sorulmasını istedi. 

'Kurşun yağdı' 
Duruşmaya katılan tutuksuz sanıklar Mehmet Güvel, Sevgi Tağaç, Yıldıray Alanbay, Erkan Erdem ve Fatma Güzel, operasyon esnasında yapılan 'teslim olun ve dışarı çıkın' çağrılarına uymadıkları ve silahlı direniş yaptıkları iddialarına karşı savunma yaptılar. 
Sanık Tağaç, "Bulunduğumuz yer zaten cezaevi, kime teslim olacaktım. Dış kapı kapalı, nereden çıkacaktık Silah sesiyle uyandık. Koğuş tavanlarının delindiğini, kurşunlar yağdırıldığını, gaz ve yanıcı bombalar atıldığını hatırlıyorum. Alt kata kaçmasaydık hepimiz ölecektik. Karşı koğuşta 6 kişinin yanarak ölmesine tanık olduk" dedi. 
Sanık Güzel de, "Silahımız var idi ise niye kullanmadık Kullandı isek kime ne olmuş Ölen kim, yaralanan kim " diye sordu. 
Sanıklar, "10 yıldır koğuşlara girilmediği için operasyon yapıldı" iddiasını yalanladı. Mahkeme, operasyon öncesi koğuşlarda yapılan arama tutanaklarının istenmesini de karara bağladı. 



</TEXT>
</DOC>
