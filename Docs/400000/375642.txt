<DOC>
<DOCNO> 375642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/axspo05.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lider takımdır' 
</HEADLINE>
<TEXT>


12 Dev Adam'ın Başantrenörü Bogdan Tanjevic, "Kendinizi unutun, takımınız için oynayın" diyerek motive ettiği öğrencilerinin her geçen gün daha iyiye doğru yol aldıklarını söyledi 


A Milli Basketbol Takımı'nın Başantrenörü Bogdan Tanjevic, "Takımda lider yok, lider takımdır. Bunun da en güzel örneğini bu turnuvada verdik" dedi. 
Efes Pilsen Mini Dünya Kupası'nı tarihte ilk kez müzesine götürerek Avrupa Şampiyonası öncesi umut veren Ay - Yıldızlı takımın tecrübeli antrenörü Tanjevic, iki yıldan bu yana beraber olmalarının meyvelerini yavaş yavaş topladıklarını belirterek, "Takıma Kaya Peker ve Mirsad Türkcan'ın da katılması gücümüzü artırdı. Efes Pilsen turnuvasındaki performanstan genel olarak memnunum. Oyuncularımdan beklentim, takım olma yolunda gösterdikleri eforu ve gayreti artırarak devam ettirmeleri. Bunu yaparsak, Avrupa Şampiyonası'nda başa güreşen tüm takımların karşısına güçlü bir rakip olarak çıkabiliriz" diye konuştu. 
Önümüzdeki iki hafta içinde, kondisyon olarak en üst noktaya ulaşacaklarını da söyleyen Tanjevic, "Oyuncularıma hep, 'Kendinizi unutun, takımınız için oynayın. Takım oyunu oynadığınızı unutmayın ve sonucu bunun tayin edeceğini aklınızdan asla çıkarmayın' diye telkinde bulunuyorum. Çünkü Avrupa Şampiyonası'nda 7 - 8 maçı, 2 - 3 oyuncunun performansıyla kazanmamız mümkün değil. 10 - 12 oyuncu devrede olmalı. Takımın lideri takımdır. Michael Jordan ve Johann Cruyff dışında lider oyuncu hatırlamıyorum. Her maçta ayrı ayrı oyuncular ön plana çıkabilirler. Ama sonuçta kazanan takım olur, bireylerin değil, takımların adları tabelaya yazılır" dedi. 

'Ben değil biz' 

12 Dev Adam'ın kaptanı İbrahim Kutluay, Milli Takım'da oluşan "kardeşlik" ortamının başarıda büyük rol oynadığını söyledi. İbrahim, "Geçen yıllar, bize en az kaybettirdikleri kadar birçok şeyi de kazandırdı. 2001 Avrupa Şampiyonası sonrası 2002 Indianapolis ve 2003 İsveç'teki hatalarımızdan çok önemli dersler çıkardık, akıllandık. Artık takımda hiç kimse bireyselliği düşünmüyor. Çünkü hepimiz bireysel çabalarla bir yere gelinemeyeceğini öğrendik. Herkes bunun bilincinde" dedi. 
Kaptan İbrahim, Efes Pilsen Mini Dünya Kupası'nda MVP seçilmesini ise "Böyle bir ödüle layık görülmek güzel. Ancak bu ödül benim değil, takımın başarısının bir ürünüdür. Dolayısıyla tüm takım arkadaşlarımındır. Biz iyi bir takımız ve bunu da herkese göstermeye devam edeceğiz" diye yorumladı. 

Devler'e çift idman 

12 Dev Adam, Sırbistan Karadağ'da 16 - 26 Eylül tarihleri arasında düzenlenecek olan 2005 Avrupa Basketbol Şampiyonası'nın hazırlıklarına bugün yapacağı çift antrenmanla devam edecek. Dünü dinlenerek geçiren ve akşam da Sezen Aksu konserine giden milli basketbolcularımız ve teknik kadro, çalışmalara bugünden itibaren yoğunluk kazandıracak. Millilerimiz, çarşamba sabahı ise Fransa, Ukrayna ve Bulgaristan ile karşılaşacağı turnuvaya katılmak için Fransa'ya hareket edecek. 



</TEXT>
</DOC>
