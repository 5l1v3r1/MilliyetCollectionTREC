<DOC>
<DOCNO> 359495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/dunya/dun03.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü sayısı 50'yi geçti 
</HEADLINE>
<TEXT>


LONDRA Milliyet 


İngiltere'nin başkentinde önceki gün meydana gelen saldırılarda ölenlerin sayısının 50'den fazla olduğu açıklandı. Londra Emniyet Müdürü Sir Ian Blair yaptığı açıklamada, ölü sayısının 50'den fazla olduğunu, 700 kişinin de yaralandığını söyledi. Kesin ölü sayısını belirlemeye çalıştıklarını, sayıda önemli artış olmasını beklemediklerini kaydeden Blair, iki patlama yerinde hala zorlukla çalışıldığını belirtti. Blair, yaralananlardan 100'ünün hastanede tedavi gördüğünü, bunlardan 22'sinin durumunun ağır olduğunu söyledi. Emniyet Müdür Yardımcısı Andy Hayman ise her bir patlamada yaklaşık 4,5 kilo plastik patlayıcı kullanıldığını belirtti. Bu arada, Russell Meydanı ve King's Cross istasyonları arasında patlayan trenin enkazında halen cesetlerin olduğu, patlamada zarar gören tünelin sağlamlaştırılmasının ardından görevlilerin içeriye tekrar girerek cesetleri çıkaracağı kaydedildi. 

Otobüste 13 kişi öldü 

Londra'da önceki gün düzenlenen 4 saldırıdan birinin hedefi olan çift katlı otobüsteki patlamada 13 kişinin öldüğü açıklandı. Londra polisi, saldırılarda ölenler arasında İngilizler dışında Çin, Avustralya, Portekiz, Polonya ve Sierra Leone vatandaşlarının da bulunduğunu belirtti. 


</TEXT>
</DOC>
