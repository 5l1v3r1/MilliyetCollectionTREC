<DOC>
<DOCNO> 391150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo34.html </URL>
<DATE> 2005/10/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İsviçre Federasyonu, Türk seyirci için önlem alıyor... 
</HEADLINE>
<TEXT>

     Dünya Kupası Avrupa Elemeleri Baraj ilk maçında İsviçre'nin başkenti Bern'de 12 Kasım Cumartesi günü oynanacak Türkiye-İsviçre milli maçıyla ilgili olarak İsviçre Futbol Federasyonu'nun bazı kaygıları olduğu bildirildi. 
     İnternet aracılığıyla yapılan bilet satışlarında Türkiye'den 100 bin adet civarında bir talep aldıklarını belirten yetkililer, bu taleplerin araya hafta sonu ve Cumhuriyet Bayramı tatilinin girmesi dolayısıyla ancak 20 bin civarının gerçek satışa dönüştüğünü açıkladılar. 
     Türkiye-İsviçre maçını izlemeye gelecek Türklerden bütün pasaport bilgileri, ikamet adresleri ve pasaport kopyaları da istenecek. Talebin bu kadar yoğun olmasını önceden tahmin etmediklerini bildiren yetkililer, ''Türkiye'den gelen talebin yanı sıra burada ve çevre ülkelerde yaşayan Türkler de var. Bu da önemli bir konu'' dediler. 
     Yetkililer, Türk seyircisini 27 bin civarında tutmak istediklerini belirterek, ''Türklerin futbol sevgisini biliyoruz. Olabilecek her türlü tatsızlığı hesap ederek önlem alacağız'' dediler. 
     
</TEXT>
</DOC>
