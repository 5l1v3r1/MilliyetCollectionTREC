<DOC>
<DOCNO> 386783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur48.html </URL>
<DATE> 2005/10/14/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik'ten yatılı okullara müjde... 
</HEADLINE>
<TEXT>

     Milli Egitim Bakanı Hüseyin Çelik, çocukların daha iyi beslenmeleri ve kaliteli yemek yemeleri için gelecek yıl, yatılı okullardaki yemek bedelini yüzde 100 artıracaklarını söyledi. 
     Çelik, uçakla geldiği Van'daki Ferit Melen Havaalanı'ndan Diyarbakır Emniyet Müdürlüğü'ne ait helikopterle Hakkari'nin Yüksekova ilçesine geldi. 
     Yüksekova'da yapımı tamamlanan 24 derslikli İstanbul Menkul Kıymetler Borsası İlköğretim Okulu'nun açılış törenine katılan Çelik, burada yaptığı konuşmada, Türkiye'nin doğusu ile batısı arasında gelişmişlik farkı bulunduğunu, bu nedenle Doğu ve Güneydoğu Anadolu Bölgesi'ni kalkındırarak, bu bölgelerin refah düzeyini yükseltmek zorunda olduklarını belirtti. 
     Doğu ve Güneydoğu Anadolu Bölgesi'nin her tarafından okul inşaatlarının yükseldiğini anlatan Çelik, konuşmasını şöyle sürdürdü 
     ''Türkiye Cumhuriyeti'nin tarihinde ilk kez 2004-2005 yıllarında Milli Eğitim Bakanlığı'nın bütçesi bir numaralı bütçe olmuştur. Çocuklarımızın daha sağlıklı beslenmeleri ve kaliteli yemek yemeleri için gelecek yıl, yatılı okullardaki yemek bedelini yüzde 100 artırıyoruz.'' Çelik, bu ülkenin büyüklüğünü, imkanlarını ve güzelliklerini çekemeyenlerin huzur bozmaya çalıştığını da ifade ederek, ''Biz birliğimizi ve beraberliğimizi muhafaza ettiğimiz sürece kimse huzurumuzu bozamaz. Birlik, beraberlik içinde kardeşçe yaşamalıyız'' dedi. 
     Bakan Çelik, daha sonra ilçeye bağlı Kuruköy'de yapımı tamamlanan 12 derslikli ilköğretim okulunun açılışını yaptı. 
     Törenlere, Hakkari Valisi Erdoğan Gürbüz, Ak Parti Hakkari Milletvekilleri Mutafa Zeydan ile Fehmi Öztunç, CHP Hakkari Milletvekili Esat Canan ile kamu kurum ve kuruluş temsilcileri katıldı. 
     Yüksekova'dan helikopterle Hakkari'ye giden Çelik, geceyi burada geçirecek. 
     
</TEXT>
</DOC>
