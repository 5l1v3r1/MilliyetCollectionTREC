<DOC>
<DOCNO> 357040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy16.html </URL>
<DATE> 2005/06/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan AB çerçeve belgesinde beklenen şeyler çıktı 
</HEADLINE>
<TEXT>

     Azerbaycan Cumhurbaşkanı İlham Aliyev, "Kıbrıs konusunda Azerbaycan’ın payına düşen neyse, bunu yapmaya hazırız ve yapacağız" dedi. 
     Başbakan Recep Tayyip Erdoğan ile Azerbaycan Cumhurbaşkanı Aliyev’in baş başa görüşmesinin ardından heyetler arası görüşmeler gerçekleştirildi. Daha sonra, TİKA faaliyetlerini düzenleyen teknik işbirliği, veterinerlik, telif haklarının korunması ve iletişim alanlarını kapsayan anlaşmalar imzalandı. 
     Erdoğan ve Aliyev, imza töreninin ardından, Cumhurbaşkanlığı Sarayı’nda ortak basın toplantısı düzenledi. 
     Azerbaycan Cumhurbaşkanı Aliyev, iki dost ülkenin bundan önce olduğu gibi gelecekte de yakın işbirliği içinde olacağını ifade etti. 
     Görüşmede iki ülke ilişkilerinin yanı sıra bölgesel ve uluslararası konuları ele aldıklarını kaydeden Aliyev, Türkiye’nin Azerbaycan ile Ermenistan arasında yaşanan ’Dağlık Karabağ sorunu’ konusunda verdiği desteği hatırlatarak, Türkiye ve Erdoğan’a teşekkür etti. Sorunun uluslararası hukuk çerçevesinde çözülmesinden yana olduklarını anlatan Aliyev, 1 milyonun üzerinde Türk’ün kendi öz topraklarından uzaklaştırıldıklarını kaydetti. 
     Bakü-Tiflis Ceyhan boru hattının dünyanın en büyük enerji yatırımlarından biri olduğunu da anımsatan Aliyev, Bakü-Tiflis-Erzurum Doğalgaz Projesi’nin de bölgenin ve iki ülkenin kalkınmasına önemli katkılar yapacağını anlattı. Aliyev, Erdoğan’ı Azerbaycan’da ağırlamaktan duyduğu memnuniyeti de dile getirdi. 
     
     "İKİ DEVLET BİR MİLLET" ANLAYIŞI 
     Başbakan Erdoğan da "İki devlet, bir millet" anlayışıyla Türkiye ve Azerbaycan’ın, bundan sonra da ilişkilerin ileri bir noktaya taşınması için çaba sarf edeceğini dile getirdi. İki ülkenin Kıbrıs konusundaki politikalarının örtüştüğünü belirten Erdoğan, Aliyev’in Kıbrıs konusunda müjdeler verdiğini kaydetti. Başbakan, Azerbaycanlı işadamlarının Kuzey Kıbrıs’ta yatırıma dönük faaliyetlerde bulunacağını ve KKTC’ye charter seferler düzenleneceğini bildirdi. 
     Dağlık Karadağ sorununa da değinen Erdoğan, bu konuda Türkiye’nin Azerbaycan’la aynı düşünceleri paylaştığını belirterek, "Biz çözümden yanayız" dedi. Erdoğan, çözümün Ermenistan’ın tavrıyla olacağını vurguladı. 
     İki ülke arasındaki ticaret hacminin gerçek potansiyelini yansıtmadığını da kaydeden Erdoğan, en kısa zamanda ticaret hacminin 1 milyar dolara çıkartılması gerektiğini söyledi. 
     
     SORULAR 
     Aliyev ve Erdoğan, daha sonra soruları yanıtladı. 
     Azerbaycan Cumhurbaşkanı Aliyev, "Kuzey Kıbrıs’a yönelik izolasyonun kaldırılması için Azerbaycan’ın ne gibi somut adımlar atacağı" yönündeki soruya şu yanıtı verdi 
     "KKTC’ye charter uçuşları için talimat verdim. Azeri şirketleri orada ofisler açacak. Uçuşlar başlayacaktır. Kıbrıslı kardeşlerimizin izolasyon altında yaşamasına razı değiliz. Artık bu tecritten Kıbrıs’ın kurtarılması gerekmektedir. Bu konuda Azerbaycan’ın payına düşen neyse, bunu yapmaya hazırız ve yapacağız. Kıbrıs’ta yapılan referandumlar maalesef bizim beklentilerimizi karşılamadı. Azerbaycan olarak izolasyonun kalkması için elimizden geleni yapmaya hazırız, ancak Türkiye ile görüşerek." Bir soru üzerine, İran’da yapılan Cumhurbaşkanlığı seçimlerini de değerlendiren Aliyev, iki ülkenin iyi ilişkiler içinde olduğunu belirtti ve bunun daha da ileri seviyelere çıkartılması temennisinde bulundu. 
     Azeri bir gazetecinin, Avrupa Birliği’nin, Türkiye’nin AB üyeliği konusunda Ermenistan sınırını açması şartı getirdiğini ifade etmesi üzerine Başbakan Erdoğan, "AB’nin Kopenhag siyasi kriterleri içinde böyle bir şey söz konusu değil. Türkiye’ye böyle bir şey dayatılamaz. 
     Böyle bir şey kabul edilemez. Böyle bir şeyi kabul etmemiz mümkün değil. Bu bir defa Türkiye’nin kendi kararıdır. Kendi kararını da Türkiye bu konuda nasıl vereceğini de gayet iyi bilir. Biz şu ana kadar çerçeve belgede ne varsa hepsini yerine getirdik. Şu anda AB çerçeve belgesinde 17 Aralık’ta ne varsa ona paralel, beklenen şeyler çıkmıştır. Türkiye 3 Ekim’de müzakereye başlayacaktır" dedi. 
     Başbakan Erdoğan, bir soru üzerine, iki ülke arasındaki ticaret hacminin arttırılmasında özel sektöre de önemli görevler düştüğünü kaydetti. 
     Aliyev de bir gazetecinin, "ABD’nin Genişletilmiş Ortadoğu Projesi bu bölgeyi de kapsıyor. Demokrasinin genişlemesi bağlamında Azerbaycan’ın bu konudaki düşüncesi nedir" sorusu üzerine, demokrasinin bölgenin gelişimi açısından önemli olduğunu vurguladı. Bu konuda Azerbaycan’ın gerekli adımları attığını kaydeden Aliyev, demokrasinin gelişiminde yoksulluğun ve işsizliğin azaltılmasının da önemli olduğuna işaret etti. 
     Başbakan Erdoğan, Rusya’nın Gürcistan’daki askeri üssünü Ermenistan’a taşıma kararının sorulması üzerine de "Rusya Federasyonu’nun kendi takdiridir. Bize bu kararı sadece takip etmek düşer. Bizimle alakalı yanı yok diye düşünüyorum" dedi. 
     
</TEXT>
</DOC>
