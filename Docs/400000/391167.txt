<DOC>
<DOCNO> 391167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur08.html </URL>
<DATE> 2005/10/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şakalaşırken ablasını sırtından bıçakladı 
</HEADLINE>
<TEXT>

     
     Süleyman ELÇİN KONYA, DHA 
     
KONYA'da, 13 yaşındaki Hacer Kayar, mutfakta elindeki ekmek bıçağıyla oynarken ablası 17 yaşındaki Serap Kayar'ı yanlışlıkla sırtından bıçakladı. Serap Kayar tedavi altına alınırken, ifadesi alınan Hacer Kayar, ailesine teslim edildi. 
     Olay, bugün Merkez Karatay İlçesi, Hacıibali Mahallesi, Saha Günahi Sokak'taki evin mutfağında meydana geldi. Hacer Kayar, mutfaktaki ekmek bıçağını eline aldıktan sonra ablası Serap Kayar ile şakalaşmaya başladı. Hacer Kayar, Abla seni bıçaklıyayım mı '' diyerek elindeki ekmek bıçağıyla ablasına el hareketleri yapmaya başladı. Bıçağı ablasına doğru şakayla sallayan Hacer, bir anda dengesini de kaybedince, ekmek bıçağı Serap Kayar'ın sırtına saplandı. Serap kanlar içerisinde yerde kalırken olayın şokunu yaşayan kardeşi Hacer, hemen babası Yaşar Kayar'ı çağırdı. Olay yerine çağrılan ambulansla Konya Numune Hastanesi'ne getirilen Serap Kayar tedavi altına alındı. Doktorlar Serap Kayar'ın hayati tehlikesinin bulunmadığını bildirdi. 
     Polise, Serap mutfakta bıçağın üzerine düştü'' diye ifade veren Kayar Ailesi'nin yalanı polisin yaptığı sorgulamanın ardından kısa sürede ortaya çıktı. Ablasının yanlışlıkla bıçakladığı belirlenen Hacer Kayar, ablasının şikayetçi olmaması üzerine ifadesi alındıktan sonra serbest bırakıldı. Polis, olayla ilgili soruşturmasını sürdürüyor 
     
</TEXT>
</DOC>
