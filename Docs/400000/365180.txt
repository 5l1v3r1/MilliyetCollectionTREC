<DOC>
<DOCNO> 365180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur51.html </URL>
<DATE> 2005/07/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Emekli polis adliye çıkışında öldürüldü... 
</HEADLINE>
<TEXT>

     Kilis’te, bir akrabasının cinayet duruşmasını izlemeye gelen emekli polis memuru, adliye çıkışında öldürüldü. 
     Edinilen bilgiye göre, 8 ay önce İslahiye’de bir kişinin öldürüldüğü davanın duruşmasını izlemek üzere Kilis Adliyesi’ne gelen emekli polis memuru Arif Hacıoğlu 43 , akrabası olduğu belirtilen tutuklu sanık Orhan Öztürk’ün duruşmasına katıldı. 
     Duruşmanın tamamlanmasının ardından adliyeden ayrılmak isteyen Hacıoğlu, adliye arkasında bulunan İslambey Parkı civarında silahlı saldırıya uğradı. 
     Hacıoğlu, olayın ardından Kilis Devlet Hastanesi’ne kaldırılmak istenirken yolda hayatını kaybetti. 
     Hacıoğlu’na saldırıda bulunan kişi ya da kişilerin olay yerinden kaçtıkları aracın, çevre yolunda terk edilmiş olarak bulunduğu öğrenildi. 
     Otomobilin terk edildiği bölgenin kontrol altına alındığı, cinayetin devam eden davayla ilgisinin olup olmadığının araştırıldığı bildirildi. 
     
</TEXT>
</DOC>
