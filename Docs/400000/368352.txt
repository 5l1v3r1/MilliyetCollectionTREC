<DOC>
<DOCNO> 368352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko43.html </URL>
<DATE> 2005/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Unakıtan Memur zammı için olgunlaşmadan bir şey söylenemez 
</HEADLINE>
<TEXT>

     Maliye Bakanı Kemal Unakıtan, memura seyyanen zam yapılıp yapılmayacağı, ne kadar yapılacağı konusunda, çalışmalar olgunlaşmadan kesin bir şeyin söylenmesinin mümkün olmadığını belirtti. 
     Maliye Bakanı Unakıtan, bakanlıkta yaptığı açıklamadan sonra memura seyyanen verilecek zam miktarının sorulması üzerine, ''Sayın başbakan yardımcımızın, seyyanen şu kadar zam yapılacak diye kesin bir rakamı olmamıştır. Bu hususta iyileştirme için çalışmalar yapılmaktadır. Fakat seyyanen mi zam yapılacak ne yapılacak, ne kadar yapılacak Bunlar olgunlaşmadan kesin bir şey söylenmesi mümkün değildir'' dedi. 
     Terör örgütünün, bölgede yolların asfalt olmaması nedeniyle mayın döşediği yönündeki eleştiriler hatırlatılarak, Karayolları Genel Müdürlüğü'nün yol yapımında ödenek sıkıntısının bulunup bulunmadığının sorulması üzerine de Bakan Unakıtan, hükümetin cumhuriyet tarihinde yapılandan fazla yol yaptığına dikkati çekti. Unakıtan, ''Türkiye Cumhuriyeti her tür yol yapımına muktedirdir. Talep edildi, yapılmadı diye bir şey yok. Olmasa da onun ödeneğini vermeye hazırız'' diye konuştu. 
     
     PARK VERGİSİ 

     Bakan Unakıtan, Belediye Gelirleri Kanunu'nun görüşüldüğüne dikkati çekerek, ''evin önüne parkedilmiş arabadan vergi alınacak'' şeklindeki haberleri eleştirdi. 
     Unakıtan, ''herhalde medya gündem sıkıntısı çekiyor. Halihazırda belediyeler, isterlerse yollarda park yapan araçlardan park ücreti alabilir. Yeni bir şey getirilmiş gibi lanse ediliyor. Yeni bir vergi getirme söz konusu değil. Yasa çıkınca ertesi gün herkes evinin önüne vergi verecek yok öyle bir şey'' diye konuştu. 
     
</TEXT>
</DOC>
