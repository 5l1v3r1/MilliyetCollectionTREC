<DOC>
<DOCNO> 395299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/eko08.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginle yoksulun geliri arasında 13 kat fark var 
</HEADLINE>
<TEXT>


ANKARA ANKA 

Devlet İstatistik Enstitüsü'nün açıkladığı hanehalkı tüketim harcamaları çalışmasına göre Türkiye'de en zengin yüzde 20'lik kesimle en yoksul kesim arasındaki harcama farkı 13 katı buluyor. 
Kişi başına günlük ortalama harcama düzeylerine bakıldığında en yoksul bölge kişi başına 3.3 YTL'lik harcamayla Güneydoğu Anadolu. Kişi başına ortalama harcama Kuzeydoğu Anadolu'da 3.9 YTL, Ortadoğu Anadolu'da 4 YTL, Batı Karadeniz'de 5.2 YTL, Orta Anadolu'da 5.5 YTL, Doğu Karadeniz'de 6 YTL, Akdeniz'de 6 YTL, Marmara 7.1 YTL, Doğu Marmara 7.1 YTL, Ege 7.7 YTL, Batı Anadolu'da 7.7 YTL, İstanbul'da 10.8 YTL. 
Türkiye'de gelir dağılımından en düşük payı alan yüzde 20'lik dilimde yer alanlar içindeki en yoksulların ise Ortadoğu Anadolu Bölgesi'nde yaşadıkları belirlendi. Bu bölgedeki en yoksul kesimdeki kişiler günlük 1.7 YTL harcamayla yaşamını sürdürmeye çalışıyor. En zengin yüzde 20'lik dilimdekilerden en zengin olanlar da İstanbul'da yaşıyor ve günlük 23.9 YTL kişi başına harcama düzeyine sahip bulunuyorlar. 


</TEXT>
</DOC>
