<DOC>
<DOCNO> 369510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/soneko02.html </URL>
<DATE> 2005/08/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
BTC petrolü Gürcistan’a ulaştı, 2 ay içinde Türkiye'de 
</HEADLINE>
<TEXT>

     NURETTİN ATMACA Bakü DHA 

      BAKÜ-Tiflis-Ceyhan BTC Boru Hattı’nın Azerbaycan-Gürcistan sınırına kadar olan bölümünün petrolle doldurulduğu bildirildi. 
     BTC’nin operatörü BP-Azerbaycan şirketi başkanı David Woodward’un verdiği bilgiye göre, boru hattının 443 kilometrelik bu kısmının doldurulması için 2 milyon 300 bin varil ham petrol kullanıldı. 
     Petrolün Gürcistan’ın Gardabani şehri yakınındaki birinci istasyona vardığı ve dolum çalışmalarına başlandığı belirtilerek, yaklaşık 2 ay içinde de Türkiye sınırına kadar hattın dolum işleminin tamamlanacağı kaydedildi. 
     Bakü’deki Sengaçal Terminali’nden başlayıp, Gürcistan’dan geçerek Türkiye’de Ceyhan’daki Haydar Aliyev Terminali’ne kadar uzanan bin 768 kilometrelik BTC Boru Hattı’nın doldurulması için toplam 10 milyon varil petrole ihtiyaç duyuluyor. 
     Hazar Denizi’ndeki Azeri-Çırak-Güneşli yataklarından çıkarılan petrolün BTC’ye verilmeye başlandığı 25 Mayıs’tan itibaren 6 içinde Ceyhan’a ulaştırılması ve ilk tankerin yüklenmesi bekleniyor. 
     
     BAKÜ-TİFLİS-ERZURUM’UN YÜZDE 72’Sİ TAMAM 
     Öte yandan Azeri doğalgazının Türkiye’ye, daha sonra da Yunanistan üzerinden Avrupa ülkelerine ulaşmasını sağlayacak Bakü-Tiflis-Erzurum BTE Doğalgaz Boru Hattı’nın inşaat çalışmalarının da yüzde 72 oranında tamamlandığı kaydedildi. 
     Azerbaycan Devlet Petrol Şirketi’nin Başkanı Natık Aliyev, Bakü’de yaptığı açıklamada, Azerbaycan’daki bütün işlerin bu yıl Gürcistan’da gelecek yılın nisan ayında Türkiye’de ise ekim ayında tamamlanmasının beklendiğini söyledi. 
     BTC ile aynı arazide paralel giden BTE’nin 443 kilometrelik Azerbaycan bölümünün inşaatını Yunanistan’ın CCIC şirketi, Gürcistan’dan Türkiye’ye kadar olan 250 kilometrelik bölümü ise Spie Capag Petrofac konsorsiyumu tarafından gerçekleştiriliyor. Hattın Türkiye’deki inşaatı da BOTAŞ tarafından yapılıyor. 
     2006 yılının kışında Erzurum’a gelmesi planlanan Şahdeniz gazının 6 milyar 300 milyon metreküpü Türkiye’nin ihtiyacı için verilecek. 
     
     GÜRCİSTAN BTE’DEN BİZE AYRILAN YÜZDE 5 YETERSİZ 
     Yapılan anlaşmaya göre, BTE ile nakledilen gazın yüzde 5’lik bölümünü alacak olan Gürcistan, kendisine ayrılan payın yetersiz olduğunu belirterek Azerbaycan’la bu konuda görüşmelere başladı. Gürcistan Enerji Bakanı Nika Qulauri, Turan Ajansı’na yaptığı açıklamada, gazın transit geçişinden dolayı verilecek payın yükseltilmesi için Azeri yetkililerle yapılan müzakerelerin devam ettiğini bildirdi. Qulauri, Gürcistan’ın yılda 1 milyar 200 milyon metreküp gaza ihtiyaç duyduğunu, ancak kendilerine verilecek miktarın en çok 850 milyon metreküp olarak belirlendiğini ve bunun da yetersiz olduğunu savundu. 
     750 milyar metreküplük rezerve sahip olan Şahdeniz Projesi’de şirketlerin pay oranları ise şöyle 
     BP Yüzde 25.5. 
     Statoil Yüzde 5.5. 
     Azerbaycan Devlet Petrol Şirketi Yüzde 10. 
     Lukoil Yüzde 10. 
     Nico Yüzde 10. 
     TotalfinaElf Yüzde 10. 
     TPAO Yüzde 9. 
     
</TEXT>
</DOC>
