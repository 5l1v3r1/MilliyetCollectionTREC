<DOC>
<DOCNO> 383679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur25.html </URL>
<DATE> 2005/10/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Emekli Orgeneral Ersin vefat etti 
</HEADLINE>
<TEXT>

     12 Eylül’ün ikinci adamı eski Kara Kuvvetleri 
     Komutanı Orgeneral Nurettin Ersin yaşamını yitirdi. 
     Orgeneral Nurettin Ersin, tedavi gördüğü GATA’da yaşamını bu sabah yitirdi. Ersin, 12 Eylül askeri müdahalesi sırasında Kara Kuvvetleri Komutanı olarak yer almış, 12 Eylül yönetimini oluşturan Milli Gücenlik Konseyi’nin MGK 5 isminden biri olarak görev yapmıştı. 
     Emekli Orgeneral Ersin, 1918 yılında Çanakkale’nin Gelibolu ilçesinde doğdu. 1935 yılında Bursa Işıklar Askeri Lisesi’nden, 1937 yılında Piyade Asteğmen rütbesi ile Harp Okulu’ndan mezun olan Ersin, Piyade Sınıf Okulu’nu 1938 yılında bitirdikten sonra, Harp Akademisi’ne girdiği 1945 yılına kadar çeşitli birliklerde takım ve bölük komutanlığı görevlerinde bulundu. 
     Harp Akademisi’ni 1948 yılında bitirerek Kurmay olan Ersin, 1963 yılında Tuğgeneral, 1966 yılında Tümgeneral, 1970 yılında Korgeneral ve 1974 yılında ise Orgeneralliğe yükseldi. 
     Tuğgeneral rütbesi ile 3’ncü Ordu Kurmay Yarbaşkanlığı, 66’ncı Tümen Komutan Yardımcılığı ve Vekilliği, Genelkurmay Etüt ve İnceleme Heyeti Üyeliği, MİT Müsteşar Yardımcılığı, Tümgeneral rütbesi ile aynı göreve devam ederek takiben 4’ncü Piyade Tümen Komutanlığı, Korgeneral rütbesi ile Batı Menzil Komutanlığı, MİT Müsteşarlığı, 6’ncı Kolordu ve Kıbrıs Türk Barış Kuvvetleri Komutanlığı görevlerinde bulundu. 
     Orgeneral rütbesinde Yüksek Askeri Şura Üyeliği, 22 Ağustos 1975 - 5 Ocak 1976 tarihleri arasında ise Jandarma Genel Komutanlığı yapan Ersin, Milli Güvenlik Kurulu Genel Sekreterliği ve 1’nci Ordu Komutanlığı görevini takiben 9 Mart 1978 tarihinde Kara Kuvvetleri Komutanlığı’na atandı. 
     12 Eylül 1980 Harekatı’ndan sonra, aynı zamanda Milli Güvenlik 
     Konseyi Üyeliği görevini de yürüten Orgeneral Ersin, 1 Temmuz 1983 tarihinde Genelkurmay Başkanlığı’na atanarak Milli Güvenlik Konseyi Üyeliği görevine devam etti. Ersin, 6 Aralık 1983 tarihinde kendi isteği ile emekli oldu. 
     
</TEXT>
</DOC>
