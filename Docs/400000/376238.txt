<DOC>
<DOCNO> 376238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/ekonomi/aeko.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ortağımız GE yatırıma geldi, kamu bankalarıyla ilgileniyoruz' 
</HEADLINE>
<TEXT>


General Electric GE ile Garanti'de eşit ortak olan Doğuş Holding'in Yönetim Kurulu Başkanı Ferit Şahenk, kamu bankalarının özelleştirmesi ile ilgileneceklerini belirterek "Yönetim kurulumuz buna yeşil ışık yakar" dedi 

Kadife Şahin 

Tanşaş ve Garanti Bankası hisselerinin satışından 2 milyar dolara yakın nakit kaynak elde eden Doğuş Grubu patronu Ferit Şahenk, kamu bankalarına talip olacaklarını söyledi. Garanti'de Doğuş Holding ile eşit ortak olan General Electric'in GE Türkiye'ye 'yatırım için' geldiğini belirten Şahenk, Garanti Bankası'nın bölgesel banka olma hedefine dikkat çekerek, şöyle konuştu 
"Kamu bankaları özelleştirmeleriyle ilgileniriz. Deneyim sahibi olduğumuz alanlarda kalmak istiyoruz. Bankacılık bizim büyümek istediğimiz stratejik alanımızdır. Bu nedenle kamu bankalarının özelleştirilmesine pozitif bakıyoruz. Ortağımızın da pozitif bakacağına inanıyorum. Yönetim Kurulu'nda böyle birşeye yeşil ışık yakarız." 

'Fırsatları konuşacağız' 
General Electric ile yapılan ortaklığı, 'Hepimizin alışacağı bir gerçekliktir' şeklinde yorumlayan Şahenk, daha sonra şöyle konuştu 
"Dünya pramidin altına, yani daha fazla kişilerin bulunduğu kesime yöneliyor. Türkiye'de de bankacılık, inşaat ve otomotivde hizmet verilmesi gereken büyük bir potansiyel var. Bu alanlara uygun ürün ve hizmetler nasıl olabilir diye bunları araştıracağız. Bunun yanında gereken izinleri aldıktan sonra ortağımızla beraber olası fırsatları, iş ortaklığı ve hissedarlık anlamında değerlendirerek bankacılıkta büyüme yönünde bir eğilimimiz olacak." 

'Doğu Avrupa'da büyüyeceğiz' 
General Electric'e satış işlemlerinin tamamlanmasından sonra ana gündemlerinin Türkiye'de ve bölgede neler yapılabileceğinin kararlaştırılması olacağını söyleyen Şahenk, GE ile birlikte Doğu Avrupa'da büyüyeceklerini söyledi. Şahenk, "Garanti'nin Romanya ve Moskova'daki faaliyetlerinin büyütülmesi lazım. Türki Cumhuriyetleri'nde büyüme olabilir. Bu ortaklık Garanti ismi ile çok kısa zamanda Doğu Avrupa'da iş yapmaya başlayacaktır" şeklinde konuştu. Bankanın isim ve markasının değişmeyeceğini belirten Şahenk, eş ortaklığın sembolünün ortak seçilecek genel müdür olduğunu söyledi. Şahenk, "Bu karar verildi, Ergun Bey işinin başındadır" dedi. 

'Orta sınıfa konut yapacağız' Türkiye'de gelecek yılın başından itibaren istihdamın hızlanacağını söyleyen Şahenk, bu öngörüsünü 2004 ve 2005'te yapılan makine, ekipman leasing işlemlerine dayandırıyor. Türkiye'nin şu anda 'sindire sindire kalıcı bir büyüme süreci' yaşadığını anlatan Şahenk, inşaat sektöründe de önemli gelişmeler olduğunu belirtti. 
İnsanlarda gelecek ile ilgili güvenin oluşmasıyla birlikte ev sahibi olma isteğinin arttığını söyleyen Ferit Şahenk, Doğuş Grubu'nun bu gelişmeleri dikkate alarak orta gelirli insanlar için konut projeleri yapacağını bildirdi. 

'Ortakla bakacağız' 
Şahenk, "Garanti'de yeni ortağımız ile beraber bu iş bizim en önemli işlerimizden biri olacak. Bu Türkiye'de potansiyelini gördüğümüz bir alan. Yeter ki biz halkımıza uzun vadede finanse edebileceği bir konut sunma imk nı bulalım. Burada lüks konuttan çok daha değişik projelerden sözediyorum. 
Bunun yanında sadece mortgage değil, makine ekipman finansamını, leasing ve tüketici finansmanı da bizim en ön planda tutacağımz işler olacaktır" dedi. 

'Soros gibi fon kurmayacağız' Elinde bulunan nakit kaynağı, George Soros gibi uluslararası piyasalarda kullanacağına ilişkin söylentileri de değerlendiren Ferit Şahenk, böyle bir niyetinin olmadığını, bilmediği bir alana girmeyeceğini söyledi. 
Şahenk, şöyle konuştu "Böyle bir niyetimiz yok. Bu tip olaylar çok büyük know - how ister. Bunlar kendi içinde yeni sektör veya yaklaşımlardır. Bunları yapabilmek için belli bir insan kaynağı ve know - how'a sahip olmanız lazım. Dünyayı tanıyabilmeniz lazım. Biz sadece yapabildiklerimizi daha iyi yapmaya çalışacağız. 

'Mantığı yok' 
Türkiye'de ve bölgede bankacılıkta büyümek için h l büyük bir potansiyel var. Türkiye daha gelişmesini bitirmiş bir ülke değil, büyüyen ülkeler arasında. Hal böyleyken elimizdeki kaynakları bilmediğimiz işlere dağıtmanın bir mantığı olamaz diye düşünüyorum. 
Önemli olan grubun bünyesindeki bütün şirketlerin, insan kaynağı, teknoloji ve bilançosu ile rekabetçi olması ki Doğuş Grubu da Türkiye ve bölgedeki olası fırsatları en iyi değerlendiren kurumlardan biri olsun." 

'VW yatırım yapabilir' Doğuş Grubu'nun otomotiv sektöründe işbirliği yaptığı Volkswagen şirketine Türkiye'deki değişimi anlattığını ifade eden Şahenk, şirketin Alman ekonomisinin sorunlarından kaynaklanan sıkıntılarını çözmesi halinde Türkiye'ye yatırım yapacağını söyledi. 
Doğuş Grubu'nun yatırıma hazır olduğunu belirten Şahenk, şunları söyledi "Biz Volkswagen'e buradaki değişimi anlatıyoruz. Ancak Avrupa'da Almanya'nın içinde bulunduğu ekonomik yavaşlama nedeniyle üretim kapasitelerinde müthiş bir atıl kapasite var. Volkswagen'in Türkiye'de yatırım yapmasını istesek de bu onların vermesi gereken bir karar. 

'Bir gün gelir' 
Fakat Türkiye, otomotivde dünyada kendisini çok iyi şekilde konumladı. Ümidim, Volkswagen Grubu da bir gün gerçeği görecek. Bizim amacımız Türkiye'yi kendilerine en iyi şekilde anlatmak ve iyi bir ev sahipliği yapabilmektir. Volkswagen kendi iç problemlerini belli şekilde çözdüğünde Türkiye'ye bakacaktır." 


</TEXT>
</DOC>
