<DOC>
<DOCNO> 396587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/guncel/agun.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalet okullar 
</HEADLINE>
<TEXT>


Çoğu Doğu ve Güneydoğu Anadolu'da bulunan 9 ilde tam 1249 okul kapalı. Okulların kapısına genelde ailelerin göç etmesi yüzünden öğrencisizlikten kilit vurulmuş. Bazı okullar ise öğretmenlerin görev yerlerine gitmemesi nedeniyle henüz açılamamış 

ÜMRAN AVCI İstanbul 

Sivas, Gümüşhane, Bayburt, Tunceli, Bitlis, Kars, Elazığ, Iğdır ve Muş... Doğu ve Güneydoğu'daki bu 9 ilde tam 1249 okulda eğitim yapılamıyor. Çürümeye terk edilen bu okullarda ne öğrenci, ne de öğretmen var. Kapalı okul sayısında en çarpıcı rakam Sivas'ta tam 725 okul kapalı. Bitlis'te 40 okul, ataması yapılan öğretmenlerin görev yerlerine gitmemeleri yüzünden açılamadı. 
İşsizlik, yoksulluk ve güvenlik nedenleriyle aileler kentlere göç edince bu illerde öğrenci sayısı azaldı. Köylerde kalan öğrenci sayısı bir elin parmaklarını geçmeyince okul zilleri sustu. 
Öğrenci sayısı az olan köylerde de okula devam eden birkaç öğrenciye öğretmen verilemediğinden, çocuklar YİBO Yatılı İlköğretim Bölge Okulu , PİYO Pansiyonlu Yatılı İlköğretim Okulu veya taşımalı eğitimle çevre okullara gönderilmeye başlandı. Madalyonun diğer yüzünde ise büyük şehirlerdeki okullar var. Başta İstanbul olmak üzere büyük şehirlerin, gelen göçler nedeniyle sınıf mevcutları artıyor ve eğitim kalitesi düşüyor. 

Rekor Sivas'ta 
Anadolu'da okulları kapatılan illerde rekor Sivas'ta. Sivas İl Milli Eğitim Müdürü Ahmet Yolcu'nun verdiği bilgiye göre, 725 okul kapalı. Divriği ilçesinin 106 köyünden 103'ündeki okulların kapısına kilit vurulurken yalnızca 3 okulda eğitim öğretim devam ediyor. Yolcu, "Kalan öğrencileri ya taşımalı eğitimle kendilerine en yakın merkeze taşıyoruz, ya da YİBO ve PİYO'larda barındırarak eğitimlerini sürdürüyoruz" diyor. 

Öğrencisiz okullar 
Gümüşhane Öğrenci azlığı nedeniyle merkeze bağlı köylerde 96, Kelkit'te 32, Şiran'da 55, Torul'da 55, Kürtün'de 27, Köse'de de 1 olmak üzere 266 okul çürümeye terk edildi. Bayburt 80 okul kapalı. Öğrenci sayısı 10 kişiden az olan okullarda eğitim ve öğretim yapılamıyor. 37 ilköğretim okulunun da 2. kademesinde, yani 6,7 ve 8'inci sınıfta okuyan öğrenciler taşıma yöntemiyle okutuluyor.Tunceli Göç ve öğrenci azlığından merkez ilçede 32, Nazimiye'de 10, Ovacık'ta 21, Pülümür'de de 17 okul olmak üzere, toplam 80 okul kapalı. Bitlis 42 okul kapalı. Öğretmen ataması yapıldığı halde göreve başlamadıkları için 40 okul kapanmış durumda. Öğrencisizlikten de 2 okulda eğitim ve öğretim yapılamıyor. Kars 44 okul kapalı. Okula devam eden 4-5 öğrenciye bir öğretmen verilemediği için okullar kapatıldı. Çocuklar yakın okullara taşındı. Elazığ 9 okul kapalı. Bu okullardan biri sağlam olmadığı gerekçesiyle diğer 8 okulsa öğrenci azlığından kapalı. Alacakaya'da 2, Baskil'de 2, Karakoçan'da 2, Kovancılar, Maden ve Elazığ Körpe'de 1'er okul kapatıldı. Iğdır Tuzluca ilçesine bağlı Ortabucak ve Yüceotak köy okulları öğrenci yetersizliğinden kapalı. Çocuklar taşıma sistemiyle okuyorlar.Muş 1 okulda eğitim ve öğretim yapılamıyor. Kayalıdere İlköğretim Okulu'nun 12 öğrencisi YİBO'lara gidiyor. 

Bakanlık ne diyor 

3 yılda 3 bin kapalı okulda yeniden ders başı yapıldığını belirten Milli Eğitim Bakanlığı yetkililerinin değerlendirmesi şöyle "En az 15 öğrencisi olan okulları yeniden eğitime açtık. Bu tür okullarda ilköğretimin birinci kademesindeki çocuklar aynı derslikte eğitimlerini sürdürüyor. Ancak halen Türkiye genelinde köy ve mezra gibi 5 bin 400 merkezden çocukları başka okullara taşıyoruz. 15 öğrenciden az olan okullarda taşımalı eğitim yapıyoruz veya çocukları YİBO veya PİYO'lara gönderiyoruz." 



</TEXT>
</DOC>
