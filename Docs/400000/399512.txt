<DOC>
<DOCNO> 399512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/spo01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kleberson tamam Tümer oynamıyor 
</HEADLINE>
<TEXT>



Kartal'a sakatlarından bir iyi bir de kötü haber geldi. Zenit karşısında oynayıp oynayamayacak futbolcuları bir dizi testten geçirdiklerini açıklayan kulüp doktoru Ayhan Optur, Kleberson'un oynayabilecek duruma geldiğini, ancak Tümer'in forma giymesinin imkansız olduğunu belirtti. Sol arka adalesinde ödem oluşan Tümer'in tedavisine devam edildiği açıklandı. 
Siyah - beyazlı ekipte, sakatlıkları süren Gökhan, Pancu, Ahmet Dursun, Youla ve Tayfur da görev yapamayacak. Ailton ile Koray ise yedek soyunacak. Teknik Direktör Tigana yönetiminde Zenit karşılaşmasının taktik hazırlıklarını dün sürdüren Beşiktaş, dün taktik ağırlıklı bir çalışma programı uyguladı. 

İdeal'i olmadı 

CENGİZ MALGIR 

Aktif Beşiktaşlılar Oluşumu tarafından çıkarılan Serencebey Gazetesi'nin düzenlediği "İdeal Beşiktaş" konferansı dün Lütfi Kırdar Uluslararası Kongre ve Sergi Sarayı'nda yapıldı. Konferansta konuşması planlanan Süleyman Seba, Yıldırım Demirören, Şeref Nasır ve Hasan Arat, çeşitli nedenlerden dolayı toplantıya gelmezken, ilk oturuma İhsan Kalkavan ile Fikret Orman konuşmacı olarak katıldı. Konferansın ilk bölümündeki konuşmaların ardından Şeref Bey ödülleri dağıtıldı. 

Bilgili, Disiplin'e 

Beşiktaş Divan Kurulu, eski başkan Serdar Bilgili'nin kendilerini, yönetimi ve camiayı rencide ettiği gerekçesiyle, Disiplin Kurulu'na sevk edilmesini istedi 

Beşiktaş eski başkanı Serdar Bilgili, uzun süredir sustu, yıllar sonra konuşarak Disiplin Kurulu'na gitme tehlikesiyle karşı karşıya kaldı. 
Bilgili'nin NTV'de yaptığı açıklamalardan sonra harekete geçen Divan Kurulu Başkanı Şeref Nasır, eski başkanın konuşmasının, Divan Kurulu başkanlığı, yönetim kurulu ve camiayı rencide edici, hakarete varan ifadeler kullandığını söyledi. 
Camiaya yakın çevreler, eski başkan Bilgili'nin kulüpten ihraç edilebileceğini de ileri sürdü. 

Beşiktaş'tan Real Madrid'e 

Siyah - beyazlılardan gönderilen Teknik Direktör Vicente del Bosque'nin, Real Madrid'in başına geçeceği belirtildi. İspanyol kulübünün Başkanı Florentino Perez, Real Madrid'in kapılarının her zaman Del Bosque'ye açık olduğunu belirterek, "Onu tekrar takımın başında görmek isterim" dedi. 


</TEXT>
</DOC>
