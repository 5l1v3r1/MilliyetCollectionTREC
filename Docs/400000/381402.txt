<DOC>
<DOCNO> 381402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur06.html </URL>
<DATE> 2005/09/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
4 üniversiteliden biri cinsel tacize uğramış 
</HEADLINE>
<TEXT>

     Kocaeli Üniversitesi'nce, KOÜ 8 üniversitede yapılan bir araştırmada, kız öğrencilerin yüzde 25.5'inin en az bir kez öğretim elemanlarınca cinsel tacize uğradığı belirlendi. 
     KOÜ Sosyal Bilimler Enstitüsü'nce, ''Yüksek Lisans Tezi'' olması için Marmara, Ege, Akdeniz ve İç Anadolu Bölgesi'ndeki 8 kamu üniversitesine bağlı Beden Eğitimi ve Spor Yüksekokullarında, kız öğrencilerin öğretim elemanlarınca cinsel tacize maruz kalıp kalmadıklarını, boyutlarını ve cinsel tacizle başa çıkma yollarını saptamak amacıyla araştırma yapıldı. 
     Beden Eğitimi ve Spor Yüksekokulu Müdürlüklerinden izin alınarak yapılan araştırmaya göre, Marmara, Ege, Akdeniz ve İç Anadolu Bölgesi'nde 1000 öğrenci ankete katıldı. Katılımcılardan 184'ü, bazı soruları yanıtsız bırakması nedeniyle analiz raporuna dahil edilmedi. 
     Araştırmada, kız öğrencilerin yüzde 25.5'inin, en az bir kez öğretim elemanlarının cinsel tacizine maruz kaldığı belirlendi. 
     Taciz şekillerinin, istenmeyen cinsel ilgi boyutundaki rahatsız edici bakışlar, müstehcen fıkra anlatma, ısrarla çıkma teklifi olduğu saptandı. 
     Öğrencilerin büyük çoğunluğu ''toplumsal ilişkilerinin zarar görmesinden'' ve ''kendilerinin suçlanacağı korkusuyla'' öğretim elemanlarından şikayetçi olmazken, yüzde 2'si ise şikayetçi oldu. 
     Araştırmada cinsel taciz davranışlarına karşı edilgen tavır sergileyen öğrencilerin bu olayları unutmaya çalıştığı kaydedildi. Araştırma raporunda, cinsel taciz davranışının, öğrencinin çalışma hayatına başlamasına az bir zaman kala üniversitede gerçekleşmesi ve davranışın öğretim elemanınca gerçekleştirilmesi öğrencinin etken tepkiler göstermesini engellediği belirtildi. 
     
     TACİZ OLAYLARI ÖNLENMELİ 

     Üniversitelerin bir ülkenin gerek duyduğu nitelikli insan gücünün yetiştirilmesinde, bilginin üretilmesinde ve topluma hizmette önemli bir unsur olduğu belirtilen raporda, öğrencilerin gelecekteki yaşantılarını olumsuz etkileyebilecek cinsel olaylarının önlenmesi istendi. 
     Raporda ayrıca, üniversitedeki yöneticilerin ''cinsel taciz ve cinsiyet ayrımcılığına'' yönelik yasal düzenlemeleri oluşturması, yasal düzenlemelerin gerçekleştirilmesine yönelik çalışmalar yapması ve öğrencilerin cinsel taciz sorunlarını iletebilecekleri, psikolojik destek alabilecekleri birimlerin kurulması gerektiği kaydedildi. 
     
</TEXT>
</DOC>
