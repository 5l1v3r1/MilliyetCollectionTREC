<DOC>
<DOCNO> 387199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/gun04.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın kadına vaaz 
</HEADLINE>
<TEXT>


Ramazanda iş yoğunluğu artanlar arasında vaizeler de var. Vaizeler, sadece dini sohbet yapmıyor, kadınlara hayata dair her konuda akıl veriyorlar 

ŞÜKRAN PAKKAN 

Ramazan ayı sadece iftar çadırlarında, teravih saatlerinde camilerde yoğunluk yaşanmıyor. Bugünlerde Diyanet İşleri Başkanlığı'nın daha çok kadının camiye gitmesini sağlamak amacıyla oluşturduğu kadın vaizler grubu da normal günlerden daha yoğun günler geçiriyor. Ben de ramazanda 3 vaizenin vaazına katılarak kadınlarla sohbetlerini dinledim. 
Katıldığım ilk vaaz, Fatih'in Şehremini Mahallesi'ndeki "Kumbaracı Camii"nde. Vaaz için yüze yakın kadın, erkeklere ayrılmış bölümde bekliyor. Çünkü vaizelerin şartlarından biri kadınların bu bölümde oturmaları. 

Göz kırpmadan dinliyorlar 
Fatih İlçe Vaizesi Muteber Gülsefa Uygur'un, minbere çıkarak verdiği vaazının konusu ramazan. Oruç tutmanın şartlarını anlatırken, neden oruç tutulması gerektiğini de açıklıyor. Vaaz sonunda gelen sorular, "İğne olursam, orucum bozulur mu ", "İmsak vakti ezan okunurken, yemeğe devam edebilir miyim " şeklinde. 
Vaize Uygur, sıkılmadan her birine, tek tek cevap veriyor. Vaaz sırasında, kendisini dinlemeyen, aralarında konuştuklarını fark ettiği bir grup olursa, bir hamleyle dikkati yeniden sağlıyor. Vaizeler özel ses eğitimi ve diksiyon dersi aldıkları için, vaazlar gözler kırpılmadan dinleniyor. 

Sayı yüzlere ulaşıyor 
Sivaslı Uygur 32 , 15 yaşında hafız olmuş. İmam Hatip Lisesi ve Marmara Üniversitesi İlahiyat Fakültesi'ni bitirdikten sonra, kuran kursu hocalığı yapmaya ve hafız yetiştirmeye başlamış. 2002'de vaize olarak Fatih'te görevlendirilmiş. 
Haftada 3 - 4 gün vaaz veren ve müftülüğün danışma hattında soruları yanıtlayan Uygur, başlarda tek tük kadınla başladığı vaazlarında sayının yüzleri bulduğunu söylüyor. Son dönemlerde özellikle genç, çalışan ve başı açık kadınların da işlerinden izin alıp vaazlara katıldığını anlatan Uygur, "Aile danışmanı gibi çalışıyorum. Her sorunlarını anlatıyorlar. Derman bekliyorlar. Ben de psikoloji okuyorum, internetten bilgi topluyorum" diyor. 

Sıcak ilişki kuruyoruz 
Eyüp İlçe Vaizesi Salime Eken Akdoğan 38 da Almanya'da din görevlisi olarak çalıştıktan sonra, Eyüp'e vaize olarak atanmış. Almanya'da kadınlara kürtajla ilgili CD bile dağıtan Akdoğan, "Yaptığımız işin manevi bir zorluğu var. Doktora gitmeden bize gelen var. Ben yönlendiriyorum. Kadınlar erkek hocalara her şeyi soramıyor. Vaizelerle kadınlar arasında daha sıcak bir ilişki oluştu" diyor. Akdoğan'ın vaazlarında ise doğum kontrol yöntemleri soruluyor, rüya tabiri yapması isteniyor. Kadınlar arasında "Uzayda yaşam var mı " diye soran da var. 

'Gündemi takip ediyorum' 

Ümraniye İlçe Vaizesi İmran Ayagöz 35 ise, dört yıldır vaize olarak görev yapıyor. Erzincanlı Ayagöz, M.Ü.İlahiyat Fakültesi mezunu. 
Kadınların her türlü sorunlarıyla ilgilendiğini anlatan Ayagöz, "Özellikle psikoloji, sosyoloji okuyorum, gündemi takip etmeye çalışıyorum. Kadınların genellikle çocuklarıyla ilgili sorunları olduğu için pedagojiyle ilgileniyorum. Dini bilgilerimi, tıp ve bilimle buluşturarak, en doğru cevabı vermek için çaba gösteriyorum" diyor. Ayagöz, camilerin herkesin mek nı olduğunu vurguluyor. 


</TEXT>
</DOC>
