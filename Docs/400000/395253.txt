<DOC>
<DOCNO> 395253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur43.html </URL>
<DATE> 2005/11/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şemdinli'de esnaf dükkanlarını açtı, öğrenciler okullarına gidiyor 
</HEADLINE>
<TEXT>

     Hakkari’nin Şemdinli İlçesi’nde meydana gelen olaylardan sonra esnafın dükkanlarını açtığı, öğrencilerin okullarına gittiği bildirildi. 
     Alınan bilgiye göre, ilçede meydana gelen patlama sonrasında olayları protesto etmek amacıyla dükkanlarını kapatan esnaf, bugün işyerlerini açarken, öğrenciler de okullarına gittiler. 
     Dükkanların açılması ve öğrencilerin okullarına gitmesiyle, ilçede hayatın normale döndüğü görüldü. 
     
     İLÇEYE HEYET AKINI 
     Bu arada, Kamu Emekçileri Sendikaları Konfederasyonu KESK Genel Sekreteri Abdurrahman Daşdemir başkanlığındaki heyet, olaylarla ilgili ilçede incelemelerde bulundu. 
     Heyet üyeleri olaylarda ölen Zahir Korkmaz ve Ali Yılmaz’ın ailelerine taziye ziyaretinde bulunduktan sonra, Kaymakam Mustafa Cihat Feslihan ve İlçe Belediye Başkanı Hurşit Tekin ile görüştü. 
     Patlamanın meydana geldiği olay yerinde incelemelerde bulunan heyet adına basın açıklaması yapan KESK Genel Sekreteri Abdurrahman Daşdemir, şunları söyledi 
     "Bize göre olay net, açık ve ortadadır. Bu işte birinci derecede ilişkisi olan bütün kesimleri sağduyuya davet ediyoruz. Türkiye’yi uygarlıklar ailesi içinde görmenin tek koşulu bu karanlık odakların tespit edilmesiyle mümkün olabileceğine inanıyoruz. " Bu arada, Demokratik Sol Parti Genel Başkan Yardımcısı Hasan Macit başkanlığındaki 3 kişilik heyet de ilçede incelemelerde bulunuyor. 
     
     BELEDİYE BAŞKANI TEKİN 
     İlçe Belediye Başkanı Hurşit Tekin, gazetecilere yaptığı açıklamada, ilçede ilk patlamanın olduğu olayda 67 işyeri ve evin hasar gördüğünü, hasar tespit çalışmalarının devam ettiğini belirtti. 
     Bayındırlık ve İskan Bakanlığı’nda bir ekibin bugün ilçeye geleceğini belirten Tekin, Kaymakamlık bütçesine hasar görenlere 200 milyar Türk Lirası gönderildiğini, ancak yardımların hak sahiplerine dağıtılmadığını kaydetti. 
     
</TEXT>
</DOC>
