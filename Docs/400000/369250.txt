<DOC>
<DOCNO> 369250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko17.html </URL>
<DATE> 2005/08/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mersin Limanı, PSA -Akfen ortak Girişim Grubu'nun... 
</HEADLINE>
<TEXT>

     TCDD'ye ait Mersin Limanı'nın 36 yıl süreyle işletme hakkı verilmesine ilişkin ihalede, en yüksek teklifi, 755 milyon dolar ile PSA Singapur -Akfen Ortak Girişim Grubu verdi. 
     Özelleştirme İdaresi Başkan Yardımcısı Hasan Köktaş'ın komisyon başkanlığında gerçekleştirilen nihai pazarlık görüşmelerinde 3 firma yarıştı. 
     Elemesiz yazılı turun ardından ihale komisyonu 500 milyon dolar başlangıç tutarı, 5 milyon dolar artırım aralığı ile açık artırmaya geçmeyi kararlaştırdı. 
     Açık artırmanın 3. turunda Global-Hutchison Ortak Girişim Grubu ihaleden çekildiğini açıkladı. Ardından, 19 tur PSA-Akfen Ortak Girişim Grubu ile Dubai Port Authority arasında açık artırma devam etti. 
     20. sözlü turda PSA-Akfen Ortak Girişim Grubu'nun 755 milyon dolarlık teklifinin ardından Dubai Port Authority ihaleden çekildi. Böylelikle en yüksek teklifi PSA-Akfen Ortak Girişim Grubu vermiş oldu. 
     İhale, teknik olarak sonuçlanırken, Rekabet Kurulu'nun görüşünün alınmasının ardından İhale Komisyonu Kararı Özelleştirme Yüksek Kurulu'na sunulacak. 
     
     İHALEDEN NOTLAR 

     Öte yandan ihale sırasında Komisyon Başkanı Hasan Köktaş ile yatırımcılar arasında esprili diyaloglar yaşandı. 
     İhale başlangıcında, Global-Hutchison Ortak Girişim Grubu'ndan bir yatırımcının ''Sayın Başkan limanın çok ucuza gideceğini düşünüyorsunuz, soğuk su bile ikram etmediniz'' sözlerini üzerine Komsiyon Başkanı Köktaş, esprili bir şekilde, ''soğuk su ikram etmek istemiyorum, sıcak ikram etmek istiyorum ki, ihaleye katkısı olsun'' diye cevap verdi. 
     Elemesiz yazılı turda firmaların teklifleri vermesinin uzaması üzerine, Köktaş'ın ''ilk turda bu kadar uzun sürerse, diğer turlarda işiniz zor, hızlanalım'' şeklindeki sözlerine karşılık da yatırımcılardan ''tercüme zorluğu nedeniyle uzuyor'' cevabı geldi. 
     Bunun üzerine Köktaş, yine esprili bir şekilde ''rakamların tercümesi olmaz'' diye konuştu. 
     15. turda, Dubai Port Authority yetkilileri düşünmek için dışarıya çıkarken, Akfen Yönetim Kurulu Başkanı Hamdi Akın'ın ''ben de geleyim mi'' şeklindeki esprileri karşılıklı gülüşmelere neden oldu. 
     Bu arada, Dubai Port Authority yetkililerinin dışarıda fazla kalması üzerine, Akfen Grubu'nun süreye ilişkin sözlerine karşılık da Başkan Köktaş, ''5 milyon dolar için 5 dakika tabii ki beklerim'' şeklinde esprili bir cevap verdi. 
     Öte yandan, 20 tur süren açık artırmanın sonucunda yatırımcılar birbirlerini alkışladı. 

     
</TEXT>
</DOC>
