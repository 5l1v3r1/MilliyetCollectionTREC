<DOC>
<DOCNO> 350622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun16.html </URL>
<DATE> 2005/06/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Chirac-Schröder AB'nin geleceğini masaya yatırdı 
</HEADLINE>
<TEXT>

     Fransa Cumhurbaşkanı Jacques Chirac, AB Anayasası için düzenlenen son iki referandumdan sonra AB'nin "düşünme ve birlik içinde hareket etme" ihtiyacı içinde olduğunu söyledi. 
     Chirac ile Almanya Başbakanı Gerhard Schröder, Paris'te Cumhurbaşkanlığı Sarayı'nda yapılan görüşmeden sonra, ortak basın toplantısı düzenledi. 
     Jacques Chirac, AB ülkeleri ve özellikle İngiltere'ye yönelik yaptığı çağrıda, Brüksel'de gelecek hafta düzenlenecek zirvede bütçe konusunda anlaşmaya varmak için çaba gösterilmesini istedi. 
     Fransa Cumhurbaşkanı Chirac, "Dostumuz İngilizler, gelişmeler ve harcamalara yapılacak maddi katkılar konusunda herkesin hakkaniyet ölçüleri içinde davranması gerçeğinin farkında olmaları gerekir" dedi. 
     Fransa ve Hollanda'da düzenlenen referandumlara da değinen Chirac, "AB Anayasası'nı onaylama sürecinin devam etmesi gerektiğini" belirtti ve "AB ülkelerinin zor durumlarda birlik içinde hareket etmesi gerektiğini" söyledi. 
     Schröder de "AB Anayasası için hemen karar verilmesi konusunda acele etmeye gerek olmadığını" söyledi. 
     "AB Anayasası'nın onaylanması konusunda önce diğer ülkelerin beklenmesi gerektiğini" kaydeden Schröder, "AB ülkeleri liderlerinin bu konuda en azından yıl sonu yapılacak zirveden önce karar vermemeleri gerektiğini" belirtti. 
     
</TEXT>
</DOC>
