<DOC>
<DOCNO> 386313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun20.html </URL>
<DATE> 2005/10/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Talat Papadopulos'un muhatabı Erdoğan değil, benim 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs müzakerelerinde, Rum yönetimi lideri Tasos Papadopulos'un muhatabının Başbakan Recep Tayyip Erdoğan değil, kendisi olduğunu ifade ederek, ''Papadopulos'un muhatabı Erdoğan değil, benim'' dedi. 
     Cumhurbaşkanı Talat, Güney Kıbrıs'ta yayın yapan ''Sigma'' televizyonuna verdiği demeçte, müzakerelerin Başbakan Erdoğan ile değil, kendisiyle yapılması gerektiğine işaret ederek, Papadopulos'un uğraşsa dahi böyle bir şeyi başaramayacağını vurguladı. 
     Papadopulos ile Başbakan Erdoğan arasında sosyal içerikli temaslar olabileceğini ifade eden Talat, Kıbrıs sorununa ilişkin müzakerelerin kendisiyle yapılması gerektiğini söyledi. Talat, ''Kıbrıs sorununun özü, Kıbrıslı Türklerin sorunlarının çözülmesidir' dedi. 
     Cumhurbaşkanı Talat, ''Türk askerinin Kıbrıs'tan ayrılmasına kendisinin mi karar vereceği'' yönündeki soruya, ''Hiç kimsenin tek başına karar veremeyeceği'' karşılığını verdi. 
     Talat, başka bir soru üzerine, Kıbrıslı Türklerin devletinin olduğunu, ancak tanınmadığını belirterek, ''Mahkemelerimiz, polisimiz, ordumuz, hükümetimiz, meclisimiz var'' dedi. 
     Cumhurbaşkanı Talat, bir başka soru üzerine, adada bütün kısıtlamaların karşılıklı kaldırılması çağrısı yaptı ve Türk limanlarının Rum gemilerine açılması için de KKTC'nin hava ve deniz limanlarının açılmasını önerdi. 
     
</TEXT>
</DOC>
