<DOC>
<DOCNO> 370597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko44.html </URL>
<DATE> 2005/08/17/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Adana'da muhtarlara AB semineri... 
</HEADLINE>
<TEXT>

     Adana Ticaret Odası ATO Başkanı Şaban Baş, Avrupa Birliği hedefine ulaşmada muhtarların da önemli rol oynayacağına inandığını söyledi. 
     Baş, ATO bünyesinde oluşturulan AB Bilgi Bürosu tarafından Yüreğir İlçesi’ndeki 45 muhtara verilen "AB Bilgi Semineri"nde yaptığı konuşmada, vatandaşların ilk ve en yakın ulaşım noktası olan muhtarlara temel bilgiler verebilmek ve yenileyebilmek amacıyla semineri düzenlediklerini belirtti. 
     Özellikle 3 Ekim sonrasında herkese görev düştüğünün bilincinde olduklarını ifade eden Baş, şunları kaydetti 
     "Yoğun bir faaliyet programıyla bu sürece katkı sağlamayı amaçlıyoruz. Nitekim, önümüzdeki iki ay içinde yapılacak 10 seminerle halkımızın değişik kesimlerinin AB’nin farklı konularında bilgilenmesi sağlanacak. 
     AB, gerçekten toptan çaba gösterilmesi gereken iyi bir hedeftir. 
     Bu hedefe varmada muhtarlarımızın da önemli rol oynayacağına inanıyorum. AB vatandaşlığından bürokratik işlemlere varana kadar birçok konunun ilk temas noktası muhtarlarımız olacak. Bu anlamda muhtarların vatandaşlarımızı doğru yönlendirmesi ve bilgilendirmesi süreci çok büyük katkı sağlayacak." Çukurova Üniversitesi İktisadi ve İdari Bilimler Fakültesi İktisat Bölümü Öğretim Üyesi Prof. Dr. Nejat Erk de muhtarların mahallelerindeki eksikleri gidermede AB hibelerinden yararlanabileceklerini, ancak bunun için uygun proje hazırlanması gerektiğini belirtti. 
     Erk, sıradan isteklerle hibe sağlanamayacağını vurgulayarak, "Sadece ’Yollarımızı yapın’ demekle işler yürümez. Yapmak istediğiniz şeyin amacı, sonuçların neler getirdiğini örneklerle anlatacağınız iyi bir proje sunarsanız, AB’den istediğiniz desteği alabilirsiniz" dedi. 
     Seyhan Oteli’nde düzenlenen toplantıda, Erk, proje hazırlanmasıyla ilgili ne yapılması gerektiği konusunda muhtarlara bilgi verdi. 
     
</TEXT>
</DOC>
