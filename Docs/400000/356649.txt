<DOC>
<DOCNO> 356649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy12.html </URL>
<DATE> 2005/06/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İşkence davasındaki polis Başbakanlık koruması çıktı 
</HEADLINE>
<TEXT>

     Ankara’da 3 Nisan 2002 tarihinde gözaltına alınan Bahar Güler ve Tekin Demir’e işkence yaptıkları iddiasıyla yargılanan 11 polisin davasında, sanıklardan Hanefi Karal’ın Başbakanlık’ta koruma olarak görev yaptığı ortaya çıktı. 
     Ankara 1 Nolu Ağır Ceza Mahkemesi’nde görülen davanın bu duruşmasına, davacı Tekin Demir ve Bahar Güler ile 19 sanıktan 15’i hazır bulundu. 
     
     DAVA DA "SOL BÜRO" KARMAŞASI 
     Davada, sanık polislerin ifadelerinde, "bölücü örgüt masası, sol masası, sağ masası" ibarelerine yer vermeleri mahkeme heyetinin tutanakları yazdırırken, karışıklık yaşamasına neden oldu. Sanık Osman Koçak, mahkeme heyetinin "Nedir bu sol masası dediğimiz " sorusu üzerine, "sol örgütlerle ilgili soruşturma ve araştırmaları ayrı bir birim yapmaktadır, sağ örgütlerle ilgili ayrı bir birim, bölücü örgütlerle ilgili ayrı bir birim. Bu uzmanlaşmadır" yanıtını verdi. Sanık polisler ifadelerinde işkence suçlamasını kabul etmezken, sanık Deniz Bacaksız "Bırakın işkence yapmayı daha çok hizmet ettim" dedi. 
     
     "ADLİ TIP’TA MUAYENE EDİLEMEDİM" 
     Davacı Bahar Güler, gözaltına alındıktan sonra kaba dayak ve hakarete maruz kaldığını belirtti. Sık sık tecavüz tehdidi ile karşılaştığını kaydeden Güler, Savcılık’a çıkarılmadan önce götürüldüğü Adli Tıp’ta da, doktorun yanına polisle girdiği için muayene edilemediğini savundu. 
     Güler, davacı Tekin Demir’le de gözaltındayken karşılaştığı, ayakta durmakta güçlük çeken Demir’in paçalarından kanların aktığı yönünde tanıklık etti. 
     
     İŞKENCECİ TESPİTİ AYNI 
     Güler ve Demir daha sonra kendilerine işkence yaptığını iddia ettikleri polisleri teşhis etti. Güler, sanık Necdet Algül, Deniz Bacaksız, Mustafa Kızıltaş, Abdi Şahin’i tespit ederken, gözaltında bulunduğu süre boyunca gözlerinin bantlı olduğunu söyleyen Demir, sanık Mustafa Kızıltaş, Necdet Algül’ü tespit edebildi. 
     
     BİR YIL SONRA AYNI SOYADINA AYNI İDDİA 
     Davada hazır bulunmayan polislerden Hanefi Karal’ın Başbakanlık’ta koruma olarak görev yaptığı ve bu nedenle davaya katılamadığı belirtildi. Geçen yıl Başbakan Recep Tayyip Erdoğan’ın koruma Müdürlüğü görevini yürüten Maksut Karal da, Terörle Mücadele Büro Amirliği’nde görev yaptığı sırada işkence yaptığı iddiasıyla gündeme gelmişti. 
     Dava, sanık polislerden Hanefi Karal, Beyza Kızılkaya, Halil Kara’nın ifadesinin alınması, Adli Tıp doktorlarından Metin Oktay’ın dinlenmesi kararıyla ertelendi. 
     
</TEXT>
</DOC>
