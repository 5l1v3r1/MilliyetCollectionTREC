<DOC>
<DOCNO> 383416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonyas08.html </URL>
<DATE> 2005/10/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dini inancı gereği örtünen kadın, osteoporoz riski altında 
</HEADLINE>
<TEXT>

     İngiltere'deki Nottingham Şehir Hastanesi Metabolik Kemik Hastalıkları Danışman Hekimi Prof. Dr. David Hosking, dini inancı gereği örtünen kadınların, güneş ışığından yeterince yararlanamamaları nedeniyle osteoporoz riskiyle karşı karşıya kalabileceklerini bildirdi. 
     Antalya'nın Kemer İlçesi'nde, Türkiye Osteoporoz Derneği'nce düzenlenen 2. Osteoporoz Kongresi'ne katılan Prof. Dr. Hosking, basın mensuplarına yaptığı açıklamada, osteoporoz hastalığında kalsiyum ve D vitamininin çok etkili olduğunu söyledi. 
     D vitamini için güneş ışınlarının önemine dikkat çeken Prof. Dr. Hosking, bir basın mensubunun, ''İslam ülkelerinde örtünen kadınların yeterince güneş ışığı alamadıklarını'' belirtmesi üzerine, dini inancı gereği örtünen kadınların osteoporoz karşısında savunmasız olduğunu söyledi. 
     Prof. Dr. Hosking, ''Yüzünüz ve elleriniz açık ise D vitaminini yeterli derecede alabiliyorsunuz, ancak tamamen kapalı ise vücudun güneş ışınlarını alması engelleniyor. Bu durum da D vitamini eksikliğine yol açıyor'' dedi. 
     Prof. Dr. Hosking, bu tip durumlarda kadınların mutlaka D vitamini takviyesi yapmaları gerektiğini kaydetti. 
     Ani kilo değişikliklerinin iskelet yapısında olumsuz etkisi olacağına kaydeden Prof. Dr. Hosking, iskeletin yapısını kişinin kilosuna göre ayarladığını vurguladı. 
     Prof. Dr. Hosking, ''Ani kilo alıp ve vermeler, büyük bir risk olarak karşımıza çıkıyor. Ani verilen veya alınan kilo karşısında iskelet bu dengeyi sağlayamadığı için, büyük risk oluşuyor. Bu yüzden ani kilo alıp vermekten kaçınılmalıdır'' diye konuştu. 

     
</TEXT>
</DOC>
