<DOC>
<DOCNO> 377550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo11.html </URL>
<DATE> 2005/09/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ailton Erken yediğimiz golle konsantrasyonumuzu kaybettik... 
</HEADLINE>
<TEXT>

     Beşiktaş'ın Brezilyalı futbolcusu Goncalves Da Silva Ailton, Turkcell Süper Ligi'nde deplasmanda 1-0 mağlup oldukları Çaykur Rizespor karşısında, ilk dakikalarda yedikleri golün takımın konsantrasyonunu bozduğunu söyledi. 
     Sakatlıkları nedeniyle takım arkadaşı Adem Dursun ile birlikte MR'ı çekilen Brezilyalı oyuncu, dünkü maçla ilgili basın mensuplarına yaptığı değerlendirmede, ''Çok erken yediğimiz golle konsantrasyonumuzu kaybettik. İyi oynamamamıza rağmen gol fırsatları bulduk ama şans yanımızda değildi ve bu fırsatları değerlendiremedik'' diye konuştu. 
     
     ''MALMÖ VE FENERBAHÇE MAÇLARI ÇOK ÖNEMLİ'' 
     Ailton, UEFA Kupası'nda 15 Eylül Perşembe günü İsveç'in Malmö, Turkcell Süper Ligi'nde de 18 Eylül Pazar günü Fenerbahçe ile yapacakları maçların çok önemli olduğunu belirtti. 
     İsveç ekibiyle yapacakları rövanş maçında daha rahat olmaları açısından, BJK İnönü Stadı'nda yapacakları 1. turun ilk maçında kesinlikle kazanmaları gerektiğini ifade eden Brezilyalı golcü, ''Malmö maçı bizim için çok önemli. Ardından Fenerbahçe maçı var. Bu maçı da muhakkak kazanmalıyız. Bu iki maç çok zor olacak. Dünkü hatalarımızdan ders alıp bu iki maçı da çok iyi bitirmemiz gerekiyor'' diyerek sözlerini tamamladı. 
     
</TEXT>
</DOC>
