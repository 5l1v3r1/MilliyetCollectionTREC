<DOC>
<DOCNO> 391295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/spo04.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Jun'a yol gözüktü 
</HEADLINE>
<TEXT>


Trabzonspor'un hocası Halilhodziç'in, Fatih'in yokluğunda varlık gösteremeyen Çek golcüden umudunu kestiği iddia edildi 


Bordo - Mavili kulüpte Tomas Jun'un durumu masaya yatırıldı. Çek Ligi'nin gol kralı olan, Milli Takım'da da forma giyen genç futbolcunun bir türlü istenileni verememesi bardağı taşırdı. 
Ligin ilk haftalarında Fatih Tekke'nin oynaması nedeniyle forma giyemeyen Jun, milli golcünün sakatlanmasından sonra da beklenen patlamayı gerçekleştiremedi. Yönetimin, Jun ile iyi bir teklif gelmesi halinde devre arasında yolları ayırmayı planladığı, bu konuda Teknik Direktör Halilhodziç'in de aynı görüşü paylaştığı öğrenildi. 

Fatih çift kalede 

Trabzonspor, sahasındaki Gençlerbirliği maçının hazırlıklarına bir günlük iznin ardından dün yeniden başladı. Teknik Direktör Vahid Halilhodziç yönetimindeki antrenmana tüm futbolcular katıldı. Sakatlığı nedeniyle ligde 3 haftadır forma giyemeyen kaptan Fatih Tekke, takımla birlikte çalışmalara başladı. Fatih çift kale maçta da yer aldı. Szymkowiak ise takımdan ayrı olarak koşu yaptı. Nişanlısı kaza yapan Mehmet Yılmaz idmana yaklaşık 45 dakika geç katıldı. 


</TEXT>
</DOC>
