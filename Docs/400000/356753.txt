<DOC>
<DOCNO> 356753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur24.html </URL>
<DATE> 2005/06/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kamyon otomobile çarpıp kaçtı 3 ölü, 4 yaralı 
</HEADLINE>
<TEXT>

     Eskişehir Yolu’ndaki trafik kazasında 3 kişi öldü, 4 kişi yaralandı. 
     Alınan bilgiye göre kaza, Ömer Ertekin’in kullandığı 06 L 54 plakalı, Ankara’dan Eskişehir istikametine giden ve içinde 7 kişi bulunan otomobile, ODTÜ yakınlarında, sürücüsü henüz belirlenemeyen 06 PHJ 77 plakalı kamyonun sağ arka kapı yönünde çarpmasıyla meydana geldi. 
     Kamyon sürücüsü aracıyla olay yerinden kaçarken, otomobil, sürücüsü Ömer Ertekin’in direksiyon hakimiyetini kaybetmesi sonucu orta refüjdeki elektrik direğine çarptı. 
     Kazada, sürücü Ertekin ile otomobilin ön kısmında oturan babası Kemal Ertekin ve kızı Gülşen Ertekin olay yerinde hayatını kaybetti. 
     Otomobilin arka koltuğunda bulunan Birsen Ertekin, Fatoş Ertekin, Güler Ertekin ve Tarık Teoman Ertekin ise yaralı olarak Gazi Üniversitesi Hastanesi’ne kaldırıldı. 
     Bu arada, olay yerinden kaçan kamyonun plakasının çevredekilerce bildirildiği, polisin arama çalışmalarını yoğun şekilde sürdürdüğü belirtildi. 
     
</TEXT>
</DOC>
