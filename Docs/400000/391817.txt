<DOC>
<DOCNO> 391817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas06.html </URL>
<DATE> 2005/11/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ramazan sonrası beslenmeye dikkat 
</HEADLINE>
<TEXT>

     Hacettepe Üniversitesi Sağlık Teknolojisi Yüksek Okulu Müdürü ve Beslenme ve Diyetetik Bölümü Başkanı Prof. Dr. Türkan Kutluay Merdol, Ramazan sonrası aşırı yemek yemekten, özellikle de kızartma gibi ağır yemeklerden kaçınılması gerektiğini söyledi. 
     Merdol, Ramazan dolayısıyla bir ay boyunca günde 13 saat herhangi bir yiyecek alınmadığına işaret ederek, bu süre sonunda fazla miktarda yemek yenilmesi halinde yağ depolarının artabileceğini söyledi. 
     Merdol, ''Beden uzun aralıklarla beslendiğinde yağ dokusu, kısa aralıklarla beslendiğinde adale dokusu artar. Yağ deposunun fazla olması her türlü dejenaratif hastalıklar denilen kalp, şeker, kanser gibi hastalıklara zemin hazırlar'' dedi. 
     Besinler sindirildikten sonra kana glikoz verildiğini anlatan Merdol, bu maddenin hücre için hayati bir yakıt olduğunu ve hücrenin sağlıklı çalışması için bunun kullanılması gerektiğini söyledi. 
     Merdol, yağlanmanın artması halinde yağ asitlerinin glikozun hücre içine girme yolunu engelleyeceğini, bu engelleme nedeniyle de insülin salgısının artacağını ve giderek insülinin azalacağını belirtti. Merdol, ''Bunun sonucunda da şeker hastalığı ortaya çıkabilir. Şeker hastalığı da kalp hastalığı için zemin hazırlar'' diye konuştu. 
     Ramazan sonrası aşırı yemek yemekten, özellikle de kızartma gibi ağır yemeklerden kaçınılması uyarısında bulunan Merdol, kısa aralıklarla ve az miktarlarda yenilmesini önerdi. 
     Besinlerin vücuda alınmasının ardından bunların parçalanması gerektiğini ifade eden Merdol, besinleri enzimlerin parçaladığını söyledi. 
     Aşırı besin alınması halinde enzimlerin bunu yakmayacağını ve sindirim sistemi rahatsızlıklarının ortaya çıkabileceğini kaydeden Merdol, ''Yeterli, dengeli ve moral yükseltici bir beslenme için bir iki besin türünden çok yemek yerine, değişik türlerden gereksinen miktarlarda yemeliyiz'' dedi. 
     Ramazan sonrası özellikle sebze, meyve, süt ve yoğurdu bol beslenme modelinin tercih edilmesi gereğine işaret eden Merdol, ''Sebze ve meyve ağırlıklı beslenme vücudun toksinlerden arındırılması için gereklidir'' diye konuştu. 
     
</TEXT>
</DOC>
