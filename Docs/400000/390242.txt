<DOC>
<DOCNO> 390242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur23.html </URL>
<DATE> 2005/10/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kaçırıldığını iddia eden Rus kız 1 gün sonra evine döndü 
</HEADLINE>
<TEXT>

     Antalya’da kimliği belirsiz kişilerce kaçırıldığı iddia edilen Rus uyruklu genç kızın, evine döndüğü bildirildi. 
     AA muhabirinin görüştüğü polis yetkilileri, Antalya’da birlikte kaldığı arkadaşı Yevgenya Köroğlu’nun ifadesi üzerine kaçırıldığı iddia edilen Rus uyruklu Glena Turovlena’nın, evine döndüğünü açıkladılar. 
     Tanımadığı 3-4 kişi tarafından otomobile zorla bindirilerek kaçırıldığını, dağlık alana götürüldüğünü iddia eden Rus genç kızın, kaçıran kişilerin kendisini para karşılığı fuhşa zorlayacaklarını söylediklerini ancak, bir gün sonra kendisini serbest bıraktıklarını belirttiği öğrenildi. Nereye götürüldüğünü bilmediğini ve kendisini kaçırdığını iddia ettiği kişilerden zarar görmediğini söyleyen genç kızın iddialarıyla ilgili soruşturmanın sürdürüldüğü belirlendi. 
     Polis yetkilileri, genç kızın kaçırıldığı iddiasının henüz doğrulanmadığını bildirdiler. 
     Glena Turovlena’nın çalıştığı bir turizm acentesinden ayrıldığı, bir süredir işsiz olduğu ve arkadaşı Yevganya Köroğlu’yla aynı evde kaldığı belirtildi. 
     
</TEXT>
</DOC>
