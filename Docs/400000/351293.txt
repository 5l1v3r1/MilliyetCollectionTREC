<DOC>
<DOCNO> 351293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonsiy06.html </URL>
<DATE> 2005/06/12/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Erdoğan Hükümetimiz bu milletin alnını kara çıkarmayacaktır 
</HEADLINE>
<TEXT>

     Başbakan Recep Tayyip Erdoğan, bazılarının ''iktidarın AB ile ters düştüğünü, ABD'nin yüzünü çevirdiğini'' söylediğini ifade ederek, ''Bunların hepsi masal'' dedi. 
     Başbakan Erdoğan, Kepez Belediyesi'nce yaptırılan belediye hizmet binasının açılış töreninde yaptığı konuşmada, Türkiye'nin AB yolunda emin adımlarla yürüdüğünü ve dünyayla bütünleştiğini söyledi. 
     Başbakan Erdoğan, şöyle konuştu 
     ''Bazıları bir şeyler konuşuyor Yok 'İktidar AB ile ters düştü, ABD yüzünü çevirdi. Yok ABD ile ters düştü, AB yüzünü çevirdi'. Bunların hepsi masal. İktidarımız, düşman üretmeyi değil, dost kazanmayı hedefleyen bir iktidardır. Yıllarca bunun bedelini Türkiye ödedi. Komşularıyla düşman olan bir Türkiye vardı. Ama artık komşularıyla düşman olan bir Türkiye değil, komşularıyla dost olan bir Türkiye olacak. AB sürecinde emin adımlarla devam ediyoruz. Çalışmalarımız aynı hızla devam ediyor. İşte bu hafta yine zirve var. Arkadaşlarımız o zirveye katılırken ben bir başka yerde, bir başka toplantıda olacağım. Bu çalışmalarımız aynı hızla devam ediyor. İnşallah bir şekilde de müzakerelere başlayacağız. İktidarımız, hükümetimiz, bu milletin hiçbir zaman alnını kara çıkarmayacaktır. Bir defa milletin o dik duruşunu, iktidara geldiğimizden bu yana başını eğdirmemek suretiyle sürdürüyoruz. Bizden öncekiler milletin başını hep öne eğdirdi. Bunu ekonomik alanda gördük, siyaset alanında gördük, askeri alanda gördük, kültürel alanda gördük ama biz geleceğe emin adımlarla yürüyoruz ve yürümeye devam edeceğiz.'' 
     
     RUSYA'NIN YASAĞI 

     Başbakan Erdoğan, son zamanlarda bir anda patlak veren ve Antalya'yı yakından ilgilendiren bir sıkıntıyı gayet iyi bildiğini belirterek, Rusya ile ilgili sebze ve meyve, özellikle domates ihracatı konusundaki sıkıntıyı sona erdirmek için çalışmaların sürdürüldüğünü bildirdi. 
     ''Bu konuda bakan arkadaşlarım gereken çalışmayı yürütüyor. Yarın da ben Rusya Devlet Başkanı ile bu konuyu görüşeceğim ve kendisine durumu anlatacağım. İnşallah bu görüşmede bir sonuç alıp konuyu tatlıya bağlayacağız'' diyen Erdoğan, sözlerini şöyle sürdürdü 
     ''Maalesef bu konuda yanlış sadece karşı taraftan kaynaklanmıyor. Bizim de eksiklerimiz, hatalarımız var. Bu konuyu, başta bakan olmak üzere, bakanlık yetkilileriyle de görüştüm. Bu konuda daha hassas, daha titiz olmamız, en ufak bir açığa yer bırakmamamız lazım.'' 
     
     TÜRKİYE'NİN TURİZM HEDEFLERİ 

     Başbakan Recep Tayyip Erdoğan, Türkiye'nin turizmde belirlediği hedeflere doğru hızla ilerlediğini söyledi. 
     Yılbaşından bu yana Türkiye'ye gelen turist sayısında yaklaşık yüzde 30 oranında artış olduğunu kaydeden Erdoğan, turizmin çeşitlendirilerek dört mevsime yayılacağını belirtti. 
     Türk turizminin yalnızca güneş, kum, deniz olmaktan çıkarılıp kongre ve fuar turizmine ağırlık verileceğini ifade eden Erdoğan, bu sayede Türkiye'nin turizm sektöründe daha da ileriye gideceğini ifade etti. 
     Erdoğan, ''Burada önemli olan konukseverliğimizdir. Sizin ev sahipliğiniz ve konukseverliğiniz ile elit bir kesim dört mevsim buralara gelip hizmet alacak'' dedi. 
     Başbakan Erdoğan, turizmde insan ilişkilerinin önemine de değinerek, Türk konukseverliğinin, turistlere yönelik iyi davranışların, Türkiye'nin uluslararası ilişkilerinde de birçok yararını gördüklerini söyledi. 
     Erdoğan, ''Turistin burada gördüğü iyi muamele ve konukseverlik, bizim uluslararası ilişkilerde kendimizi daha iyi anlatmamıza fırsat sunuyor. Halkımızın turistlerle kaynaşmasının faydasını uluslararası toplantılarda bizzat görüyorum. Bu yüzden size çok teşekkür ediyorum'' diye konuştu. 
     Turiste her zaman bir misafir gibi yaklaşılması gerektiğine işaret eden Erdoğan, turiste ''yakaladım mı soymam lazım'' mantığıyla yaklaşılmaması gerektiğini, konukseverlikle ağırlamanın çok şey kazandıracağını söyledi. 
     Geçmişte bu yanlışların çok yapıldığını, ancak artık bu yanlışlara düşülmediğini söyleyen Erdoğan, bu nedenle de görüştüğü yabancılardan teşekkür mesajları aldığını bildirdi. 
     Başbakan Erdoğan, Antalya'daki dış hatlar terminali ve ikinci pistin hizmete girmesiyle uçakların iniş ve kalkışlarının daha rahat olduğunu, bu sayede turist sayısının da hızla arttığını söyledi. 
     Erdoğan, Türkiye'nin turizmde rakibi olan komşu ülkelere giden turist sayısında düşüş olmasına rağmen Türkiye'de artış kaydedilmesini, ''Gayet iyi gelişmeler'' diye nitelendirdi. 
     Antalya'da 30 yıldır çözülemeyen vakıf arazileri sorununun da çözüldüğünü ifade eden Erdoğan, vakıf arazilerinin hazineye devredilmeye başlandığını, hazinenin de bu arazileri belediyeye devredeceğini belirtti. 
     Belediyenin de bu arazilerde gecekondusu olan vatandaşlarla görüşerek Kepez bölgesinde çağdaş bir kent oluşturacağını ifade eden Erdoğan, vatandaşlardan bu konuda Kepez Belediyesi'ne yardımcı olmalarını istedi. 
     Başbakan Erdoğan, Antalya'da elektrik kablolarının yer altına alınacağını, böylece hem kaçağın önüne geçileceğini hem de görüntü kirliliğinin ortadan kaldırılmış olacağını vurguladı. 
     
     AÇILAN PANKART 

     Başbakan Erdoğan'ın konuşması sırasında, Döşemealtı Kömürcüler Köyü'nden bir grup vatandaş, köyün bulunduğu arazinin Antalya Defterdarlığı'nca ihaleyle satışa çıkarılmasına ilişkin pankart açarak, Erdoğan'a sorunlarını iletmek istedi. Bez pankart, daha sonra güvenlik güçlerince indirildi. 
     Erdoğan, konuşmasının ardından, belediye hizmet binasının açılışından önce, uydu bağlantısıyla Kepez Belediyesi'nce yaptırılan Habipler ve Çamlıbel kapalı semt pazarları ile Kepez Belediyesi spor kompleksinin açılışını yaptı. 
     Başbakan Erdoğan, daha sonra, Kepez Belediye binasının açılışını yaparak, binayı gezdi. 
     Kepez Belediye Başkanı Erdal Öner'in odasındaki şeref defterini imzalayan Erdoğan, binanın halkla ilişkiler biriminde kendisini karşılayan görevli genç kızlara, ''Siz hep böyle güler yüzlü müsünüz Vatandaşlara kızmıyorsunuz değil mi '' diye sordu. 
     Başbakan Erdoğan, daha sonra, açılışını yapmak üzere Belek Rixos Hotel'e gitti. 
     
</TEXT>
</DOC>
