<DOC>
<DOCNO> 364823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur40.html </URL>
<DATE> 2005/07/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Sivas'ta hastaneye getirilen ateşli iki çocuğun kafasında kene bulundu 
</HEADLINE>
<TEXT>

     Sivas’ta, yüksek ateş rahatsızlığı nedeniyle hastaneye getirilen 2 çocuğun kafasında "kene" bulundu. 
     Kafalarındaki kene kontrollü şekilde çıkartılan çocuklar, tedavi altına alındı. 
     AA muhabirinin aldığı bilgiye göre, Kangal İlçesi’ne bağlı Çat Köyü Camii’nin imamı İbrahim Top’un 2.5 yaşındaki oğlu Mikail, yüksek ateş rahatsızlığı nedeniyle babası tarafından Cumhuriyet Üniversitesi Tıp Fakültesi Araştırma Hastanesi Acil Servisi’ne getirildi. 
     Acil Pediatri Servisi’nde muayene edilen Mikail’in kafasında kene bulundu. Sağlık ekiplerince kafasındaki kene dikkatlice çıkarılan Mikail’in kan testi yapılıp, röntgeni çekildi. Acil Pediatri Servisi’nde gözlem altına alınan Mikail’in tedavisi sürüyor. 
     Sivas Sıcak Çermik Kaplıcaları’nda ateşi yükselen 1.5 yaşındaki Muhammet Ağbektaş adlı çocuk da benzer şikayetlerle ailesi tarafından CÜ Tıp Fakültesi Araştırma Hastanesi Acil Servisi’ne getirildi. 
     Muayene edilen Ağbektaş’ın da kafasında kene olduğu anlaşıldı. 
     Kene sağlık ekiplerince kontrollü şekilde çıkarıldı. 
     Hastane yetkilileri, çocuklarda, kenelerin bulaştırdığı Kırım-Kongo Kanamalı Ateşi Hastalığı’nı taşıyan virüse rastlanmadığını, ancak tahlillerinin yapılarak, gözlem altında tutulduklarını bildirdiler. 
     Kırım-Kongo Kanamalı Ateşi Hastalığı’nın bulaşıcı olduğuna dikkati çeken yetkililer, şu anda Enfeksiyon Hastalıkları Servisi’nde 6 kişinin bu hastalığın ön teşhisi ile tedavi gördüğünü kaydettiler. 
     Servis yetkilileri, kenelerle temasta bulunan veya ani başlayan ateş, baş ağrısı, kas ağrısı, kırıklık, bulantı, kusma, karın ağrısı, halsizlik veya belirgin iştahsızlık gibi hastalığın belirtilerini gösteren vatandaşların zaman geçirmeden sağlık kuruluşlarına başvurmalarını istediler. 
     
</TEXT>
</DOC>
