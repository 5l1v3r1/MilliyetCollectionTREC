<DOC>
<DOCNO> 374574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/eko09.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin ve doğalgaza zam yapıldı 
</HEADLINE>
<TEXT>


ANKARA Milliyet 

Benzinin rafineri çıkış fiyatına, bugünden geçerli olmak üzere zam yapıldı. Öte yandan yarından geçerli olmak üzere, Ankara ve İstanbul'da konutlarda kullanılan doğalgaza yüzde 4.80, sanayi alanında kullanılan doğalgaza ise yüzde 5.65 oranında zam yapıldığı bildirildi. Zammın gerekçesi olarak uluslararası petrol fiyatlarındaki artış gösterildi. Benzin zammının ise pompa fiyatlarına, yüzde 2 civarında yansıması bekleniyor. 
Benzindeki zamma göre Süper benzinin çıplak metreküp rafineri çıkış fiyatı ise, yüzde 6.2 oranında artarak 644.15 YTL'den 684.21 YTL'ye yükseldi. Benzinde dağıtım şirketlerini ilgilendiren "vergili" rafineri çıkış fiyatı yüzde 2 oranında artarak metreküpte 2 bin 386.14 YTL'den 2 bin 433.41 YTL'ye, kurşunsuz benzinin çıplak rafineri çıkış fiyatı yüzde 6.2 artışla 652.94 YTL'den 693.72 YTL'ye, kurşunsuz benzinin "vergili" rafineri çıkışı da yüzde 2 artışla 2 bin 379.99 YTL'den 2 bin 428.11 YTL'ye çıktı. Tüpraş'ın yaptığı ayarlamanın ardından, dağıtım şirketlerinin pompa fiyatlarını belirleyip açıklamaları bekleniyor. 


</TEXT>
</DOC>
