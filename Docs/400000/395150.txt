<DOC>
<DOCNO> 395150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy22.html </URL>
<DATE> 2005/11/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul Barosu Başkanı AİHM'in kararı devleti de bağlar 
</HEADLINE>
<TEXT>

     İstanbul Barosu Başkanı Kazım Kolcuoğlu, "Avrupa İnsan Hakları Mahkemesi’nin AİHM Leyla Şahin davasında verdiği kararın, devleti de bağlayıcı nitelikte olduğunu" söyledi. 
     Kolcuoğlu, İstanbul Barosu’nda düzenlediği basın toplantısında, AİHM kararlarının Türk devleti için geçerli ve uygulanması zorunlu kararlar olduğunun kabul edildiğini bildirdi. 
     Leyla Şahin davasında bir tarafın da Türkiye Cumhuriyeti Devleti olduğunu, bu nedenle verilen kararın devleti de bağlar nitelikte bulunduğunu ifade eden Kolcuoğlu, AİHM’in, kararında Anayasa Mahkemesi ve Danıştay’ın türban konusunda verdiği kararları esas aldığını kaydetti. Kolcuoğlu, "Hukuki bakımdan bu sorunun çözüldüğünü ve sonuçlandığını söylemek mümkündür" dedi. 
     Kazım Kolcuoğlu, "bu kararın sadece kişiyi bağladığı" iddiasında bulunmanın, hiçbir hukuksal dayanağı olmadığını dile getirdi. 
     Bir gazetecinin "AİHM, tersi karar verseydi yine bu görüşleri açıklar mıydınız " sorusu üzerine Kolcuoğlu, "O zaman bize gerek kalmaz, Başbakan, TBMM Başkanı değerlendirmeyi yapar, hemen uygulamaya koyarlardı" diye konuştu. 
     İstanbul Barosu Başkanı Kolcuoğlu, konuşmasında ayrıca, Van Yüzüncü Yıl Üniversitesi Rektörü Yücel Aşkın’a, yeni Türk Ceza Kanunu’nda suç olmaktan çıkarılan "çıkar amaçlı örgüt üyesi olmak" suçunun isnat edildiğini kaydetti. 
     "Ceza Muhakemesi Kanunu’nun ’tutuklamanın istisna, özgürlüğün esas alınması’ kuralı karşısında tutuklama kararında ısrar edilmesinin hukuka, sözleşmelere ve AİHM kararlarına aykırı" olduğunu belirten Kolcuoğlu, "Kuvvetli suçluluk şüphesi olduğunu ileri sürüp, tutuklama talep eden savcının 4 aya yakın zaman geçmiş olmasına rağmen henüz dava açamamış olması da, son derece dikkat çekicidir" dedi. Kazım Kolcuoğlu, hakkında tutuklama kararı verilen kişinin en kısa zamanda yargı huzuruna çıkarılması gerektiğine işaret ederek, ayrıca yeni yasaların tutuklama yerine tedbirler öngördüğünü anımsattı. 
     Van’da bu konuyla ilgili görev yapan savcının tutuklamayı geri alabileceğini vurgulayan Kolcuoğlu, "Tutuklamayı geri almayıp iddianame açmada ısrar etmesi, hukuki bir skandaldır" diye konuştu. 
     
     ŞEMDİNLİ’DEKİ OLAYLAR 
     İstanbul Barosu Başkanı Kolcuoğlu, Hakkari’nin Şemdinli İlçesi’nde meydana gelen olayları da değerlendirdi. 
     "Kaynağını hukuktan ve yasadan almayan eylemlerde, kim tarafından yapılmış olursa olsun, bu devletin ajanları da olsa hukuk hakim kılınmalı, yeni bir Susurluk olayı yaşanmasına asla izin verilmemeli ve cezalandırılmalıdır" şeklinde konuşan Kolcuoğlu, yargının konunun üzerine özenle ve titizlikle gideceğine inandıklarını sözlerine ekledi. 
     
</TEXT>
</DOC>
