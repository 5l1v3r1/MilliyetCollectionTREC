<DOC>
<DOCNO> 382097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/guncel/gun01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meslek etiğine sahip çıkmalıyız' 
</HEADLINE>
<TEXT>


Hanzade Doğan ve Vuslat Doğan Sabancı, Türkiye Gazeteciler Cemiyeti üyesi oldu. Bir konuşma yapan Aydın Doğan, 'Başka iş yapıyorum diye etik değerlere sahip çıkmamak olmaz' dedi 

İSTANBUL Milliyet 

Doğan Gazetecilik AŞ İcra Kurulu Başkanı Hanzade Doğan ve Hürriyet Gazetesi İcra Kurulu Başkanı Vuslat Doğan Sabancı, Türkiye Gazeteciler Cemiyeti'ne TGC üyeliklerinin kabulü nedeniyle düzenlenen törenle rozetlerini taktı. 
Cağaloğlu'ndaki TGC Lokali'nde önceki akşam düzenlenen törene, Doğan Holding Yönetim Kurulu Başkanı Aydın Doğan, Milliyet Gazetesi Genel Yayın Yönetmeni Sedat Ergin, Milliyet Yazarı Nail Güreli ile Hürriyet Yazarı Doğan Hızlan'ın da aralarında bulunduğu çok sayıda gazeteci katıldı. Cemiyete üyelikleri kabul edilen Hanzede Doğan ve Vuslat Doğan Sabancı'ya rozetlerini TGC Başkanı Orhan Erinç, diğer yeni üyeler Hürriyet Muhabiri Ayten Serin ile Zaman Muhabiri Abdullah Dirican'ın rozetlerini Aydın Doğan taktı. 
Törende konuşan Erinç, "Aramıza katılacak yeni üyeler, cemiyetimizi daha da güçlendirecekler. Onlara hoş geldin diyoruz" dedi. 

Cemiyet korunmalı 
Erinç'ten sonra kürsüye gelen Aydın Doğan, mesleğe ilk adım attığı günden bu yana cemiyete sempati ve özenle, ciddi bir meslek kuruluşu olarak baktığını belirterek, "Cemiyet hep korunması gereken önemli bir kurumdur. Hatta, müesseseler, bizler, üzerinde biraz daha etkin olmasını da diliyorum" dedi. Son yıllarda, gazete sahiplerinden kaynaklanan problemler olduğunu, cemiyetin etkinliğinin azaldığını söyleyen Doğan, şöyle devam etti 
"Ben bu mesleğe dışarıdan gelip de kalıcı olan patronlardanım. 27 yıla yaklaştı. İlk gazete sahibi olduğumda en gençleri bendim. Bugün, en yaşlı ve en eski gazete patronu olmak durumunda kaldım. Bizden evvelki gazete patronlarının birinci işleri yayıncılıkmış. Giderek dünyada da gazete müesseseleri çok büyük sanayiler haline geldiği için, yalnız yayıncılıkla uğraşan kurumlar değiller. Dünyanın büyük yayıncıları başka iş sahalarında da var oluyorlar. Türkiye'de de böyle oldu. Ama başka iş yapmak benim için normal de, başka iş yapıyorum diye bu mesleğin etik değerlerine sahip çıkmamak doğru değil. Çok arzu ederdim ki, burada birkaç gazete patronu sorunları konuşabilelim." 

Son derece mutluyum 
Eskiden gazete patronları olarak bir araya gelip sorunları konuştuklarını, artık böyle bir imk n bulunmadığını kaydeden Doğan, "Ancak sizler bu mesleğin etik değerlerine sahip çıkmanızı artırarak, üyelerin etkinliğini artırarak bizi de bu yola getirirsiniz" diye konuştu. 


</TEXT>
</DOC>
