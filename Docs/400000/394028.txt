<DOC>
<DOCNO> 394028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun24.html </URL>
<DATE> 2005/11/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Belçika'da kundaklama olayları sürüyor 
</HEADLINE>
<TEXT>

     Belçika'nın çeşitli bölgelerinde kundaklama olaylarının dün gece de devam ettiği, ancak rakamlarda artış görülmediği bildirildi. 
     Fransa'daki olayların geçen hafta sonundan itibaren Belçika'ya sıçramasından sonra Brüksel hükümeti tarafından oluşturulan ''Kriz Masası''nın yaptığı açıklamada, dün gecenin ''nispeten sakin geçtiği'', biri öğrenci otobüsü olmak üzere 6 taşıt yakıldığı bildirildi. 
     İtfaiye yetkilileri daha farklı rakamlar bildirmeyi sürdürürken, çöp konteynırlarının, bazı telefon kulübelerinin ve metro istasyonlarının da kundaklama girişimlerine hedef olduğunu duyuruyorlar. 
     Başbakan Yardımcısı ve İçişleri Bakanı Patrick Dewael, Parlamento'da yaptığı konuşmada, Belçika'da şehir gerillaları bulunmadığını, olayların dağınık ve küçük boyutlu olduğunu söyledi. 
     Polis ve istihbarat birimlerinin gelişmeleri çok yakından izlediklerini bildiren Dewael, alarm durumunun sürdüğünü belirtti. Dewael, Belçika basınının olayların büyütülmesine ve panik yaratılmasına fırsat vermeyen duyarlı yaklaşımından genelde memnuniyet duyduğunu kaydederek, bir gazetenin, birinci sayfasının tamamını, ''isyan çağrısı'' haberine ayırmasını sert bir dille eleştirdi. 
     Belçika'da bir grup, internet aracılığıyla yarın için ''toplu isyan çağrısı'' yapıyor. Çağrıda, ''Brüksel'in merkezinde toplanılması ve her şeyin yakılıp yıkılması'' isteniyor. 
     Bulvar gazetesi ''La Derniere Heure'', dünkü baskılarında birinci sayfasının tamamını bu çağrıya ayırdı ve olayın ''kamuoyundan saklanamayacak kadar'' ciddi olduğunu savundu. 
     İçişleri Bakanı Dewael, söz konusu ''isyan çağrısı'' hakkında soruşturma açıldığını ve yarın için gereken önlemlerin alındığını bildirdi. 
     
</TEXT>
</DOC>
