<DOC>
<DOCNO> 366214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonyas11.html </URL>
<DATE> 2005/08/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Belçika üniversitesi, Türkiye'de arkeolojik araştırma merkezi kuruyor 
</HEADLINE>
<TEXT>

     Belçika'nın Gand Üniversitesi, Balhisar'da Pessinus yeni bir arkeolojik araştırma merkezi açacağını bildirdi. 
     Ülkenin Flaman kesimindeki Gand Üniversitesi, Ankara'ya 120 kilometre mesafede, Sivrihisar yakınlarındaki Balhisar'da 40 yıldır faaliyet gösterdiğini, 8 ağustosta açılacak yeni arkeolojik araştırma merkezinin hizmete girmesiyle bilim adamlarının, yetkililerin ve turistlerin bu yöreye daha fazla ilgi göstermelerinin sağlanacağının umulduğunu bildirdi. 
     Büyük Frigya uygarlığının en önemli kentlerinden biri olan Pessinus'de önemli arkeolojik kalıntılar bulunduğunu belirten Belçikalı uzmanlar, bereket ve doğurganlık tanrıçası Kibele'nin tapınağının aranmasına da devam edildiğini belirttiler. 
     Üniversite uzmanları, ulaşım zorlukları nedeniyle Balhisar'dan fazla turist geçmediğini, mevcut müze ve deponun ihtiyaçlara yanıt verecek boyutta olmadığını, açılacak araştırma merkezinin bu açılardan da yarar sağlayacağını söylediler. 
     Gand Üniversitesi'nin araştırma merkezinde çeşitli atölyelerle bir depo ve bir laboratuvar bulunacak. 
     Araştırma merkezinin açılışına Belçika'dan bazı önemli şahsiyetlerin katılacağı, bunlar arasında Meclis Başkanı Herman De Croo'nun da bulunacağı bildirildi. 
     
</TEXT>
</DOC>
