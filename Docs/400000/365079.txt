<DOC>
<DOCNO> 365079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy09.html </URL>
<DATE> 2005/07/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türkiye ile İngiltere arasında 'deklarasyon' sıkıntısı 
</HEADLINE>
<TEXT>

     CNNTÜRK 

      Uyum Protokolü'nün imza sürecinde Türkiye ile İngiltere arasında deklarasyon sıkıntısı yaşanıyor. 
     Türkiye, Uyum Protokolü'nün imzalanmasının 'Kıbrıs Rum Kesimi'nin tanındığı anlamına gelmediği' yönünde bir deklarasyon yayımlayacak. 
     İngiltere, deklarasyon yayınlanmadan önce metni görmek istiyor. Türkiye ise metni açıklamak istemiyor. 
     Son olarak Başbakan Recep Tayyip Erdoğan'la dün Londra'da görüşen İngiltere Başbakanı Tony Blair'in bu yöndeki talebi geri çevrildi. 
     Ancak Türk tarafı, metinde yeralan unsurlarla ilgili bilgileri İngiltere tarafına sözlü olarak aktardı. Deklarasyon metninde dört temel unsur yeralıyor. Bu unsurlar şöyle sıralanıyor 
     Uyum Protokolü'nün imzalanması Türkiye ile KKTC arasındaki özel ilişkileri etkilemez. 
     Uyum Protokolü 1960 anlaşmalarından kaynaklanan haklara zarar getirmez . 
     Uyum Protokolü'nün imzalanması Rum Kesimi'nin tanındığı anlamına gelmez . 
     Türkiye'nin Birleşmiş Milletler gözetimindeki çözüm sürecine desteği devam ediyor . 
     Deklarasyon metni konusunda İngiliz ve Türk yetkililer arasında bugün yapılacak son görüş alışverişinin ardından Uyum Protokolü'nün imza sürecinin hafta sonundan önce tamamlanması bekleniyor. 
     
     Ek Protokol'ün imza süreci 
     16 temmuzda, Dönem Başkanlığı'nı yürüten İngiltere'den gelen bir heyetle Ankara'da yapılan görüşmeler sonunda imza sürecinin nasıl tamamlanacağı konusunda uzlaşma sağlanmıştı. Buna göre imza süreci şöyle işleyecek 
     İngiltere protokol metnini bir mektupla Türk tarafına iletecek. 
     Türk tarafı protokolü imzalayıp, İngiltere'ye mektupla iletecek. 
     Protokolü Brüksel'deki Temsilci Büyükelçi Oğuz Demiralp imzalayacak. 
     Mektupta Kıbrıs'la ilgili deklarasyon da yer alacak. 
     Avrupa Birliği'nin de karşı bir deklarasyon yayınlaması bekleniyor. 
     
</TEXT>
</DOC>
