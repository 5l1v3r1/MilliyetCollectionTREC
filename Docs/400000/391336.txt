<DOC>
<DOCNO> 391336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun04.html </URL>
<DATE> 2005/11/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AB'nin 2006 programında Türkiye, Hırvatistan, Makedonya aynı vagonda 
</HEADLINE>
<TEXT>

     AB HABER 

      AB Komisyonu, 2006 yılına ilişkin çalışma programı ve önceliklerini belirledi. Komisyonu'n 2006 programına göre, Türkiye, Hırvatistan ve Makedonya Cumhuriyeti müzakere sürecinde aynı genişleme vagonunda yer alıyor. 
     AB Komisyonu tarafından hazırlanan Yıllık Politika Stratejisi, Avrupa Parlamentosu'na sunuldu. Belgeye göre, 2006 yılında AB Komisyonu'nun ilk önceliği Bulgaristan ve Romanya ve bu iki ülkenin katılımı öncesinde etkili bir izleme sürecini gerçekleştirmek olacak. Komisyonu'un ikinci önemli görevi ise, Türkiye, Hırvatistan ve Makedonya Cumhuriyeti olacak. Belgede Komisyon'un ikinci önceliği şu şekilde ifade edildi "Türkiye, Hırvatistan ve büyük olasılıkla üyelik başvurusu üzerindeki görüşün ardından Eski Yugoslav Cumhuriyeti Makedonya ile müzakereleri izlemek ve ilgili raporları hazırlamak". 
     Belgeye göre, Komisyon açısından Türkiye ile siyasi ve kültürel diyaloğu geliştirmek genişleme stratejisinin en önemli unsurlarından biri olacak. Belgede, "Sivil toplum örgütleri bu çerçevede en önemli rolü üstlenecek, AB buna katkıda bulunacaktır" denildi. 
     
</TEXT>
</DOC>
