<DOC>
<DOCNO> 370399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur57.html </URL>
<DATE> 2005/08/16/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Kamu Personeli Kanunu Tasarısı Taslağı 
</HEADLINE>
<TEXT>

     Kamu Personeli Kanunu Tasarısı Taslağı, memurların ve sözleşmeli personelin, yazılı yemin imzalayarak, göreve başlamalarını öngörüyor. 
     Taslak, toplu görüşmelere katılan memur sendikaları konfederasyonlarına dağıtıldı. 
     Memurların ve sözleşmeli personelin niteliklerini, atama ve hizmete alınmalarını, görev ve yetkilerini, hakları ve yükümlülükleri ile diğer özlük işlerini, sözleşmeli personelle ilgili benzeri düzenlemeleri içeren tasarı taslağı, genel ve özel bütçe kapsamındaki kamu idareleri, il özel idareleri, belediyeler ve bağlı kuruluşları, mahalli idare birlikleri, kamu iktisadi teşebbüsleri ve bağlı ortaklıkları ile benzeri kuruluşlarda çalışan memurlar ve sözleşmeli personel hakkındaki düzenlemeleri içeriyor. 
     Tasarı taslağına göre, kadrosuz memur ve pozisyonsuz sözleşmeli personel çalıştırılamayacak, sözleşmeli personel pozisyonları, bu pozisyonlarda çalışan kişiler açısından iş sürekliliği sağlamayacak. 
     
     YEMİNLİ BELGE İMZALANACAK 

     Memurlar ve sözleşmeli personel, Anayasa’ya ve kanunlara sadakatle bağlı kalmak ve kanunları milletin hizmetinde sadakatle uygulamak zorunda olacak. 
     Memurlar ve sözleşmeli personel, aşağıdaki yeminin yazılı olduğu belgeyi imzalayarak, göreve başlayacak 
     "Türkiye Cumhuriyeti Anayasası’na, Atatürk ilke ve inkılaplarına, Anayasa’da ifadesi bulunan Türk milliyetçiliğine sadakatle bağlı kalacağıma kanunları milletin hizmetinde tarafsızlık ve eşitlik ilkelerine bağlı kalarak uygulayacağıma Türk milletinin milli, ahlaki, insani, manevi ve kültürel değerlerini benimseyip, koruyup, bunları geliştirmek için çalışacağıma insan haklarına ve Anayasa’nın temel ilkelerine dayanan milli, demokratik, laik bir hukuk devleti olan Türkiye Cumhuriyeti’ne karşı görev ve sorumluluklarımı bilerek, bunları davranış halinde göstereceğime, namusum ve şerefim üzerine yemin ederim." Memurlar ve sözleşmeli personel, siyasi partilere üye olamayacak, görevlerini yerine getirirken, herhangi bir siyasi parti, kişi veya zümrenin yararını veya zararını hedef tutan bir davranışta bulunamayacak dil, ırk, cinsiyet, siyasi düşünce, felsefi inanç, din ve mezhep ayrımı yapamayacak, hiçbir şekilde siyasi ve ideolojik amaçlı beyan ve eylemde bulunamayacak ve bu eylemlere katılamayacak. 
     Kanunlarda yazılı haller dışında memurun memurluğuna son verilemeyecek ve hakları elinden alınamayacak. 
     Bulunduğu kurumda veya diğer kurumlarda bu kanuna göre aralıksız 15 yıl süreyle sözleşmeli personel olarak istihdam edilenlerin, bu kanunda ve sözleşmelerinde gösterilen görev, yetki ve sorumlulukları ihmal etmedikleri sürece, sözleşmeleri yenilenecek. Memurlar, kanunda belirtilen usul ve esaslara göre memurluktan çekilebilecek, sözleşmeli personel, sözleşmelerinde belirtilen usul ve esaslara göre sözleşmelerini feshedebilecek. 
     
     TOPLU EYLEM, GREV VE TİCARİ FAALİYET YASAK 

     Memurlar ve sözleşmeli personel, toplu olarak göreve gelmeme veya hizmetin yavaşlatılması veya aksatılması sonucunu doğuracak eylemlerde bulunamayacak. 
     Memurlar ve sözleşmeli personel, greve karar veremeyecek, grev düzenleyemeyecek, ilan edemeyecek ve bu yolda propaganda yapamayacak. 
     Memurlar ve sözleşmeli personel, herhangi bir greve veya grev teşebbüsüne katılamayacak, grevi destekleyemeyecek veya teşvik edemeyecek. 
     Memurlar ve tam zamanlı sözleşmeli personel, Türk Ticaret Kanunu’na göre tacir veya esnaf sayılmalarını gerektirecek bir faaliyette bulunamayacak, ticari ve sınai işletmelerde görev alamayacak, ticari mümessil veya ticari vekil olamayacak, serbest meslek faaliyeti yürütemeyecek. 
     Memurların ve sözleşmeli personelin doğrudan veya aracı eliyle hediye istemeleri, görevleri sırasında olmasa dahi menfaat sağlama amacı ile hediye kabul etmeleri veya iş sahiplerinden borç para istemeleri ve almaları yasak olacak. 
     Memurlar ve sözleşmeli personel, denetimleri altında bulunan veya kendi görevleri veya mensup oldukları kurumla ilgisi olan kişi veya kuruluşlardan doğrudan ya da aracı eliyle her ne ad altında olursa olsun menfaat sağlayamayacak ayrıca kamu hizmetleriyle ilgili gizli bilgileri, görevlerinden ayrılmış bile olsalar, yetkili bakanın ya da illerde valinin yazılı izni olmadıkça açıklayamayacak. 
     
     SÖZLEŞMELİ PERSONEL 

     İlk defa memur veya sözleşmeli personel olarak göreve alınacakların ülke genelinde merkezi olarak yapılacak yazılı sınava girerek başarılı olmaları gerekecek. Memurlar ve sözleşmeli personel, memur statüsünden sözleşmeli personel statüsüne tam zamanlı sözleşmeli personel statüsünden memur statüsüne geçişlerde merkezi yazılı sınava tabi tutulmayacak. 
     İlk defa memurluğa girmeye hak kazananlar, kurumlarınca "aday memur" olarak atanacak. İlk defa sözleşmeli personel olmaya hak kazananlarla bir yıllık sözleşme yapılacak, bunlardan sözleşmelerinin yenilenmesine karar verilenlerle bir defaya mahsus olmak üzere, o yılın sonuna kadar sözleşme imzalanacak. Sözleşmeli personel ile akdedilecek müteakip sözleşmeler, takvim yılı itibarıyla yıllık olarak düzenlenecek. 
     İlk defa sözleşmeli personel olarak göreve alınıp da aylıktan kesme veya daha ağır bir disiplin cezası verilmesi ya da personel ve başarı değerlendirmesinin olumsuz olması sebepleriyle birinci yılın sonunda sözleşmeleri yenilenmeyenler, 3 yılı geçmeden ve yeni bir sınav sonucuna göre göreve alınma hakkı elde etmeden memur veya sözleşmeli personel olarak istihdam edilemeyecek. 
     
     İSTİSNAİ KADRO VE POZİSYONLAR 

     Kanunda belirtilen sınav ve atamaya ilişkin hükümlere bağlı olmaksızın, şu kadrolara atama ve pozisyonlara görevlendirme yapılabilecek 
     -Cumhurbaşkanlığı Genel Sekreterliği ile TBMM Genel Sekreterliği kadro ve pozisyonları, -Müsteşar, -Başbakan Başmüşaviri, Başbakan Müşaviri Başbakanlık ve bakanlıklarda müşavir, basın ve halkla ilişkiler müşaviri, -Başbakanlık Basın Müşaviri, -Özel kalem müdürü, -Vali, büyükelçi, elçi, daimi temsilci, Dışişleri Bakanlığı Hukuk Müşaviri, Din İşleri Yüksek Kurulu üyesi, -MİT kadro ve pozisyonları, -Milli Güvenlik Kurulu Genel Sekreterliği’nde müşavir, hukuk müşaviri ve genel sekreter sekreteri, -Küçük ve Orta Ölçekli Sanayii Geliştirme ve Destekleme Dairesi Başkanı, Özelleştirme İdaresi Başkanı, Toplu Konut İdaresi Başkanı, Türk İşbirliği ve Kalkınma İdaresi Başkanı, Türkiye Cumhuriyet Merkez Bankası Başkanı, Türk Patent Enstitüsü Başkanı, Türk Standartları Enstitüsü Başkanı, Türkiye İstatistik Kurumu Başkanı ile Basın Yayın ve Enformasyon, Devlet Opera ve Balesi, Devlet Su İşleri, Devlet Tiyatroları genel müdürleri ile Gençlik ve Spor Genel Müdürü, Karayolları Genel Müdürü, TRT Genel Müdürü, Vakıflar Genel Müdürü, büyükşehir belediyelerinin bağlı kuruluşlarının genel müdürleri. 
     Milli Savunma Bakanlığı ile Türk Silahlı Kuvvetleri kadro ve pozisyonlarında veya özel nitelikli olarak gösterilen görev yerleri ile olimpiyat şampiyonluğu ya da olimpik spor dallarından birinde büyükler kategorisinde birden fazla dünya şampiyonluğu kazananlar arasından spor müşavirliğine yapılacak atama ve görevlendirmelerde de bu hüküm geçerli olacak. 
     İstisnai kadro veya pozisyonlarda bulunanlar, atanmalarındaki veya görevlendirmelerindeki usule göre her zaman görevden alınabilecek. 
     Memur, diğer kamu görevlisi ya da sözleşmeli personel iken istisnai görevlere geçenler, bu görevleri sona erdiğinde, önceki kurumlarında ihtiyaç duyulan niteliklerine uygun kadrolara atanacak veya pozisyonlarda görevlendirilecek. 
     İstisnai görevlere ilişkin unvan ile mali haklar, diğer kadro ve pozisyonlar için kazanılmış hak teşkil etmeyecek. 
     
     YER DEĞİŞTİRME 

     Memurların yer değiştirme suretiyle atanmaları, hizmetlerin gereklerine ve özelliklerine göre ekonomik, sosyal, kültürel ve ulaşım şartları yönünden benzerlik ve yakınlık gösteren iller ya da ilçeler gruplandırılarak tespit edilen bölgeler arasında adil ve dengeli bir sistem içinde yapılacak. 
     Memurlar, istekleri üzerine nitelikleri ve hizmet gerekleri dikkate alınarak, aynı veya başka yer ve birimdeki sözleşmeli personel pozisyonlarına geçirilebilecek. 
     Dışişleri Bakanlığı dışındaki kurumlardan sürekli görevle yurtdışına atanan memurların, yurtdışındaki görev süreleri, memuriyetleri süresince hiçbir şekilde toplam 6 yılı geçemeyecek. 
     Kadrosu kaldırılan memurlar, en geç 6 ay içinde kendi kurumlarında niteliklerine uygun bir kadroya atanacak ya da pozisyonda görevlendirilecek. Bu memurlar, kurumlarında atama veya görevlendirme imkanı bulunmaması halinde, aynı süre içinde başka bir kurumdaki kadrolara atanmak ya da pozisyonlarda görevlendirilmek üzere Devlet Personel Başkanlığı’na bildirilecek. 
     Bunlar, atama veya görevlendirme işlemi yapılıncaya kadar kurumlarında niteliklerine uygun işlerde çalıştırılacak ve yeni bir kadroya atanıncaya ya da pozisyonda görevlendirilinceye kadar eski kadrolarına ait temel görev aylığı ile sosyal yardımlardan yararlandırılmaya devam edecek. 
     
     SÖZLEŞMELİ PERSONELİN GÖREVİNİN SONA ERMESİ 

     Sözleşmeli personelin görevi, kanun ve sözleşme hükümlerine göre sözleşmesinin feshedilmesi veya feshedilmiş sayılması, görevden alınma şartlarından herhangi birini taşımadığının sonradan anlaşılması veya bu şartlardan herhangi birinin sonradan kaybedilmesi, sözleşme süresinin sona ermesi, pozisyonun kaldırılması, haklarında emeklilik hükümlerinin uygulanması ve ölüm halinde sona erecek. 
     Memurların ve tam zamanlı çalışan sözleşmeli personelin yıllık izin süresi, çalışılan süre dikkate alınarak, hizmeti 1 yıldan 5 yıla kadar 5 yıl dahil olanlar için 15 işgünü, 5 yıldan fazla 15 yıldan az olanlar için 20 işgünü, 15 yıl ve daha fazla olanlar için 26 işgünü olacak. 
     Radyoloji işleri ile radyum ve radyoaktif maddelerle yapılan işlerde çalışanlara, hizmet süresine bakılmaksızın, 20 işgünü kesintisiz olmak üzere toplam 35 işgünü izin kullandırılacak. 
     
     DİĞER İZİNLER 

     Memura ve sözleşmeli personele, ana, baba, eş ve çocuklarından birinin hastalığı halinde, kendisinden başka bakacak kimsenin bulunmaması ve doktor raporu ile refakatçi tahsisi gerektiğinin belgelendirilmesi kaydıyla 15 güne kadar izin verilecek ve gerekirse bir katı kadar uzatılacak. 
     Memura ve sözleşmeli personele eşinin doğum yapması, kendisinin veya çocuğunun evlenmesi, eşinin veya çocuğunun ölümü, kendisinin veya eşinin ana, baba ve kardeşinin ölümü halinde, isteği üzerine 5 gün izin verilecek. 
     Merkezde atamaya ve sözleşme imzalamaya yetkili amirler, illerde valiler, ilçelerde kaymakamlar ve yurtdışında diplomatik misyon şeflerince birim amirinin muvafakatiyle, bir yıl içinde toptan veya parça parça olarak, mazereti sebebiyle memurlara ve sözleşmeli personele 5 işgünü izin verilebilecek. 
     Zaruret halinde, öğretmenler hariç olmak üzere, aynı usulle, 5 işgünü daha mazeret izni tanınabilecek, ancak bu süre yıllık izinden düşülecek. 
     Kadın memur ve sözleşmeli personele, çocuklarını emzirmeleri için, doğum tarihinden itibaren, ilk 6 ayda günde 3 saat, ikinci 6 ayda günde 1.5 saat süt izni verilecek. 
     Memurlara kanser, verem ve akıl hastalıkları gibi uzun süreli bir tedaviye ihtiyaç gösteren hastalıkları halinde 18 aya kadar, diğer hastalık hallerinde ise 12 aya kadar izin verilecek. Bu süreler, tam zamanlı çalışan sözleşmeli personel için yarısı kadar, kısmi zamanlı olarak çalışan sözleşmeli personel için çalıştıkları sürelerin tam zamanlı sürelere oranı dikkate alınarak belirlenecek süre kadar uygulanacak. 
     Memurunun ana, baba, eş ve çocukları ile kardeşlerinden birinin ağır bir kaza geçirmesi veya önemli bir hastalığa yakalanması hallerinde, refakat edilmesi gerektiğinin raporla belgelendirilmesi şartıyla, memurlara bu halin devamı süresince aylıksız izin verilebilecek. 
     
     NOT DEĞERLENDİRMESİ 

     Memur ve sözleşmeli personelden 100 tam not üzerinden yapılan değerlendirmede not ortalaması 0-59 olanlar "yetersiz", 60-69 olanlar "geliştirilmesi gerekli", 70-79 olanlar "yeterli", 80-89 olanlar "iyi", 90-100 olanlar "çok iyi" kabul edilecek. Personel ve başarı değerlendirmesinde yetersiz kabul edilenlerin değerlendirmeleri "olumsuz", diğerleri "olumlu" sayılacak. 
     Memur ve sözleşmeli personel hakkındaki değerlendirmeler, kişiye özel bir yazı ile kendilerine tebliğ edilecek. Tebligat yapılan memur ve sözleşmeli personel, tebliğ tarihinden itibaren, en geç 30 gün içinde atamaya veya sözleşme imzalamaya yetkili amirlerine itiraz edebilecek. İtirazla ilgili kararlar, 60 gün içinde yazılı olarak ilgililere bildirilecek. 
     Personel ve başarı değerlendirmesi 2 defa üst üste olumsuz olan memurlar, başka bir personel ve başarı değerlendirme amirinin emrine atanacak. Burada da değerlendirmesi olumsuz olan memurlarla, 10 yıl içinde toplam 4 defa olumsuz değerlendirme alan memurların görevine son verilecek ve bunlar bir daha memur veya sözleşmeli personel olarak istihdam edilmeyecek. 
     Değerlendirmesi olumsuz olan sözleşmeli personelin de sözleşmesi yenilenmeyecek. Sözleşmesi bu şekilde yenilenmeyenler, 1 yıl geçmedikçe memur veya sözleşmeli personel olamayacak. İkinci kez olumsuz değerlendirme aldığı için sözleşmesi yenilenmeyenler, 5 yıl geçmedikçe, üçüncü defa olumsuz değerlendirme aldığı için sözleşmesi yenilenmeyenler ise bir daha memur ve sözleşmeli personel olarak istihdam edilemeyecek. 
     
     ŞAHSA BAĞLI KADROLAR İPTAL EDİLECEK 

     Tasarı taslağında yer alan geçici maddelerine göre, kanunun yürürlüğe girdiği tarihte şahsa bağlı kadrolarda bulunanların kadroları iptal edilmiş sayılacak. Bunlar en geç bir ay içerisinde niteliklerine uygun kadrolara atanacak veya pozisyonlarda görevlendirilecek. 
     Kanunun yürürlüğe girdiği tarihe kadar 657 Sayılı Kanun uyarınca her memur için düzenlenen sicil dosyası, memur ve sözleşmeli personel için düzenlenecek personel ve başarı değerlendirme dosyası ile birleştirilecek. 
     Özel kanunlarındaki hükümler saklı kalmak üzere, bu kanun kapsamındaki kurumların eğitim merkezi, sosyal tesis veya dinlenme tesisi gibi yerlerde yürütülen faaliyetlerine kanunun yürürlüğe girdiği tarihte son verilecek. Bu faaliyetlerin yürütüldüğü veya bu faaliyetlere tahsis edilen yerlerdeki taşınır ve taşınmazlardan devri mümkün olanlar, ihtiyaç duyan kurumlara devredilebilecek. Kurumca satılması öngörülen taşınır ve taşınmazlar genel hükümlere göre satılacak. 
     
     DÖNER SERMAYELİ İŞLETMELERİN TASFİYESİ 

     Döner sermayeli işletmeler tasfiye edilip yeni bir düzenleme yapılıncaya kadar Sağlık Bakanlığı’na bağlı birinci, ikinci ve üçüncü basamak sağlık kurum ve kuruluşlarının kadro veya pozisyonlarında fiilen görev yapan Sağlık Bakanlığı personeli ile üniversite ve yüksek teknoloji enstitülerinde öğretim elemanlarının, katkılarına dayalı olarak elde edilen döner sermaye gelirlerinden karşılanmak üzere performans ödemesi yapılabilecek. 
     
</TEXT>
</DOC>
