<DOC>
<DOCNO> 351317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur07.html </URL>
<DATE> 2005/06/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çorum... Yangında evleri yananlar, yayladaki evlerinde kalıyor... 
</HEADLINE>
<TEXT>

     Bülent Karaaslan AA 

Çorum'un İskilip İlçesi'ne bağlı Karaağaç Köyü'nde çıkan yangında evleri zarar gören vatandaşlar, Kızılay'ın gönderdiği çadırlar yerine, köye yaklaşık 4 kilometre uzaklıkta bulunan yayla evlerinde kalmayı tercih ediyor. 
     Alınan bilgiye göre, İskilip'e yaklaşık 45 kilometre uzaklıkta bulunan 57 haneli Karaağaç Köyü'nde, 2 gün önce elektrik kontağından çıktığı sanılan, 50 evin zarar gördüğü yangının ardından bölgede başlatılan yardım çalışmaları devam ediyor. 
     Köyde itfaiye ekipleri soğutma çalışmalarını sürdürürken, Afet İşleri Genel Müdürlüğü, Çorum Valiliği, Kızılay ve İskilip Kaymakamlığı, mağdur olan vatandaşlara yardımda bulunuyor. 
     Bu çerçevede, köylülerin çadır, battaniye ve gıda ihtiyaçlarının tamamen giderildiği, köyde su sorunu yaşanmadığı bildirildi. 
     İskilip Kaymakamı Birol Kurubal, yangında evlerini kaybeden vatandaşlar için Kızılay tarafından köyde 26 çadır kurulduğunu belirtti. 
     Köylülerin barınma ihtiyacını geçici de olsa karşılayabilmek için kurulan çadırlara vatandaşların ilgi göstermediğini ifade eden Kurubal, şöyle konuştu 
     ''Buradaki herkesin yaylada evleri var. Çadırlar, yayla evlerinde kalan vatandaşlarımızın, köylerine bağlarını bahçelerini sulamak için geldiğinde dinleneceği, üstünü değiştirme imkanı bulabileceği yerler olarak kullanılacak. Normalde yayla evlerine elektrik verilmiyor, ancak biz buradaki yayla evlerine de elektrik hattı çekeceğiz.'' Kurubal, köye yeniden elektrik verildiğini, telefonların da kullanılabildiğini söyledi. 
     
     ''MADDİ YARDIM'' 
     Kurubal, Bayındırlık ve İskan Bakanlığı'nca yangından zarar gören 47 aileye toplam 30 bin YTL yardım yapılacağını bildirdi. 
     Kaymakamlığın da Sosyal Yardımlaşma ve Dayanışma Vakfı aracılığıyla her aileye fert sayısına göre para yardımı yapacağını bildiren Kurubal, ''Yardımın miktarını henüz belirlemedik, ancak elimizden geldiği kadar herkese destek olmaya çalışacağız. Hasar tespit çalışmalarımızı da en kısa sürede tamamlayacağız. Kimse mağdur olmayacak'' dedi. 
     
</TEXT>
</DOC>
