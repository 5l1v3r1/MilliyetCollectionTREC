<DOC>
<DOCNO> 397933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko28.html </URL>
<DATE> 2005/11/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Şener Bizde tüm iş alanlarında kayıtdışılık var 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'deki tek kayıtdışılığın gayrimenkul sektöründe olmadığını belirterek, ''İstihdamda, tüm iş alanlarında kayıtdışılık vardır. Bana kalırsa Türkiye'nin önümüzdeki süreçte aşması gereken, tasfiye etmesi gereken temel hadise kayıtdışılıktır'' dedi. 
     Şener, İstanbul Ticaret Üniversitesi tarafından bu yıl beşincisi düzenlenen ''Ulusal Üretim Araştırmaları'' başlıklı sempozyumda yaptığı konuşmada, küresel rekabeti, tüm dünyanın birlikte yaşadığını ve yeryüzünde yaşayan 6 milyar insanın birlikte hissettiğini belirtti. 
     Şener, ''Bu ülkede yaşayan 73 milyon insandan biri olarak, bu ülkenin bugünü ve geleceğinden sorumlu insanlar olarak, öğretim üyeleri, sivil toplum kuruluşları, siyasiler olarak kararlarımızı doğru vermek, küresel rekabette avantajlarımızın ne olacağını sürekli tartışmak ve bu konuda bilgilerimizi yenilemek ve güçlü olarak geleceğe yürümek zorundayız'' dedi. 
     Son dönemlerde izlenen ekonomik politikaların geleneksel politikalardan farklı olduğunu, sadece belli bir yönetim dönemini kurtarmaya yönelik arayışları içermediğini belirten Şener, doğrudan doğruya kalıcı ve ülkenin geleceğini etkileyecek dengelerin bugünden nasıl daha iyi olması gerektiğini araştıran politikalar niteliğini taşıdığını ifade etti. 
     Şener, ''Türkiye'nin buna ihtiyacı var. İsteyene dağıtarak, rasyonel, ekonomik tutarlılığı aramadan, ancak topluma zaman zaman hoş gelecek uygulamalarla bu ülkenin kaynakları israf edildiği takdirde insanlar günübirlik olarak mutlu da olsalar bu mutluluk kalıcı değildir. Kalıcı mutluluğu, kalıcı doğruları aramak zorundayız'' dedi. 
     
     ''EKONOMİK İSTİKRAR HERŞEYİN BAŞIDIR'' 
     Abdüllatif Şener, ekonomik istikrarın sağlandığı ve tüm ekonomik politikalar içerisinde tüm önceliğin istikrara dayandığı bir arayışın ülke için kaçınılmaz ve gerekli olduğunu düşündüğünü, şu anda izlenen politikaların özünün de bu olduğunu söyledi. 
     Türkiye'nin yıllarca fiyat istikrarını yakalayamadığını, öğrencilik yıllarında bu ortamın ekonomik büyümeyi tetiklediğinin söylendiğini, ancak geçen yıllar içerisinde enflasyonist politikaların büyümek demek olmadığının anlaşıldığını ifade eden Şener, artık düşük bir enflasyondan söz edildiğini ve son 3 yılda ekonomideki büyümenin yüzde 25 olduğunu söyledi. 
     Değer yaratma ve üretimin bir ekonomi açısından önemli olduğunu, burada rekabet edebilir ve talebi olan bir üretimden söz ettiklerini vurgulayan Şener, şöyle devam etti 
     ''Bunun gerçekleşebilmesi, bir ekonominin büyüyebilmesi için istikrar ortamı vazgeçilmez bir hadisedir. Çünkü ekonominin tüm potansiyelini harekete geçirmenin vazgeçilmez koşulu istikrarı sağlamaktır. Ekonomik istikrar her şeyin başıdır. Eğer bir ülkede ekonomik istikrar yoksa, o ülkede insanların gelecekle ilgili umut ve beklentileri iyimser değil demektir, karamsarlığın artacağını söyleyebiliriz. Buna bağlı olarak girişimciler istikrarın olmadığı ortamlarda üretim ve yatırım kararlarını cesurca alamazlar, değer yaratma fonksiyonlarını ve güçlerini yeterince kullanamazlar. Bir ülkedeki girişimci sınıfın değer yaratma ve üretim yapma iradesini kullanamaması, tedirgin olduğu bir ekonomik zeminin mevcut olması o ülke açısından en büyük kayıptır, küresel rekabette de o ülke açısından en büyük dezavantajdır.'' İstikrarın yabancı sermayeye etkisine de değinen Şener, bu yılın Ocak-Eylül döneminde 3 milyar dolara yakın doğrudan net yabancı sermaye girişi sağlandığını, yıl sonu itibariyle bu rakamın daha da yüksek düzeyi yakalayabileceğini söyledi. 
     
     KAYITDIŞI EKONOMİ 
     Devlet Bakanı ve Başbakan Yardımcısı Abdüllatif Şener, ''Sermayenin Sırrı'' adlı kitabın, eğer bir ülkede sermaye yaratılamıyorsa o ülkenin gelişmesinin mümkün olmadığı özüne dayandığını ifade ederek, bazı ülkelerde sermayenin, kayıtdışılık nedeniyle büyütülemediğini söyledi. 
     Şener, ekonominin kayıtdışı oluşunun sermayenin büyütülmesini engellediğini ifade ederek, şöyle dedi 
     ''Örneğin gayrimenkul sektörünü düşünün. Türkiye'de kadastro faaliyetleri henüz tamamlanmamış. Kadastro büyük bir eksiklik içerisindeyse, kentleşme rasgele gelişmişse, kentlerdeki gayrimenkuller imar planlarına uygun değil, ruhsatsızsa ve imar planına uygun, ruhsatlı gayrimenkullerin değeri gerçek değeriyle değil, çok düşük değerlerle beyan ediliyorsa, bu değerlere istinaden ortaya çıkabilecek kredilendirme düzeyinin ne kadar düşük olduğunu hesaplayabilirsiniz. 
     Bizdeki tek kayıt dışılıkbu değil, istihdamda, tüm iş alanlarında kayıt dışılık vardır. Kayıtdışılık temel bir olgudur ve her şey resmileşmediği için değer üretmede önümüzde büyük handikaptır. Günün birinde birileri gelir ve hesap sorar düşüncesi içerisinde insanlar ellerindeki potansiyeli rahat bir şekilde kullanıp üretim mekanizmasının içerisine sokamadıkları takdirde ülke potansiyel olarak çok şey kaybediyor demektir. Bana kalırsa Türkiye'nin önümüzdeki süreçte aşması gereken, tasfiye etmesi gereken temel hadise, kayıtdışılıktır.'' Mortgage sisteminin gayrimenkul sektöründeki kayıtdışılığın ortadan kaldırılmasına katkı sağlayacağını ifade eden Şener, TL'deki değerliliğe de değinerek, yakın zamana kadar TL'deki değer ölçüsü, mübadele ve servet biriktirme aracı fonksiyonunun tamamen ortadan kalktığını, şimdi ise değerli bir YTL olduğunu ve döviz bürolarının zarar etmesi nedeniyle sayılarının gittikçe azaldığını söyledi. 
     İstanbul Ticaret Odası İTO Yönetim Kurulu Başkanı Murat Yalçıntaş da, 1930'larda yüzde 90 olan üretimdeki insan gücü oranının bugün yüzde 10'a düştüğünü belirterek, üretim, sermaye ve pazarların sınır tanımadığını, kendilerini ona göre konumlandırmaları gerektiğini ifade etti. 
     
</TEXT>
</DOC>
