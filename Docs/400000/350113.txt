<DOC>
<DOCNO> 350113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur35.html </URL>
<DATE> 2005/06/08/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Altın söylentisi kazı başlattı... 
</HEADLINE>
<TEXT>

     Edirne’de, aralarında Belediye Başkanı Hamdi Sedefçi’nin oğlu Hakan Sedefçi’nin de bulunduğu 4 kişi, yasal izinle belediyenin temizlik işleri müdürlüğü bahçesinde kazı yapmaya başladı. 
     Alınan bilgiye göre, Hakan Sedefçi, Şefik Topçu, Nuri Şirin ve Zeki Esen, Edirne Belediyesi Temizlik İşleri Müdürlüğü bahçesinde define kazısı yapmak üzere, Edirne Müze Müdürlüğü’ne başvurdu. 
     Gerekli yasal işlemleri tamamlayarak, "kazı ruhsatı" alan söz konusu kişiler, temizlik işleri müdürlüğü bahçesinde kepçe yardımıyla kazı başlattı. 
     Edirne Belediye Başkanı Hamdi Sedefçi, AA muhabirine yaptığı açıklamada, kazı sonucunda define çıkma olasılığının az olmasına karşılık, oğlu Hakan Sedefçi’nin bu kazıda yer almasını istediğini söyledi. 
     Kazı sonucunda define bulunması halinde, bu gelire ortak olmayı istediklerini ifade eden Sedefçi, "Her şey yasal. Çünkü daha sonra bu parayı nereden buldun şeklindeki sorularına muhatap olmak istemedik" dedi. 
     Edirne’nin Meriç İlçesi Belediye Başkanı Erol Dübek de kazı ruhsatı alanlar arasında bulunan Nuri Şirin’in akrabası olduğunu ifade ederek, 100 metrekare alan üzerinde yapılan kazının birkaç gün süreceğini ve daha büyük bir iş makinesiyle kazıya devam edileceğini söyledi. 
     Kazı için ruhsat alanlardan Şefik Topçu da Osmanlı İmparatorluğu döneminden kalma altın olduğu yönündeki bilgi üzerine kazı yapmaya karar verdiklerini ifade etti. Bilginin, Bulgaristan’daki bir yakınlarından geldiğini belirten Topçu, kazıda 7 ton altın bulmayı hedeflediklerini söyledi. 
     Kazı, müze, polis ve milli emlak görevlileri gözetiminde yapılıyor. 
     
</TEXT>
</DOC>
