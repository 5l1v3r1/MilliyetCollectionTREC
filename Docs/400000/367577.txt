<DOC>
<DOCNO> 367577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun06.html </URL>
<DATE> 2005/08/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ahmedinecad, yemin ederek göreve başladı... 
</HEADLINE>
<TEXT>

     İran'ın yeni cumhurbaşkanı Mahmud Ahmedinecad, mecliste yemin ederek cumhurbaşkanlığı görevine resmen başladı. Ahmedinecad, meclisteki ilk konuşmasında, ''tüm dünya için adalet ve barış istediklerini'' söyledi. 
     Ahmedinecad, mecliste düzenlenen törende, anayasanın 121. maddesinde yer alan metni okuyarak yemin etti. Yemin töreninde, Yargı Erki ve Anayasayı Koruyucular Konseyi üyeleri, cumhurbaşkanlığı görevini devreden Muhammed Hatemi ile bakanlar, milletvekilleri ve yabancı ülke büyükelçileri de hazır bulundu. 
     Mahmud Ahmedinecad, yemin ettikten sonra yaptığı konuşmada, adalet ve barışın dış siyaset anlayışlarının bir parçası olduğunu belirtti. Adalet ve barışı, İran'ın komşuları, bölge ve tüm dünya için istediklerini ifade eden Ahmedinecad, ''Adalet istemeyen devletler bilsin ki adalet ve barış, bizim uluslararası siyasetimizin ayrılmaz bir parçasıdır'' dedi. 
     Bazı ülkelerin barıştan bahsettiklerinde, ''diğer ülkelere hakaret etme ve onları uluslararası camiada küçük düşürme'' niyetinde olduklarını söyleyen Ahmedinecad, İran halkının dış müdahaleler karşısında her zaman direniş gösterdiğini ve haksızlığı kabul etmediğini kaydetti. 
     ''Ne savaş, ne terör, ne de olumsuz propagandanın bizim milletimizin iradesi üzerinde bir etkisi olacak'' diyen Ahmedinecad, ''Bazı ülkeler bizi meşru haklarımızdan mahrum etmek istiyorlar, ama biz hiçbir zaman baskıyı kabul etmedik'' diye konuştu. 
     Ahmedinecad, bütün dünyada ''kalıcı barış sağlanmasına şahit olmayı umduğunu'' söyledi. 
     Yeni cumhurbaşkanı Ahmedinecad'ın kabine listesini ve hükümet programını 15 gün içinde meclise sunması gerekiyor. 
     
</TEXT>
</DOC>
