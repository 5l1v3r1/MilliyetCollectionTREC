<DOC>
<DOCNO> 385475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko21.html </URL>
<DATE> 2005/10/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsa, Merkez Bankası'nın faiz kararını izleyecek... 
</HEADLINE>
<TEXT>

     Piyasalar, AB ile görüşmeler, Merkez Bankası'nın vereceği faiz kararı, alternatif piyasalardaki hareketlilik ve dış gelişmeleri yakından takip edecek. 
     Gedik Yatırım'ın haftalık değerlendirmesinde, geçen hafta piyasaların önce AB ile müzakerelerin başlamasına ve sonra da Erdemir özelleştirmesine odaklandığı belirtilerek, müzakere çerçeve belgesinde Avusturya'nın muhalefeti ve müzakerelerin başlamayacağı korkusu ile yaşanan tedirginliğin, daha sonra sorunun aşılması ve özelleştirme beklentileriyle birlikte alıma dönerek endeksi yeni bir zirveye taşıdığı kaydedildi. 
     Erdemir'in piyasa değerinin yaklaşık yüzde 85 üzerinde oldukça iyi bir fiyatla satışı olumlu karşılanırken, kısa vadede büyük beklentilerin bitmesinin kar satışlarını getirdiği ifade edilen değerlendirmede, ''Yine bir süredir AB dışındaki konulara duyarsız davranan piyasaların, geçtiğimiz hafta dış piyasalara karşı duyarlılık gösterdiği görülüyor. Özellikle doların uluslararası piyasalarda bir süredir güçlenmesi ve ABD tahvil faizlerindeki yükselişin ardından FED'in faiz artırım kararlarının devamı ile ilgili korkuların neden olduğu dış piyasalardaki düşüşler hafta sonuna doğru kar satışlarının derinleşmesindeki en önemli neden olarak gösterilebilir'' denildi. 
     Değerlendirmede, bu hafta dış piyasalardaki gelişmeler ve ABD'den gelecek verilerin önemli olacağı vurgulanarak, AB ile müzakerelerin başlamasının ardından birincil önemde olmasa da gelişmelerin takip edileceği belirtildi. 
     Değerlendirmede, şu görüşler dile getirildi 
     ''Bu konuda öncelik de ek protokolün onayı ve Kıbrıs sorununda. Ancak IMF ile tamamlanması beklenen gözden geçirmeler, kredi notu beklentileri açısından önem taşımakta. Müzakerelerin başlaması ile birlikte ekonomik programda bir sapma olmaması ve gözden geçirmelerin sonuçlanması not artırımını getirebilir. Merkez Bankası'nın vereceği faiz kararı alternatif piyasalar açısından önemli. İMKB'de ise uzun bir aradan sonra yaşanan para çıkışının devam edip etmeyeceği takip edilmeli. Para çıkışları devam ettiği taktirde düzeltme hareketi daha da derinleşebilir.'' Alternatif piyasalardaki hareketlilik ve dış gelişmelerin de yakından takip edilmesi gerektiği vurgulanan değerlendirmede, bir süredir Danıştay sürecinde olan Türk Telekom ihalesinde ise çıkabilecek olumsuz bir sonuca piyasalardan sert tepki gelebileceği kaydedildi. 
     
</TEXT>
</DOC>
