<DOC>
<DOCNO> 393365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko03.html </URL>
<DATE> 2005/11/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Merkez Bankası'ndan faiz indirimi geldi 
</HEADLINE>
<TEXT>

     Merkez Bankası, kısa vadeli faizleri çeyrek puan düşürdü. Buna göre gecelik borçlanma faizi yüzde 14.00'den yüzde 13.75'e çekildi. 
     Merkez Bankası'ndan yapılan açıklamada, Banka bünyesindeki Bankalararası Para Piyasası ve İstanbul Menkul Kıymetler Borsası İMKB Repo-Ters Repo Pazarı'nda uygulamakta olunan kısa vadeli faiz oranlarının bugünden itibaren 0.25 puan düşürülmesine karar verildiği belirtildi. 
     Buna göre, gecelik borçlanma faiz oranı yüzde 14'ten yüzde 13.75'e düşürülürken, gecelik borç verme faiz oranı yüzde 18.00'den yüzde 17.75'e indirildi. 
     Diğer vadelerde 1 haftalık borçlanma faiz oranı yüzde 14'ten yüzde 13.75'e düşürüldü. 
     Geç likidite penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uygulanan Banka borç verme faiz oranı yüzde 22'den yüzde 21.75'e indirilirken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 16'dan yüzde 15.75'e düşürüldü. 
     Açıklamada, kararın gerekçesini açıklayan ''Enflasyon ve Görünüm'' başlıklı raporun dün tarihli Para Politikası Kurulu toplantısında yapılan değerlendirmeleri de göz önüne alacak şekilde 2 iş günü içinde yayımlanacağı ifade edildi. 
     
</TEXT>
</DOC>
