<DOC>
<DOCNO> 380320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo20.html </URL>
<DATE> 2005/09/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Halterde büyük şok Türkiye'nin uluslararası faaliyetleri askıya alındı 
</HEADLINE>
<TEXT>

     Uluslararası Halter Federasyonu IWF , Türkiye Halter Federasyonu’nun tüm uluslararası faaliyetlerini geçici olarak askıya aldığını açıkladı. 
     IWF, bu karara gerekçe olarak da 6 Eylül 2005 tarihinde müsabaka dışı doping kontrolünde yapılan kural ihlalerini gösterdi. 
     Bu karar sonrası Türkiye Halter Federasyonu, 15 Kasım 2005 tarihinde Katar’da yapılacak Dünya Şampiyonası’na katılamayacak. 
     Yapılan kural ihlalleriyle ilgili olarak Dünya Şampiyonası sırasında bir duruşma yapılacak ve konuyla ilgili kesin karar bu duruşmadan sonra verilecek. 
     
     FEDERASYONU BAŞKANI İSTİFAMIN ANLAMI YOK 

     Halter Federasyonu Başkanı Hasan Akkuş, Uluslararası Halter Federasyonu’nun IWF Türkiye Halter Federasyonu’nun tüm uluslararası faaliyetlerinin geçici olarak durdurmasıyla ilgili olarak, "Savunmamızı göndereceğiz. Eğer yeterli görülürse sanıyorum sadece Dünya Şampiyonası’ndan uzaklaştırılmakla kalacağız" dedi. 
     Hasan Akkuş, bu olayda doping yapıldığına ilişkin bir iddianın olmadığını belirterek, "Serbest numune alımcısının, numune alımı sırasında prosedürü tam olarak yerine getirmediğine ilişkin bir suçlama var. Gelen faksta sporcu ismi de geçmiyor. Belki ilerleyen günlerde bununla ilgili bir rapor gelebilir" diye konuştu. 
     Geçici olarak faaliyetlerin durdurulmasının Dünya şampiyonasını kapsadığını ve şampiyonaya yarışmacı sporcularla değil müdahil olarak katılabilceklerini vurgulayarak, şöyle konuştu 
     "Bu konuyla ilgili bir soruşturma başlattık. Sporcularımızın ve antrenörlerin ifadeleri alınıyor. Bu ifadeleri savunmamızda da kullanacağız. Bu cezada bir art niyet arayamayız. Çünkü uluslararası kurallar bağlayıcıdır. Biz WADA’nın sözleşmesine imza attık. Buradaki en büyük ihlal, sporcuların çok ani karar vererek futbol maçına gitmesi. O gün de kontrolör geliyor. Sporcularımız bu futbol maçına gitme isteklerini 1 gün önce bize bildirselerdi, biz bunu uluslararası federasyona bildirirdik. Onlar da test için bir gün sonra gelirlerdi ve süreç yerine getirilirdi." 6 Eylül olaylarından sonra istifa ettiğini, ancak istifasının 
     kabul edilmediğini hatırlatan Akkuş, "Şu aşamada istifa etmemin bir anlamı yok. Federasyon başkanı olarak çok yorgunum. Ama bu işleri yoluna koymadan istifa etmem uygun değil. İşler yoluna girdikten sonra bu konuyu tekrar düşünürüm" diyerek sözlerini tamamladı. 
     
</TEXT>
</DOC>
