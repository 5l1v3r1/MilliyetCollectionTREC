<DOC>
<DOCNO> 358059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko44.html </URL>
<DATE> 2005/07/04/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Hazine nakit dengesi Haziran'da 823 milyon YTL açık verdi... 
</HEADLINE>
<TEXT>

     Hazine nakit dengesi, Haziran ayında 823 milyon Yeni Türk Lirası YTL açık verirken, faiz dışı fazla ise 2.2 milyar YTL oldu. 
     Ocak-Haziran 2005 döneminde ise nakit dengesi 8.3 milyar YTL açık verirken, 15 milyar YTL faiz dışı fazla oluştu. 
     Hazine Müsteşarlığı verilerine göre, Haziran ayında nakit bazda toplam 9.7 milyar YTL gelir elde edilirken, 7.5 milyar YTL faiz dışı harcama yapıldı ve 2.2 milyon YTL faiz dışı fazla oluştu. 
     Toplam 3 milyar YTL faiz ödemesinden sonra, Hazine nakit dengesi 823 milyon YTL açık verdi. 
     Haziran ayında Tasarruf Mevduatı Sigorta Fonu TMSF ikrazen ihraç edilmiş olan Özel Tertip Devlet İç Borçlanma Senetlerinden doğan Hazine alacakları kapsamında, TMSF tarafından Hazine'ye 687.6 milyon dolar kaynak aktarıldı. 
     
     OCAK-HAZİRAN DÖNEMİ 
     Bu yılın Ocak-Haziran döneminde, nakit bazda toplam 60 milyar YTL gelir elde edildi, 45 milyar YTL faiz dışı harcama yapıldı ve 15 milyar YTL faiz dışı fazla oluştu. 
     Bu dönemde toplam 23.3 milyar YTL faiz ödemesinden sonra Hazine nakit dengesi 8.3 milyar YTL açık verdi. 
     
</TEXT>
</DOC>
