<DOC>
<DOCNO> 381936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy14.html </URL>
<DATE> 2005/09/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP'li Gülle Baykal kasetleri açıkladı, sadece Tokat'ta deprem oldu 
</HEADLINE>
<TEXT>

     AK Parti Genel Başkan Yardımcısı Akif Gülle, "Elimizde öyle kasetler var ki açıklarsak yer yerinden oynar" diyen CHP Genel Başkanı Deniz Baykal’ı gülünç olmakla suçlayarak, "Kaseti açıkladılar sadece Tokat’ta deprem oldu. Yerkürede sarsıntı oldu ama siyasette hiçbir sarsıntı olmadı" dedi. 
     Gülle, AK Parti’yi izleyen bir grup muhabirle parti genel merkezinde biraraya geldi. Gündeme ilişkin değerlendirmelerde bulunan Gülle, muhalefeti eleştirdi. 
     "Keşke muhalefet, iktidarın başarılarını rahatlıkla itiraf edebilse de, arkasından da eksiklikleri açıklasa ve telafi edeceğini söylese" diyen Gülle, bunun Türk demokrasisi ve siyaseti için çok daha faydalı olacağını dile getirdi. 
     Siyasette, "mahcup" ve "komik" olma durumlarıyla karşı karşıya kalınabileceğini ifade eden Gülle, buna, CHP Lideri Deniz Baykal’ın ’Elimizde öyle kasetler var ki açıklarsak yer yerinden oynar’ şeklindeki açıklamasını örnek gösterdi. 
     Baykal’ın bahsettiği kasetleri açıkladığını, ancak Türk siyasetinde yer yerinden oynamadığını kaydeden Gülle, "Kaseti açıkladılar ama Tokat’ta sadece 4 şiddetinde deprem oldu. Yani yerkürede sarsıntı oldu, ama siyasette sarsıntı olmadı. Bu tür komik duruma siyasetçiler düşmemeli. Siyasi parti genel başkanları bu ve benzeri cümlelerle böyle bir duruma düşebilirler" dedi. 
     Gülle, Ak Parti’nin iktidara geldiği günden beri yolsuzluklarla mücadele ettiğini, en şeffaf ihalelere imza attığını ifade etti. 
     Anavatan Partisi Genel Başkanı Erkan Mumcu’nun, AK Parti’ye neden geldiğine ilişkin sözlerini de eleştiren Gülle, "2001’de ülkenin içinde bulunduğu kriz döneminde ANAP’tan AK Parti’ye geçtiğini söylüyor. AK Parti’nin iktidar olmasıyla birlikte yeniden eski partisine döndüğünü ifade ediyor. Sağ olsun AK Parti iktidara geldi, lütfetti, bize güç verdi, iktidara geldik. Şimdi eski partisinin başına geçti, eski partisini iktidara getirecek. Hep birlikte bu süreci izleyeceğiz" diye konuştu. 
     Akif Gülle, siyasetin yeni dönemde hızlanacağını, seçimlerin artık uzak olmadığını söyledi. 
     
     "STAR TV İYİ FİYATA ALICI BULDU" 
     Gülle, gazetecilerin sorusu üzerine de Star TV’nin Doğan Grubu tarafından alınmasını da değerlendirerek, "Herkesin ortak düşüncesi Star’ın iyi fiyatla alıcı bulduğu yönündedir. Ortak kanaat budur. Bu aynı zamanda Türkiye’de özelleştirmelerin nasıl gittiğinin de işaretedir. Bu tür alanlarda bunun değerlendirmesini yapması gereken kurumlar var. Onların yaptığı değerlendirmeye saygı duyarız" karşılığını verdi. 
     CHP Lideri Baykal’ın Meclis’in açılmasının ardından başta Galataport ihalesi olmak üzere özelleştirmelerle ilgili gensoru önergesi vereceğinin hatırlatılması üzerine ise Gülle, "Saygıyla karşıladık. 
     Adetleridir, buyursunlar versinler" değerlendirmesinde bulundu. 
     "Galataport ihalesi ikinci Türkbank skandalı olarak yorumlanıyor. 
     Nasıl karşılıyor sunuz " sorusuna Gülle, "O da sayın Baykal’ın adetleridir, ama gerçekler ortada. Hep aynı şeyleri konuş konuş, gülünç duruma düşüyorlar. Siyaset ve muhalefet bundan ibaret değil" karşılığını verdi. 
     Gülle ayrıca, Anayasa değişikliği paketi ile ilgili de, Anayasa değişikliğinin parlamentoda ancak mutabakat ile çıkabileceğini bildirdi. 
     
</TEXT>
</DOC>
