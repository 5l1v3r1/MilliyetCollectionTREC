<DOC>
<DOCNO> 352928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko28.html </URL>
<DATE> 2005/06/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Serdengeçti Kayıtlı ekonominin vergi yükü ağır 
</HEADLINE>
<TEXT>

     Merkez Bankası Başkanı Süreyya Serdengeçti, artık reel sektörün sağlıklı ve şeffaf bilançolar oluşturması ve bunları hem otoriteler hem de bankacılık sektörüyle paylaşması gerektiğini söyledi. 
     TÜSİAD ile Koç Üniversitesi Ekonomik Araştırma Forumu'nun düzenlediği ''Türkiye için Sürdürülebilir Büyüme Stratejileri'' konulu uluslararası konferansta konuşan Serdengeçti, Türkiye'de iktisat politikaları ve istikrar programları tartışmalarının geçmiş alışkanlıklar bir kenara bırakılarak kur, borsa ve faizden oluşan dar üçgenin dışına çıkarılması gerektiğini belirtti. 
     Serdengeçti, ''Bütün tartışmaların böyle bir dar üçgene sıkışmasında en ziyade rahatsız olan kurum, evvelden beri Merkez Bankası'nın ta kendisidir. Bunun dışına çıkmamız gerekiyor. Nereye gideceğiz Darı genişleteceğiz, kısayı uzun vade yapacağız. Bunu fiyat istikrarı, sürdürülebilir büyüme ve sürdürülebilir istihdam artışı üçgenine taşıyacağız'' diye konuştu. 
     Türkiye'de kredi kanallarının geçmişte hiçbir şekilde düzgün çalışmadığını ifade eden Serdengeçti, toplam kredi hacminin zaman içinde mutlaka artması gerektiğini, belirgin bir artışın başladığını, ancak hala geride olunduğunu kaydetti. 
     Süreyya Serdengeçti, bankacılık sektörü bir yandan reform sürecinden geçip kendini yenilerken, reel sektörün de oturup beklememesi gerektiğine işaret ederek, şöyle devam etti 
     ''Reel sektör madem ki kredi kanalında öbür taraftır, onun da yapacağı işler var. Bunlardan en önemlilerden biri, artık reel sektörün sağlıklı ve şeffaf bilançolar oluşturması, bunları hem otoritelerle hem de bankacılık sektörüyle paylaşması gerekiyor. Burada gidecek mesafe olduğunu hepiniz takdir edersiniz.'' 
     
     ''KAYITLI EKONOMİNİN VERGİ YÜKÜ AĞIR'' 
     Merkez Bankası Başkanı Serdengeçti, sürdürülebilir büyüme için kurumsallaşma, iyi yönetişim ilkelerinin hayata geçirilmesi ve vergi reformunun çok önemli olduğuna dikkat çekerek, ''Kayıtlı ekonominin vergi yükü ağır, kayıt dışı ekonominin ise hiç yok. Bunun mutlaka çözülmesi gerekiyor'' dedi. 
     Türkiye'de kayıt dışı ekonominin büyüklüğünün yüzde 16-50 arasında değiştiğine işaret eden Serdengeçti, sosyal güvenlik reformu alanındaki çalışmaların devam etmesi ve verimlilik artışlarının sürdürülebilir kılınmasının önemli olduğunu vurguladı. 
     Süreyya Serdengeçti, sürdürülebilir istihdam artışı için istihdam yaratacak politikaların izlenmesi, üretim sürecinin uluslararası piyasalarda rekabet edebilecek düzeye çıkarılması, istihdam vergilerinin azaltılması, kayıt dışının kayıt altına alınması, verimlilik artışlarının sürdürülmesi ve Avrupa istihdam stratejisine uyumlu politikaların izlenmesi gerektiğini söyledi. 
     
     ''KAMU YATIRIMLARI TAMAMLANMA SÜRESİ 6.6 YILA DÜŞÜRÜLDÜ'' 
     Devlet Planlama Teşkilatı DPT Müsteşarı Ahmet Tıktık da, kesintisiz büyüme sürecinin verimliliğe dayanmasının herkesin hedefi olduğunu belirterek, Türkiye'de büyümenin kolay bir süreç olarak algılandığını, ancak büyümenin sadece iktisadi bir olay olmadığını kaydetti. 
     Tıktık, kamu yatırımları ortalama tamamlanma süresinin bu yıl 6.6 yıla düşürüldüğünü, 1985-1995 yılları arasında birikimlerin yüzde 45.7'sinin konut sektörüne yatırıldığını belirtti. 
     Türkiye'de sığ bir mali piyasa bulunduğunu, bunun hem kayıt dışılığı beslediğini hem de risk sermayesine gelebilecek kanalları tıkadığını ifade eden Tıktık, Türkiye'de genellikle kısa vadeli gündemle uğraşıldığını, orta vadenin geliştirilmesi gerektiğini söyledi. 
     TÜSİAD ile Koç Üniversitesi Ekonomik Araştırma Forumu'nun düzenlediği ''Türkiye için Sürdürülebilir Büyüme Stratejileri'' konferansının geçtiğimiz ay yapılması planlanmış, ancak konferans raporlar yetişmediği gerekçe gösterilerek ertelenmişti. 
     
</TEXT>
</DOC>
