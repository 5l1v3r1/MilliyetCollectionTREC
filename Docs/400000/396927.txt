<DOC>
<DOCNO> 396927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo12.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blatter ne yapmalı 
</HEADLINE>
<TEXT>


Ukrayna ve İsviçre'yi yenen Türkiye, 2006'da Almanya'da yok. Arjantin ve Paraguay'ı devirip, Brezilya'ya kaybetmeyen Uruguay da... Ama, Trinidad Tobago'nun Dünya Kupası'na gitmesi için Guatemala, Panama ve Bahreyn'i geçmesi yetti 

TAKTİK Uğur MELEKE 


Bir takım olumsuzluklar oldu, ve Almanya 2006'ya gidemedik. Önce iki eski Avrupa şampiyonu Yunanistan ve Danimarka'yı gerimizde bırakıp, sonra da İsviçre'yle iki maç sonucunda 4-4 berabere kalmamıza rağmen. İskoçya, Slovenya ve Belarus'u alt eden Norveç de dünya kupasını evinde izleyecek, Arjantin ve Brezilya'yla baş eden Uruguay da. Oysa Trinidad-Tobago'ya dünya kupasına katılması için, Meksika, ABD, Kostarika, Guatemala ve Panama'nın olduğu grupta dördüncü sırayı alıp Bahreyn'i 1-0 yenmesi yetti. 2006 Almanya Dünya Kupası'nda iyice belirginleşen adaletsizlik gösteriyor ki, FIFA başkanı Sepp Blatter'in, raporları açıklanmamış hadiseleri ön-infaz etmekten daha önemli problemleri var. 

Bir başka formül 
Zaten bir çok Kuzey Amerika, Asya ve Afrika ülkesinin dünya kupalarındaki yeri sembolik bir temsilden öteye gitmiyor. Onların aylar süren ve çeşitli şekillerde gruplara ayrılan elemeleriyle kimse ilgilenmediği gibi, şampiyonanın birinci turunda oynayacakları üç maç da muhtemelen manşetleri süslemeyecek. Real Madrid ve Manchester United gibi kulüplerin hazırlık kampları için bile uzak Asya ülkelerine gittiği düşünülürse, neden uluslararası futbolun globalleşmesine izin verilmiyor 
Önerim şu... Belli bir bölgesel ön elemeden sonra ülkelerin kıtalarına bakmaksızın, klasik torba uygulamasıyla 7'şerli veya 8'erli 15 grup oluşturulur. Her gruptan ilk iki takım dünya kupasına gider. Son şampiyon ve ev sahibiyle birlikte 32 takım tamamlanır. Böylece hem futbolda az gelişmiş ülkelerin daha fazla star görmesi sağlanır, hem zaman zaman futbolu sivrilen kıtaların daha fazla temsil şansı olur. Afrika futbolunun gelişmesiyle Fildişi Sahili, Kongo, Angola gibi ülkeler vize aldı, ama bunun faturasını güçlerinden bir şey kaybetmeyen Nijerya, Kamerun ve Güney Afrika ödediler. Oysa Türkiye ve Norveç gibi Kamerun, Nijerya ve Güney Afrika'nın da Trinidad'dan, Kostarika'dan ve İran'dan daha güçlü oldukları kesin. 

Futbol hayattır 
Benzer adaletsizliği Güney Amerika ülkeleri de yaşıyor. Eğer ill play-off uygulanacaksa, Güney Amerika'nın beşincisi Uruguay'ın play-off için dünyanın çevresini dolaşıp Avustralya'yla oynaması anlamsız... Onların Kuzey Amerika temsilcisi Trinidad'la, Avustralya'nın da Asya temsilcisi Bahreyn'le oynaması coğrafi olarak en az iki kat daha mantıklıydı. Bu işin sportif ve coğrafi kısmı... 
Bir de işin globaliter ve insancıl tarafı var. FIFA'nın daha önce denediği play-off uygulamaları kapsamında 1973'te Rusya ile Şili karşılaşmış. 1986'da da Macaristan'la Bolivya ve İskoçya'yla da Avustralya... Bizce Angolalı futbolcular ve taraftarlar zaman zaman Londra'ya gelse, belki oradaki iç savaş bu derece kanlı olmayacaktı. Ya da Tanzanyalı küçük bir grup Berlin'i ziyaret ettiğinde yardımsever Almanlar oradaki açların halini daha iyi anlayacaklardı. 
Türkiye'de spor organizasyonunun olmadığı üç ilden birinin Hakkari olduğunu duymuştum. Devlet desteği durdurulan Hakkarispor kısa bir süre önce liglerden çekilmiş. Eğer doğruysa bu durum, son günlerde yaşanan olaylara belki küçük ama farklı bir bakış açısı olabilir. Hayat sadece futbol değildir evet, ama futbol hayattır. 

Hakem konusu 

Hafta sonu Mustafa Çulcu'nun yüzünde sıcak bir gülümsemeyle gösterdiği sarı kart öyle hoştu ki, TRT Stadyum'da Bilgin Gökberk, "ben de böyle bir hakemden sarı kart görmek isterdim" dedi. Bosna'da hafta sonu oynanan FC Saraybosna-FC Zeljeznicar maçının hakemi ise kart görülmek istenmeyecek cinsten. 
Maçın hakemi Dusko Pekija, Saraybosna aleyhine penaltı kararı verince Samir Saric itiraz etmiş. Hakem, Çulcu gibi güleryüzlü olmasa gerek, Saric'i bir yumrukla yere sermiş. Sonra birkaç yumruk daha... Ardından yerdeki oyuncuyu dakikalarca tekmelemiş Böylesi düşman başına. 

Keşke... 
Fransa'daki Almanya-Fransa ulusal maçındaysa iki rakip Bayern'li Sagnol ve Schweinsteiger iddiaya tutuşmuşlar. Eğer Almanya kaybetseymiş, Alman Schweinsteiger, Sagnol'un köyündeki inekleri sağacakmış Neyse ki maç golsüz bitti. Hafta sonu Borussia Dortmund'da bizim Nuri Şahin ile İsviçre'nin sağ beki Degen yan yana oynadılar. Keşke onlar da Şükrü Saraçoğlu'nda iddialaşmış olsalardı. Keşke 

Kıymeti bilinmeyenler 

Geçtiğimiz hafta abartıldığını düşündüğüm oyuncuları listelemiş, sizlerden de kendi listelerinizi göndermenizi talep etmiştim. E-postalar geldikçe gördüm ki, birçok oyuncuyu da listemde unutmuşum zaten. O yüzden sizlerin de katkılarıyla hazırlanan yeni "overrated" olduğundan fazla gösterilen oyuncular listesi hazırladım. Yorumlar o kadar çeşitli ki, 5 kişilik liste yetmedi, 10 kişiye çıkardık 
1 Beckham Real Madrid 
2 Vieri Milan 
3 Robinho Real Madrid 
4 Hasan Şaş G.Saray 
5 Veron Inter 
6 Ballack B.Münih 
7 Sabri G.Saray 
8 Selçuk F.Bahçe 
9 Adem D. Beşiktaş 
10 Crouch Liverpool 
Şimdi, geçen hafta bahsettiğimiz underrated değeri bilinmeyen, gereken hürmet gösterilmeyen oyuncuları belirliyoruz. Benim favorilerim Liverpool'lu Cisse ve Fenerbahçeli Anelka. Listelerinizi umeleke milliyet.com.tr adresine bekliyorum. 


</TEXT>
</DOC>
