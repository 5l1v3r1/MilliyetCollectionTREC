<DOC>
<DOCNO> 367993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun26.html </URL>
<DATE> 2005/08/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Azerbaycan'da taşlı çatışma... 
</HEADLINE>
<TEXT>

     Azerbaycan'ın önde gelen muhalefet partilerinden Halk Cephesi AHCP binası önünde toplanan bir grubun izinsiz protesto gösterisi, partililerle göstericiler arasında taşlı çatışmaya yol açtı. 
     Parti binası yakınında toplanan, ''dağıtıcı, yırtıcı muhalefete ölüm, Ali Kerimli 2 bin dolara Ermenilere satıldı, vatan haini Ruslan Beşirli'ye Azerbaycan'da yer yok'' yazılı pankartlar taşıyan ve sloganlar atan yaklaşık 200 kişilik gruba, bina önünde toplanan partililer ''Kerimli gelecek, zulüm bitecek'' sloganıyla yanıt verdi. 
     Göstericiler, sloganlarla Ermeni gizli servisi adına çalıştığı gerekçesiyle göz altına alınan Yeni Fikir gençlik derneği başkanı Ruslan Beşirli ve AHCP lideri Ali Kerimli'nin vatan haini olduklarını ve 2 bin dolar için kendilerini Ermenilere sattığını ileri sürdüler. 
     Çevrede güvenlik önlemleri alınmasına rağmen, taraflar arasında gerginlik artarken, göstericilerin pet şişe ve yumurta atmasıyla başlayan karışıklık, bir süre sonra partililerin de karşılık vermesiyle büyüdü. Taraflar, kısa süre sonra birbirleri taş yağmuruna tuttu. Atılan taşlar, olayı izleyen bazı gazeteciler, güvenlik görevlileri ve partililerin hafif yaralanmasına yol açtı. 
     Yaklaşık bir saat süren olay, polisin partilileri bina içine girmeye ikna etmesiyle son bulurken, göstericiler AHCP ve Kerimli aleyhine slogan atmayı sürdürdü. 
     Muhalefetin izinsiz gösterilerine hemen müdahale eden güvenlik güçlerinin ''iktidar yanlısı'' olduğu ileri sürülen göstericilere herhangi bir müdahalede bulunmadığı dikkati çekti. 
     
     KERİMLİ'NİN BASIN TOPLANTISI 
     Olaydan sonra parti binasında basın toplantısı düzenleyen AHCP lideri Ali Kerimli, yönetimin seçimlerde başarılı olamayacağını anladığını öne sürerek, ''İktidar, seçimlere 3 ay kala ne pahasına olursa olsun ülkede istikrarı bozup iç karışıklık çıkartarak, seçimleri arka plana atmaya çalışıyor'' dedi. 
     Kendilerinin siyasette barışçı mücadeleden yana olduklarını söyleyen Kerimli, ancak iktidardaki Yeni Azerbaycan Partisi YAP ve yönetimin AHCP'ye karşı sürekli komplo kurduğunu savundu. 
     Parti binası önünde toplanan göstericilerin çeşitli devlet kuruluşları çalışanları, iktidara yakın sivil toplum örgütleri mensupları ve sporculardan oluştuğunu iddia eden Kerimli, ''Biz karışıklık çıksın istemiyoruz. Bu tür olayların meydana gelmesine izin vermeyeceğiz'' dedi. 
     Yetkili makamlara bu tür olayların engellenmesi için başvuruda bulunduklarını anlatan Kerimli, buna rağmen kendilerine karşı olan komplo hareketinde polisin de rol aldığını ileri sürerek, ''Devletin tüm güçlerini kullanarak muhalefete karşı harekete geçildi'' diye konuştu. 
     ''İktidarın ülkeyi iç karışıklığa sürüklediğini herkes görüyor'' diyen Kerimli, diğer muhalefet partilerine de tahriklere kapılmama çağrısında bulundu. 
     AHCP lideri Ali Kerimli, ''Biz barışçı siyaset yürütmeliyiz. İktidar, bu tür komplolarla ne Cephecileri, ne de diğer muhalefet yanlılarını korkutmayı başaramayacak'' dedi. 
     
</TEXT>
</DOC>
