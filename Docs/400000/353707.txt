<DOC>
<DOCNO> 353707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy14.html </URL>
<DATE> 2005/06/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arınç Zamanı gelince TBMM cumhurbaşkanını seçer 
</HEADLINE>
<TEXT>

     TBMM Başkanı Bülent Arınç, "Günü geldiğinde, zamanı geldiğinde TBMM, kendi içinden bir cumhurbaşkanı seçecektir" dedi. 
     Arınç, Manisa Öğretmen Evi’nde düzenlediği basın toplantısında, 3 günlük Manisa gezisini değerlendirdi ve gazetecilerin sorularını cevaplandırdı. Cumhurbaşkanlığı seçimiyle ilgili soru üzerine Arınç, anayasaya göre milletvekillerinin içinden olabileceği gibi, meclis dışından da belli sayıda milletvekilinin teklifiyle cumhurbaşkanlığına aday olunabileceğini söyledi. 
     Günü geldiğinde, zamanı geldiğinde TBMM’nin, kendi içinden bir cumhurbaşkanı seçeceğini kaydeden Arınç, şunları söyledi 
     "Benim tercihim, benim düşüncem, milletvekillerimizden birinin cumhurbaşkanı olmasıdır. Bunun daha uygun olacağını düşünüyorum. Bir Manisa Milletvekili olarak, o gün Türk halkına layık, devletin birliğini temsil eden, milleti kucaklayacak bir cumhurbaşkanı seçilmesi için benim oy hakkım yok, kullanamayacağım ama dua edeceğim. 
     Halkımız böyle bir cumhurbaşkanına inşallah sahip olacaktır. Biz bundan mutluluk duyacağız. Şimdiden böyle bir düşüncem yok. Her zaman söylüyorum, biz hizmet insanıyız. Biz bu iş bittiğinde, bize ihtiyaç kalmadığında, gideceğimiz yer yurtdışında Monaco, Nice değil, Manisa’ya geleceğiz. Manisa bize yeter, bunu özlemle bekliyoruz." 
     
     MANİSA’DAKİ İNCELEMELER 
     Manisa’daki gezi ve incelemeleriyle ilgili de bilgi veren Arınç, Akhisar’da Adliye Sarayı’nın yıl sonunda biteceğini, Adalet Bakanlığı’nın bunun ödeneğini hazırladığını söyledi. Adalet sarayları projelerini önemsediğini, herkesin adalete ihtiyacı olduğunu kaydeden Arınç, hakim ve savcılarla, görev yapan personelin sağlıklı şartlarda hizmet üretmesinin önemli olduğunu ifade etti. 
     Türkiye’de son yıllarda turizmde önemli gelişmeler yaşandığını, geçen yıl Türkiye’yi 15 milyon turistin ziyaret ettiğini, bu yıl ise hedefin 20 milyon turist olduğunu dile getiren Arınç, Manisa’nın da kültürel ve tarihsel açıdan önemli potansiyeli bulunduğunu ifade etti. 
     Arınç, bir işadamının Salihli’ye 4 yıldızlı 400 yatak kapasiteli tesis kazandırmaya çalıştığını, belediyelerin de bu yatırımlara önemli destek verdiğini kaydetti. 18 ay içinde Manisa’da doğalgaz dağıtımı yapılacağını anlatan Arınç, 3 ay içinde Manisa Ticaret Borsası’nın canlı hayvan borsası ve mezbaha kuracağını ifade etti. 
     Yatırımlar açısından Manisa’nın altın dönemini yaşadığını belirten Arınç, "İlin en önemli sorunu yol sorunuydu. İzmir-Manisa çift şeritli yoluyla 51 kilometrelik Manisa-Akhisar karayolu, Ağustos ayı içinde, muhtemelen Başbakan’ın da katılacağı tören ile hizmete açılacaktır" diye konuştu. 
     DSİ Genel Müdürlüğü’nün Gördes Barajı için 25 milyon YTL kaynak ayırdığını ve 3 yıl içinde barajın tamamlanacağını dile getiren Arınç, bir gazetecinin, "Devlet Bakanı ve Başbakan Yardımcısı Abdüllatif Şener, Sivas’a ikinci bir stadyum yaptırıyor Siz aynı desteği Manisa’ya verecek misiniz " sorusu üzerine, şöyle konuştu 
     "Abdüllatif Şener, sorumlu bir devlet adamıdır. Bölgeler arası ayrımcılık yapmaz. Manisalılara da tavsiyem, Vestel’i yeterli diye düşünmesinler, üzerlerine düşen desteği Vestel Manisaspor’a versinler. 
     Manisalı işadamlarının desteğine ihtiyaç vardır. Bu sorularla beni, sayın Şener ile karşı karşıya getiremezsiniz." 
     
</TEXT>
</DOC>
