<DOC>
<DOCNO> 377996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun07.html </URL>
<DATE> 2005/09/13/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD'de Ermeni tasarıları bu hafta gündeme geliyor 
</HEADLINE>
<TEXT>

     ABD’nin eski başkanları baba George Bush ve Henry Ford’a Ulusal Güvenlik Danışmanlığı yapan emekli General Brent Scowcroft, ABD Temsilciler Meclisi Başkanı Dennis Hastert’a bir mektup yazarak, sözde Ermeni soykırımını tanımayı hedefleyen iki tasarının Temsilciler Meclisi Genel Kurulu’nun gündemine getirilmesine karşı çıkmasını istedi. 
     Amerikan-Türk Konseyi ATC Başkanı da olan Brent Scowcroft, Hastert’a gönderdiği 12 Eylül tarihli mektubunda, Ermenilere soykırım uygulandığı iddialarının kabul edilmesini savunan iki tasarının bu hafta ABD Temsilciler Meclisi’nin Uluslararası İlişkiler Komitesi’nde gündeme getirileceğini hatırlattı. 
     Sözde Ermeni soykırımının tanınmasını içeren iki tasarı, bu hafta 15 Eylül tarihinde Temsilciler Meclisi Uluslararası İlişkiler 
     Komitesi’nde tartışılacak ve üyelerin oyuna sunulacak. 
     Washington’daki gözlemcilerin beklentisi, bu tasarıların komiteden geçeceği yönünde. Komiteden sonra tasarıların, Temsilciler Meclisi Genel Kurulu’na gelmesi söz konusu. Genel Kurul gündemine getirip getirmemek ise Temsilciler Meclisi Başkanı Dennis Hastert’ın tasarrufunda bulunuyor. 
     Scowcroft mektubunda, "ATC üyeleriyle birlikte ben bu tasarıların ABD’nin çıkarlarına ters düştüğünü belirterek şiddetle karşı çıkıyorum. Tasarılar konusunda kişisel görüşler her ne olursa olsun, kabul edilmelerinin ciddi sonuçları olacağını not etmek önemli" dedi. 
     Fransız Senatosu’nun bu tür bir tasarıyı kabul etmesinin ardından Fransa’nın, iptal edilen kontratlar ve iş fırsatlarıyla birlikte 1 milyar dolar kaybettiğini belirten Scowcroft, kongrenin "soykırım dilini" kullanmasının, ABD’nin Türkiye ile ve bölgede stratejik çıkarlarını kazanmasını engelleyeceği ve Amerikalıların iş kaybına yol açacağını kaydetti. 
     
     POLİTİKACILAR DEĞİL TARİHÇİLER YANIT BULMALI 
     Bu tip konulara politikacıların değil tarihçilerin yanıt bulması gerektiğini belirten Scowcroft, sözde soykırım konusunun halen akademisyenler, tarihçiler ve uzmanlar tarafından tartışıldığını hatırlattı. 
     Başbakan Recep Tayyip Erdoğan’ın, bu yıl 10 Nisan tarihinde Ermenistan Devlet Başkanı Robert Koçaryan’a bir mektup yazdığını belirten Scowcroft, bu adımın cesaret verici olduğunu ve Koçaryan’ın da bu fırsatı değerlendirerek Erdoğan’a "zeytin dalı" uzatması gerektiğini ifade etti. 
     AB ile üyelik müzakerelerinin eşiğindeki Türkiye için ABD’nin, bu olumlu ivmeyi cesaretlendirmesi gerektiğini belirten Scowcroft, "Bu tasarılar, Türkiye’yi batıdan uzaklaştırmaya çalışanları cesaretlendiriyor. Soykırım dilinin dikkatsizce kullanımı, Türkiye’yi batıdan uzaklaştırmak için bir bahane yaratacak ve ABD’nin bölgedeki çıkarlarına darbe vuracak. 
     Size, bu tasarının ABD Temsilciler Meclisi Genel Kurulu’na getirilmesi ve kabul edilmesine karşı çıkmanız ve bu çok hassas konuyu tarihi gözlemcilere bırakmanız çağrısında bulunuyorum" dedi. 
     Öte yandan ATC ile birlikte Türk-Amerikan Dernekleri Asamblesi ATAA de, sözde soykırım tasarılarının Temsilciler Meclisi komitesinde görüşülmesinden önce kongre üyelerine, bu tasarılara karşı çıkmaları yönünde bir mesaj kampanyası başlattı. 
     
</TEXT>
</DOC>
