<DOC>
<DOCNO> 354665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/sazak.html </URL>
<DATE> 2005/06/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dokunulmazlık ayıbı 
</HEADLINE>
<TEXT>


TBMM Anayasa-Adalet Komisyonu'nda, 17 milletvekilinin dokunulmazlığının kaldırılması dönem sonuna ertelendi. 
Başbakan Erdoğan'ın, AKP Grubu'nda türbanla ilgili 'Milletin vicdanını rahatlatacağız' dediği gün, seçimlerden bu yana kamu vicdanını rahatsız eden 'dokunulmazlık ayıbı'nın sürdürülmesi eğilimi kaygı vericidir. 
Akçalı konular, bu iktidarın 'yumuşak karnı ' 2002 seçim politikasını 'yoksulluk ve yolsuzluk'la mücadele üzerine kurmasına karşın, 'cemaatler üzerinden zenginleşme'ye devam eden AKP kadroları, verdikleri sözleri unutuyor. 
Burhan Kuzu'nun yönettiği komisyonda dokunulmazlık dosyaları gelecek döneme bırakılan 17 milletvekili arasında, Maliye Bakanı Kemal Unakıtan ile Tarım Bakanı Mehdi Eker de bulunuyor. CHP Genel Saymanı Mahmut Yıldız da, yargılanmaktan kurtulanlar arasında. 
Çankaya, türban, özelleştirme gibi konularda 'kayıkçı kavgası'yla gündemi kilitleyen AKP ve CHP'nin dokunulmazlığa ilişkin 'örtülü uzlaşısı' gözlerden kaçmıyor. Gerçi komisyondaki CHP'li üye Orhan Eraslan, 'Hiç değilse isteyen milletvekilinin dokunulmazlığını kaldıralım' diyerek rahatsızlığını belirtmiş ama bu tutum, yasama faaliyetleri dışındaki suçlamalar nedeniyle TBMM üyelerine yargı yolunu açmaya yetmiyor. 
CHP'den AKP'ye 'transfer olan' ve hakkındaki ihale yolsuzluğu iddiası nedeniyle milletvekilliğini bırakmak zorunda kalan Ağrı üyesi Cemal Kaya dışında, Meclis 3 yıldır, Anayasa değişikliğiyle dokunulmazlıkları sınırlandırmayı başaramadı. 
Milletvekili seçilmek, bakan olmak 'imtiyaz' değil, görevdir. 
Maliye Bakanı Kemal Unakıtan'ın serüvenini araştırmacı gazeteciliğin son dönemdeki başarılı ismi, Milliyet muhabiri Nedim Şener, 'Kemal Abi' kitabında yazdı. Maliye Bakanı, hakkındaki davalardan Meclis'e girince kurtuldu. 
Anayasanın 83. ve 100. maddeleri bir an önce değiştirilmelidir. 
Türban yasağı için 'referandum'u göze alan siyasi iktidar ve 'türbanlıdan oy alma' peşindeki muhalefet partileri, keşke aynı duyarlılığı dokunulmazlık konusunda da sergileseler. 
Türkiye'de 5 milyon kişi, 1 milyon aile yoksulluk ve açlık sınırında yaşıyor. Yoksulluk ve yolsuzlukla baş edilmeden, 'kimlik' sorunlarını çözmek toplumu mutlu etmeye yetmez. 
Şah'ı deviren mollalar, İran'ı kapatmayı başardılar ama yoksulluğu önleyemediler. 
AKP gerçekten 'milletin vicdanını rahatlatmak' istiyorsa, türban duyarlılığını dokunulmazlıkla ilgili de sergilemelidir. 
Meclis, seçime bu ayıpla giderse 2002 tasfiyesine bugünkü kadroların uğraması sürpriz olmaz. 



</TEXT>
</DOC>
