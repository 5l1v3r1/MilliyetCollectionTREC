<DOC>
<DOCNO> 351188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy04.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ün yetkisine tırpan 
</HEADLINE>
<TEXT>


AKP Milletvekili Erdöl'ün yasa teklifine göre, hükümet eğitim ve araştırma hastanelerine şef atayabilecek. Bu yetki, YÖK'ün elindeydi 

YILDIZ YAZICIOĞLU Ankara 


Sağlık Bakanlığı'nın hazırladığı ve AKP Trabzon Milletvekili Cevdet Erdöl'ün TBMM'ye sunduğu yasa teklifi, YÖK'ün eğitim ve araştırma hastanelerine atanacak bilimsel kadrolarla ilgili yetkisini ortadan kaldırıyor. 

'Sözleşmeli' hamlesi 
Türk Tabipleri Birliği'nin TTB tepkisini çeken teklif, YÖK'e yetki veren yasal hükümlere ve Tıpta Uzmanlık Tüzüğü'ne aykırı olarak Sağlık Bakanlığı'na, doçent ve profesör unvanına sahip hekimleri, eğitim ve araştırma hastanelerindeki kadrolara atama serbestliği getiriyor. 
Böylece bakanlık, YÖK'ün tıp eğitimini düzenleyici rolünü devre dışı bırakarak, eğitim ve araştırma hastanelerine klinik şefi ve şef yardımcısı kadrolarına atama yapabilecek. 
Düzenleme ayrıca, hiçbir iş güvencesi olmayan Sağlık Bakanlığı'nca 1 yıllık sözleşmeli olarak işe başlatılan hekim ve hemşirelere, başhekim, başhekim yardımcısı ve başhemşire olma yolunu açıyor. 
Bu durumda Anayasa'nın 56. maddesi uyarınca, "kamu hizmeti" olan sağlık hizmetinde, asli ve sürekli personel idaresi ortadan kalkacak. 

İdarecilik yetkisi 
Devlet Memurları Kanunu'nun güvencesi olmadığı için 1 yıllık sözleşmesi her an Sağlık Bakanlığı'nca feshedilebilecek ya da sözleşme süresi uzatılmayacak olan kişilere idarecilik yetkisi verilebilecek. 

İktidarın amacı tıbba h kim olmak 

Cevdet Erdöl'ün yasa teklifinde öngörülen düzenlemeye tepki gösteren TTB Merkez Konseyi İkinci Başkanı Metin Bakkalcı, "Bu şekilde eğitim ve tıp ortamı tahrip edilir. Siyasi iktidar, tıp ortamına h kim olmak istiyor" dedi. Bakkalcı, YÖK'ün görüşü alınmadan sınavsız yapılacak atamalarla Sağlık Bakanlığı'na bağlı tüm sağlık tesislerinin siyasi baskılara açık hale geleceğini de savundu. 


</TEXT>
</DOC>
