<DOC>
<DOCNO> 360713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko18.html </URL>
<DATE> 2005/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Topbaş Yakın zamanda İETT otobüslerinde hidrojen yakıtı kullanılacak 
</HEADLINE>
<TEXT>

     Dünya Hidrojen Enerjisi Konseyi Onursal Başkanı Prof. Dr. Nejat Veziroğlu, hidrojen ekonomisinde her ülkenin kendi enerji ihtiyacını karşılayabileceğini belirterek, hidrojen enerjisinin, hem sanayileşmiş hem de gelişmekte olan ülkelerin sürdürülebilir ekonomisine ve dünyanın çevre açısından korunmasına imkan vereceğini bildirdi. 
     Uluslararası Hidrojen Enerjisi Kongresi İstanbul'da başladı. Veziroğlu, kongrenin açılışında yaptığı konuşmada, Birleşmiş Milletler Sınai Kalkınma Teşkilatı'nın UNIDO gelişmekte olan ülkeler için hidrojen enerjisinin öneminin bilincinde olduğunu kaydederek, bu nedenle, merkezi İstanbul'da bulunan Uluslararası Hidrojen Enerjisi Teknolojileri Araştırma Merkezi'ni UNIDO-IHEC kurma kararı aldığını kaydetti. 
     Türk hükümetinin de uzak görüşlü Enerji Bakanı sayesinde hidrojen enerjisine büyük ilgi gösterdiğini belirten Veziroğlu, İstanbul'daki merkezin AR-GE ve patentlerin yanı sıra hidrojen enerjisi sektörünün üretim, depolama, fiyat gibi konuları kapsayan iki veri bankası kurduğunu bildirdi. 
     UNIDO'nun hidrojen enerjisiyle ilgili bir çok ülkede pilot projeler yürüttüğünü belirten Veziroğlu, bu ülkeler arasında Arjantin, Azerbaycan, Çin, Hindistan, Libya, Portekiz, Güney Kore ve Türkiye'yi saydı. Veziroğlu, Türkiye'deki iki ayrı projenin İstanbul ve Bozcaada'da devam ettiğini de kaydetti. 
     IHEC'in en önemli faaliyetlerinden birinin eğitim ve öğretim konusu olacağını, müfredatlarda yer almayan hidrojen enerjisi konusunda Rotary ile bir proje hazırladıklarını anlatan Veziroğlu, merkezin hidrojen enerjisine geçiş konusunda ülkeler için yol haritası hazırlayacağını da bildirdi. 
     Hidrojen enerjisi sisteminin fosil yakıtların azalmasına ve çevre kirliliğine karşı tek çare olduğunu dile getiren Veziroğlu, bu sistemin gelişmekte olan ülkelerin ekonomilerinin gelişmesine de yardımcı olacağını vurguladı. 
     Enerji fiyatlarının sürekli artışının ülke ekonomilerine büyük yük getirdiğine dikkat çeken ve gelişmiş ülke liderlerinin, gelişmemiş ve gelişmekte olan ülkelerin 25 milyar dolar borcunun silinmesi kararı aldığını belirten Veziroğlu, hidrojen ekonomisinde her ülkenin kendi enerji ihtiyacını karşılayabileceğini, hidrojen enerjisinin, hem sanayileşmiş hem de gelişmekte olan ülkelerin sürdürülebilir ekonomisine ve dünyanın çevre açısından korunmasına imkan vereceğini söyledi. 
     Veziroğlu, hidrojen enerjisi alanında çalışanların kutsal bir görev yaptığını da ifade ederek, ''Allah yardımcımız olsun'' dedi. 
     
     ''DAHA TEMİZ BİR GELECEĞE ADIMLAR ATILMIŞ OLACAK'' 

     İstanbul Büyükşehir Belediye Başkanı Kadir Topbaş da son iki yıldır büyük organizasyonlara ev sahipliği yapan İstanbul'da bu kez hidrojenle ilgili bir bilimsel toplantı gerçekleştirildiğini, bu kongreye sunulacak tebliğlerin insanoğlunun geleceği için çok önemli olduğunu belirtti. 
     Fosil yakıt ağırlıklı enerji kaynağı kullanımının yol açtığı çevre sorunlarına işaret eden Topbaş, bilim yoluyla gezegeni çok daha iyi kullanmanın adımlarının atıldığını kaydetti. 
     Topbaş, hidrojen konusuna değinirken yakın bir tarihte İETT otobüslerinde uygulamaya geçecek bu yakıtla İstanbul'da daha temiz bir geleceğe adımlar atılmış olacağını, hidrojen kullanımıyla İstanbul ve dünyanın geleceğe çok daha umutla yürüyeceğini ifade etti. 
     
     ''HİBRİD ARAÇ SATIŞLARI 10 YILDA ARTACAK'' 

     Hyundai Motor Company Başkan Yardımcısı Moon-Sik Kwon da 21. yüzyılın başından beri otomotiv sektöründe araba paradigmasında değişiklikler yaşandığını söyledi. 
     Fosil yakıtların azalması ve çevre konusunun en önemli sorunları oluşturduğunu kaydeden Kwon, yakıt sorununun hidrojen kullanılarak çözümlenebileceğini söyledi. 
     Hibrid elektrikli araba satışlarının önümüzdeki 10 yıl içerisinde artacağını belirten Kwon, ''2030'da hidrojen yakıt hücreli arabalar pazar payını artıracaktır. 2040'ta hidrojen en çok kullanılan yakıt türü olacaktır'' tahmininde bulundu. 
     Hyundai'nin hibrid elektrikli araba geliştirme projesi hakkında bilgi veren Kwon, hidrojenin gelecekte çok büyük potansiyeli olduğuna inandığını, bu alana daha fazla yatırım gerektiğini, ancak yatırım konusunun sadece otomotiv üreticilerine bırakılmayıp hükümetlerin de katkısı gerektiğini vurguladı. 
     Kwon, hidrojenin geleceği konusunda iyimser olduğunu, temiz çevre için ellerinden geleni yapacaklarını bildirdi. 
     Kongre Başkanı Prof. Dr. Engin Türe, bilim adamlarının sadece gerçekler konusunda uyarı yapmasının yeterli olmadığını, çözümler de sunmaları gerektiğini vurguladı. 
     ''Toprağımızı korumalıyız. Ancak o zaman toprak bizi besleyebilir'' diyen Türe, temiz enerji olan hidrojenin bol miktarda bulunduğuna işaret etti. Türe, ''Hidrojen önümüzdeki bir kaç yüzyılda bizi mutlu edecektir'' dedi. 
     Türe, 3 gün serecek kongreye 500 tebliğin sunulacağını bildirdi. 
     Kongreye, Başbakan Recep Tayyip Erdoğan da bir başarı telgrafı gönderdi. 

     
</TEXT>
</DOC>
