<DOC>
<DOCNO> 360770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy27.html </URL>
<DATE> 2005/07/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
CHP Tunceli milletvekili'nden çağrı Kaçırılan er serbest bırakılsın 
</HEADLINE>
<TEXT>

     CHP Tunceli Milletvekili Hasan Güyüldar, önceki gün Tunceli'de kaçırılan erin serbest bırakılmasını isteyerek, ''Bütün bu olaylardan hep Tunceli zarar etti'' dedi. 
     Güyüldar, önceki gün Adıyaman Jandarma Komutanlığı'nda görevli er Coşkun Kırandi'nin terör örgütü PKK mensubu kişilerce kaçırıldığı Tunceli-Pülümür karayolunun Bilgili mevkiinde, Tunceli Baro Başkanı Bülent Taş ve CHP İl Başkanı İmam Güçer ile basın açıklaması yaptı. 
     Önceki gün yol kesme olayında vatani görevini yapan erin kaçırılmasının halkı üzdüğünü ve tedirgin ettiğini ifade eden Güyüldar, ''Çağımız demokrasi çağıdır. Silahla çözüm olmaz'' diye konuştu. 
     Güyüldar, 1994 yılında yaşanan olumsuz olaylar sonrasında, Tunceli karayolunun yıllarca randımanlı olarak kullanılmadığını ve Tunceli'nin zarar ettiğini belirterek, şunları kaydetti 
     ''Bu olaylar sonrasında insanlar yerlerinden yurtlarından oldular. Size soruyorum, bu olaylar ilimize ne kazandırdı, ne götürdü Aksine ülkemiz 100 milyarlarca dolar zarar etti. 10 binlerce insan öldü. 10 binlerce ananın şu an yüreğinde ateş var. Coşkun askerimizin anasının yüreğinde olduğu gibi. Tunceli'den göç eden vatandaşlar tam da geri dönmeye, yurtiçinde ve yurtdışındaki vatandaşlarımız buraya yatırım yapmaya başlamışken, yaşanan bu olaylar olumlu gelişmeleri olumsuz etkileyecektir. Ben buradan sesleniyorum, Coşkun çocuğumuzun burnu kanamadan serbest bırakılsın. Ümit ediyorum ki bu çağrımız dikkate alınır ve Coşkun çocuğumuz sağ salim annesine, ailesine ve sevdiklerine kavuşacaktır.'' 
     
</TEXT>
</DOC>
