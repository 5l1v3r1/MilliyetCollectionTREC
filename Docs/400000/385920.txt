<DOC>
<DOCNO> 385920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/ekonomi/aeko.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Standart Çimento 'yüzde 100' Sabancı'nın 
</HEADLINE>
<TEXT>


TMSF'nin satışa çıkardığı Standart Çimento ihalesinde Sabancı Grubu'nun iki şirketi yarıştı. Alman ortaklı Akçansa 170.5 milyon dolarda pes ederken, ihaleye en yüksek teklifi 175.5 milyon dolarla Çimsa verdi 

DİLEK TAŞ 

Uzan Grubu'ndan Tasarruf Mevduatı Sigorta Fonu'na TMSF geçen, Eskişehir'deki Standart Çimento 175.5 milyon dolara Sabancı Grubu şirketlerinden Çimsa'ya ihale edildi. 
TMSF tarafından satışa çıkarılan ve 62 milyon dolar muhammen bedel biçilen Standart Çimento için 22 grup teklif verdi. İlk olarak kapalı zarf usulü ile yapılan tekliflerin alınmasının ardından en yüksek teklifi veren beş grup arasında açık artırmaya geçildi. 
İhalenin ilk aşaması olan kapalı zarfla teklif verme sırasında en yüksek teklifi 135.5 milyon dolarla Sabancı ve Alman Heiderberg'in ortak olduğu Akçansa verdi. Çimsa ise 132 milyon dolarla kapalı zarfla ikinci en yüksek teklifi veren şirket oldu. 

Modern'le çekiştiler 
Açık artırma Sabancı Grubu şirketlerinden Akçansa ve Çimsa'nın yanı sıra Set Çimento'ya ait Met Madencilik, Eren Holding'e ait Modern Çimento ile çoğunluğu İtalyan Cementir'e ait olan Çimentaş arasında geçti. 135.5 milyon seviyesinden başlayan açık artırmanın ilk dakikalarında Çimsa ve Modern Çimento çekişti. Akçansa ve Çimsa'nın birbirlerinin üzerine teklif vermemesi dikkat çekti. 
Daha sonra Akçansa ve Modern Çimento, fiyat yarışına girdi. Akçansa'nın en son 170.5 milyon dolar seviyesinden sonra artırmaya dahil olmamasından sonra Çimsa devreye girdi. Bir süre daha devam eden açık artırma Çimsa'nın 175.5 milyon dolar teklif etmesiyle son buldu. 

'Maliyet avantajı var' Standart Çimento Genel Müdürü Erol Akın fabrikanın yüksek fiyata değil, hakettiği değere satıldığını belirtti. Akın, Standart Çimento'nun, Eskişehir'de olduğunu belirterek şöyle konuştu "Standart Çimento, demiryoluna sahip, hammaddelerin tümüne çok yakın. Bunlar da maliyetler açısından önemli." 
Standart Çimento'nun Eskişehir'deki fabrikası 500 bin ton klinker, 700 bin ton çimento işleme kapasitesine sahip. Şirketin 2005 ilk dokuz aylık cirosu ise 42 trilyon lira. 

Gruptan fiyat için iki görüş 
Çimsa Değeriydi. Kamışlı Yüksek. 
Çimsa Genel Müdürü Yılmaz Külcü, 175.5 milyon dolar teklif ettikleri Standart Çimento ile ilgili olarak, "Standart Çimento'nun değerini verdiğimizi düşünüyoruz. Bu fabrikanın hakettiği bir değerdir. Daha iyi ve daha 'fizible' duruma getirmek için çalışacağız" açıklamasını yaptı. 
Fiyatın piyasadaki arz talep dengesine göre belirlendiğini de belirten Külcü, "Bu fiyat için uzun aylar boyunca çalıştık" şeklinde konuştu. Külcü, ihalede neden Sabancı Grubu'na ait iki şirketin bulunduğu ile ilgili soru üzerine şöyle dedi 

'Gönüllüyüz' 
"Her iki şirketin ortaklık yapıları farklı. Akçansa'da Alman Heiderberg'in ortaklığı var. Çimsa ise yüzde 100 Sabancı şirketi." 
Sabancı Holding Çimento Grubu Başkanı Erhan Kamışlı ise fiyatı yüksek bulduklarını söyledi. Kamışlı ayrıca, "Biz Türkiye gönüllüsü bir grubuz. Bu yüzden de Türkiye'nin yararına olan işlerin içinde bulunuyoruz" dedi. 

YORUM 
'Yatırımcılar, büyümek için ihaleleri şans olarak gördü' Türkiye Çimento Müstahsilleri Birliği Başkanı Adnan İğnebekçili, TMSF'nin açtığı çimento ihalelerinde fiyatların çok yükseldiğini söyledi. Bunu, "TMSF'nin başarısı" diye niteleyen İğnebekçili, "Açık artırmaların küçük rakamlarla büyüyerek gitmesi taliplerin artırmadan kopmasını engelledi ve fiyatlar yükseldi" şeklinde konuştu. 
Bununla birlikte her iki ihalede verilen tekliflerin, "Hesaba dayanmayan teklifler" olduğunu vurgulayan İğnebekçili, şöyle devam etti 
"İhaleler, Türkiye'de konjonktürün uygun olduğu zamanda başladı İnşaat hareketli ve ihracat imk nları arttı. Yatırımcılar, sektörde büyümek için başka şansların her zaman olmayabileceği düşüncesiyle ihalelere büyük ilgi gösterdi. Aslında kapasite artırmak çok daha ucuz bir büyüme yolu ama bunun için zamana ihtiyaç var." 

Çimento hisseleri satışta TMSF'nin satışa çıkardığı çimento fabrikalarına yoğun ilgi olurken, borsada yılbaşından bu yana yüksek oranda prim yapan çimento hisselerine de k r amaçlı satışlar gelmeye başladı. Dün borsanın en çok değer kaybeden hisselerin başında çimento hisseleri gelmesi dikkat çekti. Çimentaş yüzde 6.34, Ünye Çimento yüzde 5.56, Akçansa yüzde 5.19, Mardin Çimento yüzde 4.69, Batı Söke yüzde 3.85, Adana Çimento C yüzde 3.17, Bolu Çimento yüzde 2.76 ve Adana Çimento B hisseleri de yüzde 2.57 değer kaybına uğradı. 


</TEXT>
</DOC>
