<DOC>
<DOCNO> 357844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy18.html </URL>
<DATE> 2005/07/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Turizm Bakanı Bizler gözleri kapalı değil, kapısı açık adamlarız 
</HEADLINE>
<TEXT>

     Isparta'nın Yenişarbademli İlçesi'nde düzenlenen yayla şenliklerine katılan Kültür ve Turizm Bakanı Atilla Koç, ''Bizler gözleri kapalı değil, kapısı açık adamlarız'' dedi. 
     Kültür ve Turizm Bakanı Atilla Koç, eşi Şadiye Koç ile Bursa'daki temaslarının ardından sabah saatlerinde Isparta'ya geldi. 
     Afyon'dan karayoluyla gelen Koç'un içinde bulunduğu makam otomobili, polis eskortunun hatası sonucu Gelendost yönü yerine, yanlışlıkla Uluborlu İlçesi'ne gitti. 
     Yaklaşık 45 dakika sonra programındaki Gelendost İlçesi'ne ulaşabilen Koç'u, ilçe girişinde, Isparta Valisi İsa Parlak ve diğer yetkililer karşıladı. 
     Bakan Koç, Gelendost Belediye Başkanı Mehmet Sezgin'i makamında ziyaret ettikten sonra Şarkikarağaç İlçesi'ne geçerek atıl haldeki kültür merkeziyle Kültür ve Turizm Bakanlığı'ndan uzun süredir onay alamayan tarihi Hükümet Konağı binasında incelemelerde bulundu. 
     Burada bir bakanlık görevlisini cep telefonuyla arayarak projenin ne aşamada olduğunu soran Bakan Koç, ardından Vali İsa Parlak'a, ''Kültür Merkezi projeniz iki gün önce onaylanmış. İhaleye açılabilir. İhaleyi açalım. Benden hızlı adam var mı '' diye konuştu. 
     
     ''ABİ''Lİ DİYALOG 

     Bakan Atilla Koç, daha sonra Yenişarbademli İlçesi'ne bağlı Kızıldağ Milli Parkı'na geçti. Koç, park içinde yaklaşık 20 yıl önce Göğüs Hastalıkları Hastanesi olarak inşaatına başlanan, ancak tamamlanmadan hastane yerine Turizm Eğitim Merkezi'ne dönüştürülen atıl durumdaki 5 katlı binada incelemelerde bulundu. 
     Binayla ilgili Vali Parlak ve AK Parti Isparta Milletvekili Emin Bilgiç ile sohbet eden Koç, Bilgiç'in binanın turizme yönelik hizmete açılması yönünde destek istemesi üzerine, ''Eğitimi bitirdim. TUREM'leri Milli Eğitim Bakanlığı'na devrettim. Burayı üniversiteye verelim'' ifadesini kullandı. 
     Bakan Koç, milletvekili Bilgiç'in binayı kullanıma açmak için destek ısrarını sürdürmesi ve konuyu kalabalık olmayan bir ortamda yeniden görüşmek istemesi üzerine, şöyle konuştu 
     ''Burası için üniversiteyle görüşün. Daha faydalı olur. Ayrıca konuşacak birşey yok. Ben açık ve şeffaf adamım. Bak abi, ben TUREM'leri çalıştırmayacağım. Ne yapacağız buraya Abi ben burayı ne yapayım Ben katiyen eğitim hizmetinden çekiliyorum. Otel kısmı varsa, benim üzerimde sorumluluğu varsa, özel teşebbüs alsın, açsın. Ama ben otelcilik yapamam.'' 
     
     ANAMAS YAYLASI'NDAKİ ŞENLİK 

     Bakan Koç, daha sonra Yenişarbademli İlçesi'nde 1350 metre yükseklikteki Anamas Yaylası'nda düzenlenen şenliklere katıldı. 
     Koç, şenlikte yaptığı konuşmada, ''Bizler gözleri kapalı değil, kapısı açık adamlarız. Ben bunun mükafatını sizlerden, Başbakanımdan ve Cenab-ı Allah'tan almaktayım'' dedi. 
     Bakan Atilla Koç, bir iktidarın yeteneği ve başarısının, yaptığı hizmetler için attığı temelle, kestiği kurdele arasındaki zaman kısalığından anlaşıldığını kaydetti. 
     
</TEXT>
</DOC>
