<DOC>
<DOCNO> 366638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun09.html </URL>
<DATE> 2005/08/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bush evrim teorisine rakip çıkararak tartışma yarattı... 
</HEADLINE>
<TEXT>

     ABD Başkanı George Bush'un, Amerikan okullarında evrim teorisinin yanı sıra evrenin üstün bir zekanın ürünü olduğu teorisinin de okutulması yönündeki sözleri büyük bir tartışma yarattı. 
     Beyaz Saray'da pazartesi günü bir grup Teksaslı gazeteciyi kabul eden eski Texas Valisi Bush, pek çok muhafazakar Hıristiyan'ın desteklediği ''üstün zeka ürünü'' teorisine, okullarda evrim teorisinin yanında yer verilmesi gerektiğini söyledi. 
     Vali olduğu günlerde de bu konunun gündeme geldiğini hatırlatan Bush, o dönemden bahsederken, ''her iki tarafın da uygun şekilde öğretilmesi gerektiğini hissettim'' dedi. Bush, bugün de evrim teorisinin yanında, evrenin üstün bir zekanın ürünü olduğu teorisinin okutulmasından yana olduğunu kaydetti. Kendisinin, evrim teorisine alternatif olarak görülen bu yeni teoriyi destekleyip desteklemediği konusundaki bir soruya karşılıksa Bush, doğrudan yanıt vermekten kaçındı ve insanların okulda farklı fikirleri öğrenebilmesi gerektiğini söylemekle yetindi. 
     Bush'un bu sözlerinin ardından, muhafazakar Hıristiyan destekçileri memnuniyetlerini dile getirirken, bilim çevreleri ve kiliseyle devletin ayrılmasını destekleyen çevreler rahatsızlıklarını ifade etti. 
     Üstün zeka teorisi, bazı akademisyenler, entelektüeller ve İncil uzmanları tarafından, Charles Darwin'in evrim teorisine karşı destekleniyor. Bu yeni teoriye göre, Darwin'in evrim teorisi, hayatın karmaşıklığını açıklamakta yetersiz kalıyor. Üstün zeka teorisinin destekçilerine göre hayat o derece karmaşık ki, ancak çok üstün bir rehber güç veya üstün zeka sahibi bir varlık bunu yaratabilir. Yeni teori, evrenin yaratıcısını tanımlamıyor ancak bu teoriyi eleştirenler, üstün zeka teorisinde üstü kapalı olarak Tanrı kavramının ortaya atıldığını söylüyor. Üstün zeka teorisinin, ABD'de 20 eyaletteki okulda destek kazanmaya başladığı belirtiliyor. 
     Güney Baptist Birliği'nin etik ve dini özgürlükler komisyonu başkanı Richard Lane, evrim teorisinin su götürmez bir gerçek olarak okullarda okutulduğunu, ancak bunun sadece bir ''teori'' olduğunu söyledi ve başka teorilerin de okutulmasından yana tavır koydu. 
     Ulusal Bilim Eğitim Merkezi sözcüsü Susan Spath ise ''dini bir yaklaşımı, evrimin öbür yüzü olarak tanımlamak adil değil'' dedi. 
     Spath, ''üstün zeka'' teorisinin, İncil'deki yaradılış fikrinden daha saygıdeğer gibi sunulmaya çalışıldığını, ancak önemli olan noktanın, bu teorinin, evrim teorisine karşı olması olduğunu kaydetti. Kilise ve Devletin Ayrılması için Birleşen Amerikalılar örgütünün başkanı Barry Lynn, Başkan Bush'un sözlerinin ''sorumsuz'' olduğu eleştirisinde bulundu. 
     Amerikan basınına göre Bush, bu yeni teoriyi Beyaz Saray'da aldığı İncil derslerindeki tartışmalarda öğrendi. 
     
</TEXT>
</DOC>
