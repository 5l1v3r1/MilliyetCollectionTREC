<DOC>
<DOCNO> 381459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/siyaset/siy04.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği'ne tepki kısa sürdü 
</HEADLINE>
<TEXT>


Rahatsızlığını AB'nin İran kararına katılmayarak gösteren Ankara'nın tavrı 48 saat sürdü 

UTKU ÇAKIRÖZER Ankara 


AB'nin Rum taleplerine yer verdiği 21 Eylül tarihli Kıbrıs deklarasyonuna tepki olarak İran'ın nükleer programının BM Güvenlik Konseyi'ne götürülmesi yönündeki AB ortak politikasına katılmama kararı alan Ankara'nın kızgınlığı 48 saat sürdü. Türkiye, Beyaz Saray yönetiminin üç numaralı ismi Ulusal Güvenlik Danışmanı Stephen Hadley'in Ankara'ya geldiği saatlerde görüşünü değiştirdi. 
Türkiye, Viyana'da toplanan Uluslararası Atom Enerjisi Ajansı UAEA Yönetim Kurulu toplantısında, AB ortak politikasına uymama kararı aldı. Türkiye, AB'nin, nükleer programının denetiminde işbirliği yapmadığı için İran'ı uyaran 9 Ağustos tarihli kararına ise katılmıştı. Türk diplomatik kaynakları, kararın İran'a arka çıkmak anlamına gelmeyip AB'nin Kıbrıs deklarasyonuna "tepki" niteliğinde olduğunu ifade ettiler. 
Çarşamba günkü kararını cuma günü değiştiren Ankara, AB politikasına katılma kararını İngiltere ve UAEA yönetimine iletti. 
Hadley ise Ankara'da, "İran'ın nükleer silah edinme isteklerinden endişeliyiz. Türkiye'nin görüşünü öğrenmeye geldik" açıklamasını yaptı. 
Dışişleri kaynakları, karar değişikliğinde ABD'nin etkisi olmadığını savundu. 


</TEXT>
</DOC>
