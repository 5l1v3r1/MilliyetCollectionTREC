<DOC>
<DOCNO> 373739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun22.html </URL>
<DATE> 2005/08/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sünnilerden anayasaya şartlı destek... 
</HEADLINE>
<TEXT>

     Irak'ta işgale direnişin potansiyel gücü olan Sünni partilerinin en büyüklerinden Irak İslam Partisi, ''referanduma kadar yeni anayasaya muhalefeti kaldırabileceklerini'' bildirdi. 
     Irak İslam Partisi'nin sözcüsü Tarık El Haşimi, düzenlediği basın toplantısında, ''anlaşamadığımız yeni anayasa maddeleri 15 Ekim'deki anayasa referandumuna kadar çözülürse, buna destek verebiliriz. Anayasa taslağını imzalamadık. Ekim ortasına kadar vaktimiz var'' dedi. 
     Irak anayasası, haftalar boyu art arda verilen ek sürelerin ardından dün ''tamamlanarak'' parlamentonun beklenen ''oylama onayından geçmeden'' 15 Ekim'deki halkoylamasına bırakılmıştı. Şiilere ve Kürtlere karşı hareket eden Sünni partilerinin hiçbiri, 71 üyeli anayasa hazırlık kurulunun çıkardığı metne onay vermedi. 
     Parlamentoda anayasasının yüksek sesle okunmasının ''meclis onayı'' anlamına geldiği bildirilmişti. 
     Irak İslam Partisi, ocak ayında işgalci ABD'nin güdümünde düzenlenen ülkenin ''Saddam sonrası'' ilk genel seçiminde, ülkenin orta kesimlerindeki Sünni bölgelerinde kesinlikle asayiş olmadığı için seçime katılmamıştı. 
     Irak İslam Partisi, tedhişe karşı olan mutedil parti olarak tanınıyor. 
     Yeni Irak anayasasında petrol zengini güney Şii bölgesi ile yine petrol zengini kuzey Kürt bölgesi, önemli anlaşmazlık maddelerinden biri oldu. Ülkenin eski Saddam rejimindeki ''birlik düzeninin yıkılarak federatif bölünmeye gidilmesi'' de tartışılan esaslı meselelerden biri. 
     
</TEXT>
</DOC>
