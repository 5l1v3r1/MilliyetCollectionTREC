<DOC>
<DOCNO> 389568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo18.html </URL>
<DATE> 2005/10/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Serhat Akın Beşiktaş'tan teklif gelirse, değerlendiririm... 
</HEADLINE>
<TEXT>

     Mehmet Özdemir bildiriyor 

Belçika Birinci Futbol Ligi takımlarından RSC Anderlecht'de forma giyen Akın kardeşler Serhat ve Serkan, ortak hayallerinin Türk A Milli Takımı'nda forma giymek olduğunu söylediler. 
     RSC Anderlecht'in paf takımında forma giyen Akın kardeşler, AA muhabirinin sorularını yanıtladılar. RSC Anderlecht'i, Avrupa'nın köklü ve en iyi takımlarından biri olarak değerlendiren Serhat Akın, ''Burada oynamaktan gurur duyuyorum çünkü kulübün kadrosunda gerçekten çok değerli ve yüksek fiyatlı oyuncular var. Ben her zaman kulüp değiştirebilecek yetenekte bir oyuncuyum ama yönetim şu ana kadar bana git demedi. Aksine onlar da benden çok memnunlar'' diye konuştu. 
     Akın, Belçika Ligi'nin hiç de kolay olmadığını kaydederek, ''Sezon başından bu yana sadece 6 maçta 90 dakika oynadım, 6 gol attım ve 4 asist yaptım. Bana göre iyi bir başarı çünkü bu arada ufak tefek sakatlıklar da geçirdim'' dedi. 
     
     ''FENERBAHÇE'DE ÇOK BASKI VARDI'' 

     Fenerbahçe'de forma giydiği dönemlerde üstünde büyük baskı olduğunu anlatan Akın, şöyle devam etti 
     'Türk kulüplerinde, başarılı olamadığın zaman hem yönetim hem de taraftar baskısı kariyerini olumsuz etkiliyor. Örneğin Fenerbahçe 1 maç berabere kaldı. Taraftarlar yönetim ve hocayı istifaya çağırdı. Ne RSC Anderlecht'de ne de diğer Avrupa takımlarında böyle bir şey yaşanmaz. Biz pazar günü kazanabileceğimiz bir maçta 2-2 berabere kaldık ama baskı filan hissetmedik. 
     Avrupa futbolu bunun için başarılı oluyor. Yönetim antrenörü rahat bırakıyor ve o da uzun süre sistemini oturtabiliyor. 
     Fenerbahçe'de oynarken ben de büyük baskı altındaydım. Çok etkilendim ama burada daha rahatım. Yine de büyüdüğüm yer olduğu için Fenerbahçe'yi unutamam.'' 
     
     ''DEMİRÖREN GELİP BENİ İZLEYECEKTİ AMA GELMEDİ'' 

     Beşiktaş'a transfer olma konusuna da değinen Akın, bu konunun Arnavutluk maçı öncesi milli takımda başladığını kaydederek, ''Geçen pazar Beşiktaş Kulübü Başkanı Yıldırım Demirören, maçımıza gelip beni izleyecekti ama sonradan gelmediğini öğrendim. Beşiktaş ya da başka bir takımdan teklif gelirse, hoşuma gittiği takdirde değerlendiririm'' diye konuştu. 
     
     SERKAN AKIN 

     Ağabeyi Serhat Akın'ın teklifiyle Almanya'nın Karlsruhe takımından RSC Anderlecht'e transfer olan Serkan Akın ise en büyük hayalinin Türk Milli Takımı ve RSC Anderlecht'de ağabeyiyle birlikte ilk 11'de oynamak olduğunu söyledi. 
     Antrenmanlarda çok çalıştığını ve son 4 maçta 90 dk. oynadığını belirten Akın, ''Teknik direktör beni antrenmanlarda ağabeyimle birlikte çalıştırıyor. Serhat ile aynı evde yaşamıyoruz ama her gün birlikteyiz. Zaten küçük yaştan beri sokakta saatlerce futbol oynardık. Futbolla yattık futbolla kalktık'' diye konuştu. 
     Takıma ilk geldiğinde antrenörün kendisini sol back oynattığını ve bu pozisyonu çok sevdiğini dile getiren Akın, şöyle konuştu 
     ''Roberto Carlos'un videolarını izlemeye başladım. Onun sistemine adapte olmak istiyorum. 
     Burada 8 maçta 2 gol attım, biri frikikten. 3 de asistim var. Geçen cumartesi paf takımıyla Kulüp Bruges'ü deplasmanda 2-1 yendik. Benim karşıma ünlü Brezilyalı forvet oyuncusu Victor'u koydular. Çok iyi mücadele ettim. Victor kızgınlığından bana yaptığı ağır faulden kırmızı kart gördü. 
     Kulübümüzden çok memnunuz ama ikimizin de hedefi daha büyük kulüplere transfer olmak.'' 

     
</TEXT>
</DOC>
