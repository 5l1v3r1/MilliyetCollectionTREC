<DOC>
<DOCNO> 392847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo29.html </URL>
<DATE> 2005/11/07/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
2012 için hedef, ilk 3'e kalmak 
</HEADLINE>
<TEXT>

     2012 Avrupa Futbol Şampiyonası'na aday ülkeler arasından yapılan değerlendirme sonucunda ilk 3'e kalacak ülke belirleniyor. 
     Futbol Federasyonu Asbaşkanı Hasan Doğan, AA muhabirine yaptığı açıklamada, Türkiye'nin de aday olduğu şampiyonanın düzenlenmesi için yapılan başvuruların şu anda değerlendirildiğini belirterek, bu gece ya da yarın öğlene kadar ilk 3 ülkenin açıklanacağını söyledi. 
     Türkiye'nin ilk 3 ülke arasına gireceğine inandığını belirten Doğan, ilk üç arasından da en güçlü adaylar arasında yer alan İtalya ile çekişebileceklerini kaydetti. 
     Sonuçların açıklanmasının öncesinde Devlet Bakanı ve Başbakan Yardımcısı Mehmet Ali Şahin ile bir görüşme yaptığını ifade eden Doğan, ''Avrupa Futbol Şampiyonası, olimpiyatlar ve Dünya kupasından sonra gerçekleştirilen en önemli spor olayıdır. Bu organizasyonu Türkiye'de gerçekleştirmemiz halinde futbolun marka değerine katkı sağlayacaktır. Çok iddialı bir projeyle hazırlandık ve şu anda büyük bir heyecanla sonuçların açıklanmasını bekliyoruz'' diye konuştu. 
     
</TEXT>
</DOC>
