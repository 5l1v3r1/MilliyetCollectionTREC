<DOC>
<DOCNO> 386810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko01.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük Birliği eksikleri müzakereler için engel 
</HEADLINE>
<TEXT>


Bir mevzuat alanında müzakere açılabilmesi için, o alandaki uyum çalışmasının belli bir aşamaya gelmiş olması şartı aranacak. Bu şartlar arasında Gümrük Birliği'nde yerine getirilmeyen yükümlülükler de olacak 

8 - Müzakereler nasıl yürütülecek Hazırlayan Sinan Ülgen 

ABAB ile tam üyeliğe hazırlık aşamasında yürütülecek olan görüşmelere "müzakere" denilmesi aslında birtakım yanlış beklentilerin oluşmasına yol açıyor. Şöyle ki, bu süreçler aslında "müzakere" fiilinin çağrıştırdığı anlam olan bir "al - ver" mantığına dayanmıyor. AB ile tam üyelik müzakereleri esasen AB müktesebatının aday ülke tarafından üstlenilmesi sürecinden ibaret. Burada adına yaraşır bir "müzakere" söz konusu değil. 

Giriş sınavı 
Olan bitene tam üyelik müzakerelerinden ziyade bir "giriş imtihanı" demek daha doğru olabilir. AB müktesebatı bir bütün ve bu bütünün aday ülke tarafından üstlenilmesi gerekiyor. 
Aday ülkenin bu bütün ile ilgili olarak pazarlık yapma şansı bulunmuyor. Yani aday ülkenin "müktesebatın şu kısmını alayım, şu kısmını beğenmedim, kalsın" demek imkanı bulunmuyor. AB, aday ülkeden müktesebatın tamamını üstlenmesini bekliyor. 

Uyumun zamanlaması 
Bu noktada haklı olarak şu soru akıllara takılacaktır Bu durumda müzakere edilen nedir o zaman 
Müzakereler bu mevzuata uyumun zamanlaması ve AB'den bu zaman zarfında elde edilecek finansal destek ile ilgili olarak yürütülüyor. Zamanlama önemli zira uyumun maliyetini zamana yaymak faydalı, hatta zorunlu olabiliyor. Bu nedenle aday ülke, AB mevzuatına uyuma ilişkin bir takvim çalışması yapmak durumunda. Bu çalışma sonucuna göre bazı konu başlıkları için tam üyelik tarihi sonrasına sarkan geçiş dönemleri talep edilmesi söz konusu olabiliyor. Bu geçiş dönemleri aday ülke kadar AB tarafından da talep edilebiliyor. 
Aday ülkenin hesabı, çoğunluk AB mevzuatına uyumu zamana yaymak ve maliyeti ile ilgili olarak AB'den mümkün olabildiğince destek almak şeklinde beliriyor. Ancak bütün müzakere başlıkları bakımından bu yaklaşımın sergilenmesi mümkün değil. O zaman da müzakerelerin bitmeme riski ortaya çıkıyor. 
Dolayısıyla, müzakerelere aslında AB mevzuatına uyumun hemen yapılması ile bütün uyumun tam üyelik sonrasına bırakılmasından oluşan iki uç nokta arasında, aday ülke ile AB arasında bir mutabakat arama süreci olarak bakmak gerekir. 

İlk aşama 'tarama' 
Müzakereler iki aşamadan oluşuyor. İlk aşama, "tarama" olarak adlandırılan ve aday ülkenin her bir müzakere başlığı itibariyle AB müktesebatına uyum derecesinin değerlendirildiği evre. Bu aşamada aday ülkenin mevzuatı Avrupa Komisyonu tarafından ayrıntılı olarak inceleniyor. 

Ardından müzakere 
Bu inceleme sonrasında Avrupa Komisyonu söz konusu ülkenin Avrupa Birliği müktesebatına uyumu hakkında bir rapor hazırlayıp, raporunu Bakanlar Konseyi'ne iletiyor. Tarama aşaması geride bırakıldıktan sonra ise fiili müzakerelere başlanıyor. 
Tam üyelik müzakereleri belirli müzakere başlıklarının gruplar halinde müzakereye açılmasıyla başlıyor. Her bir müzakere başlığının açılabilmesi için hem AB'nin hem de aday ülkenin onayı gerekiyor. 
AB'nin onayı oybirliğine bağlı. Başka bir deyişle, herhangi bir müzakere başlığının açılabilmesi için her bir AB ülkesinin bu başlığın açılmasına evet demesi gerekiyor. Bir başka anlatımla 25 ülkenin mutabakatı şart. 

Müzakere başlıkları nasıl açılacak Bir mevzuat alanının müzakereye açılabilmesi için o alanda aday ülkenin uyum çalışmasında belirli bir aşamaya gelmiş olması şartı aranıyor. 
Bu uygulamaya AB tarafı "benchmarking - performans kriteri" adını veriyor. Bununla kast edilen, bir müzakere başlığının açılabilmesi için o müzakere başlığı ile ilgili olarak Türkiye'nin belirli bir uyum aşamasına varmış olması. 

Hangi şartlar aranacak 
Başka bir deyişle, daha müzakerelere başlayabilmek için dahi asgari bir uyum şartı aranıyor. Bu şartların ne olacağı henüz açıklık kazanmış değil. Bunların tarama süreci sonrasında fiili müzakerelere geçilmeden önce somutlaşması bekleniyor. Ancak bugünden bazı tahminlerde bulunmak mümkün. 

AB'nin ön şartları 
Örneğin bu şartlar arasında Türkiye'nin Gümrük Birliği kararında yer alan yükümlüklerini yerine getirmesi şartı bulunacağı biliniyor. Türkiye'nin Gümrük Birliği ile üstlenmiş olduğu ancak halen yerine getirmediği bazı yükümlülükleri bulunuyor. 
Bunlar arasında 'bir devlet yardımları denetimi rejiminin oluşturulması', 'ilaç sektöründe veri korumasının 1 Ocak 2001 itibariyle geçerli kılınması' ve 'sınai mevzuata uyum' gibi alanlar sayılabilir. Benzer bir durum 'ikinci el araçların ithalatı' açısından da söz konusu. 
Benchmark uygulamasıyla AB bütün bu hususları müzakerelerin başlamasının ön şartı yapma imk nına kavuşuyor. 
Örneğin "rekabet" ile ilgili müzakere başlığının açılması, devlet yardımları rejiminin tesis edilmiş olmasına bağlanacak ya da malların serbest dolaşımına ilişkin başlığın açılması muhtemelen ikinci el araçların ithalatının serbest bırakılması koşuluna tabi olacak. 
Uyum çalışmaları ön şartlar nedeniyle daha erken bir tarihte yapılacak.Müzakerelerden etkilenecek olan çeşitli kesimlerin bu değişikliğe şimdiden hazırlanmaları gerekiyor. 

Açılan başlıklar uygulama olmadan kapatılamıyor Bu başlıklar altında yapılan müzakerelerde ilerleme, aday ülkenin açılmış olan müzakere başlığı altında yer alan AB mevzuatını kendi ulusal mevzuatına taşıması ile gerçekleşiyor. Ancak yasal düzeyde sağlanan bu uyum kendi başına yeterli olmuyor. 
AB, çoğu kez çıkarılan yasa ve düzenlemelerin hayata geçirildiğinin de takipçisi oluyor. Bu nedenle müzakere başlığının kapatılması öncesinde uygulamaya ilişkin bir denetim mekanizması da bulunuyor. Bu denetim aday ülkenin müzakereleri bitirdiğinde gerçekten de tam üyeliğe hazır olmasını amaçlanıyor. 

Denetlenme iyileştirir 
Bu yaklaşımın ülkemiz bakımından bazı önemli sonuçları olacak. Türkiye'de yasaların uygulanmasında birçok alanda karşımıza çıkan denetim eksikliği göz önüne alındığında, bunun uygulamayı da iyileştirecek bir yöntem olduğu düşünülebilir. Ancak burada önemli olan uygulamanın yeterli olup olmadığının tespit şeklidir. Gerçekten de AB tarafında bunun ne şekilde tespit edileceği belirli değil. Aslında bunun son derece objektif bir biçimde yapılabileceğini de söylemek zor. 
Çünkü, uygulamada başarının somut olarak denklemini kurmak güç. Bunun bir eşiği aşma şeklinde düşünülmesi gerekir. Kritik eşiğin aşıldığı durumlarda bu kriterin de yerine gelmiş olduğu varsayılmalıdır. Yoksa uygulamada eksiklik her zaman için bulunabilir. 

'Hayırlı olsun, tam üye oldunuz' Tam üyelik müzakereleri AB'nin mevzuatı bulunan alanları yansıtan 35 müzakere başlığı altında yürütülecek. 
Her bir müzakere başlığı tarama süreci sonrasında ve de bazı hallerde konacak olan perfomans kriterlerinin yerine getirilmesi ile açılacak Türkiye bu alandaki AB mevzuatını üstlendiği ve de uygulamayı AB standardına getirdiği zaman kapanacak. 

Son aşama Katılım Antlaşması 
Bir müzakere başlığının kapanmasıyla yeni bir müzakere başlığı açılacak. Bu şekilde 35 başlık da birbiri ardına açılıp kapanacak. Son başlığın kapanmasıyla birlikte Türkiye AB arasındaki tam üyelik müzakereleri de son bulmuş olacak. 
Müzakerelerin ne kadar süreceği aslında büyük ölçüde Türkiye'ye bağlı. Türkiye ne kadar kısa sürede AB ile bu 35 başlık altında uyumunu gerçekleştirirse, müzakereler de o kadar kısa sürecek. Ardından Türkiye ile AB bir Katılım Antlaşması imzalayacaklar ve bu antlaşmayı onaylayacaklar. 
AB tarafında onay, bu antlaşmanın hem AB Konseyi ve Avrupa Parlamentosu, hem de AB üyesi ülkelerin onayını gerektiriyor. 
Onay süreci de geride bırakıldığında Türkiye artık tam üye olarak AB'den içeri adım atabilecek. 

Müzakere başlıkları 1- Malların serbest dolaşımı. 
2- İş gücünün serbest dolaşımı 
3- Yerleşme hakkı ve hizmet sağlama özgürlüğü 
4- Sermayenin serbest dolaşımı 
5- Kamu ihaleleri 
6- Şirketler hukuku 
7- Fikri haklar hukuku 
8- Rekabet politikası 
9- Mali hizmetler 
10- Bilgi toplumu ve medya 
11- Tarım ve kırsal kesim kalkınması 
12- Gıdagüvenliği, hayvan ve bitki sağlığı politikası 
13- Balıkçılık 
14- Ulaştırma politikası 
15- Enerji 
16- Vergilendirme 
17- Ekonomi ve para politikası 
18- İstatistik 
19- Sosyal politika ve istihdam 
20- Şirketler ve sanayi politikası 
21- Avrupa üzerinden giden ulaştırma ağları 
22- Bölgesel politika 
23- Hukuki ve temel haklar 
24- Adalet, özgürlük ve güvenlik 
25- Bilim ve araştırma 
26- Eğitim ve kültür 
27- Çevre 
28- Tüketim ve sağlık koruması 
29- Gümrük birliği 
30- Dış ilişkiler 
31- Dış güvenlik ve savunma 
32- Mali kontrol 
33- Mali ve bütçe koşulları 
34- Kurumlar 
35- Diğer konular 

Sonuç ve önümüzdeki döneme hazırlık Türk kamuoyunun, AB ile tam üyelik müzakerelerine başlarken, farklı bir yaklaşıma hazırlıklı olması, önümüzdeki dönemde ister istemez karşılaşılacak olan zorlukların kamuoyuna rağmen değil ama kamuoyu desteği ile aşılabilmesi açısından zorunlu. Bu desteğin oluşmasının ön şartı iyi hazırlanmak. 
AB ile bütünleşmeye hazırlık aslında bu sürecin getireceği maliyetlerin azaltılmasına yönelik çok boyutlu bir çalışma ile eşanlamlı. Katılım sürecinde bu maliyetin azaltılabilmesi için AB'den neler elde edilebileceğine dair seçenekler oluşturulmalı. Bu farklı seçeneklerin ekonomi ve toplum üzerinde farklı etkileri olacak. 

İyi hazırlanmalı 
Hükümetlerin görevi bu farklı opsiyonlar arasında, kendi ülkelerinin siyasi, ekonomik, sosyal ve kültürel gerçeklerinin ışığında en az maliyet, fazla avantaj getirecek bir bütünleşme modelini oluşturmak. Bu açıdan etki değerlendirme çalışmaları müzakere sürecinin en can alıcı noktası oluyor. 
Müzakerelere iş dünyası başta olmak üzere toplumun diğer kesimlerinin de hazırlanması gerekiyor. İş dünyası tarafından yapılması gereken etki değerlendirme çalışmasının hedeflerini şu şekilde özetlemek mümkündür 
AB mevzuatına uyumun maliyeti,Müzakereye ilişkin sektör pozisyonunu oluşturacak çözümlemeler,Sektörel uyum maliyetinin sektör içindeki dağılımı,Müzakere heyetine iletilecek sektör pozisyonunu gerekçelendirmek. 
Sonuç olarak müzakereler için bir hazırlık yönteminin benimsenmesi gerekiyor. Bu çalışma da hem kamu hem de özel sektör tarafından birbirini tamamlayacak şekilde yapılmalı. 


</TEXT>
</DOC>
