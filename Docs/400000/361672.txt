<DOC>
<DOCNO> 361672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonsiy08.html </URL>
<DATE> 2005/07/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan Temmuz 2006'da 81 vilayette kan merkezleri kurulmuş olacak 
</HEADLINE>
<TEXT>

     Başbakan Recep Tayyip Erdoğan, Temmuz 2006 tarihine kadar 81 ilde kan merkezlerinin kurulmuş olacağını belirterek, ''Hedefimiz ücretsiz kan imkanını başarmak'' dedi. 
     Yenilenen Çapa Kan Merkezi'nin açılış töreninde konuşan Başbakan Erdoğan, Kızılay'ın şu anda 81 ilde hedeflediği kan merkezlerinin açılış hamlesinin süratle devam ettiğini söyledi. 
     Erdoğan, kan ihtiyacının karşılanmasında hastaların çekmiş olduğu sıkıntıların herkesin malumu olduğunu dile getirerek, sıkıntının yanında zaman zaman bazı olumsuz uygulamaların da yapıldığını kaydetti. 
     Kızılay yönetiminin bunu aşmak için ücretsiz kan ihtiyacı giderme dönemi başlattığını ifade eden Erdoğan, ''Bugün bu açılışta milli, insani, dini görev telakki ettiğim için bulunuyorum. Kan merkezinin ülkemize, milletimize ve insanlığa hayırlı olmasını diliyorum'' şeklinde konuştu. 
     Başbakan Erdoğan, açılışın ardından gazetecilerin sorularını da yanıtlayarak, ''Kan merkezleri Temmuz 2006'da 81 vilayette kurulmuş olacak. Böylece kan bankası oluşacak'' dedi. 
     Zaman zaman yaşanan sıkıntıların da Sağlık Bakanlığı ile yapılacak işbirliğiyle çözüleceğini vurgulayan Erdoğan, şunları kaydetti 
     ''Hedefimiz ücretsiz kan imkanını başarmak. Bu işi iyi disipline etmek suretiyle de artık kişiler gelip buradan kan temininde bulunmayacak. Hastanelerle irtibatlı olarak kanlar buradan ulaştırılacak. Kızılay Başkanı da bu müjdeyi verdi. Benim için de bu güzel müjde oldu. Bugüne kadar olan birçok spekülasyonları da ortadan kaldırmış olacak. Kızılay, şanına yakışır bir şekilde geleceğe çok daha zengin girmiş olacaktır, halkımızın teveccühüne kavuşacaktır.'' 
     
     KIZILAY GENEL BAŞKANI KÜÇÜKALİ 
     Kızılay Genel Başkanı Tekin Küçükali de Türk Kızılayı'nın, bir süredir üzerinde titizlikle çalıştığı bölgesel kan merkezleri projesi ile Türkiye'nin kan ihtiyacına kesin çözüm bulma kararlılığında olduğunu söyledi. 
     Bu projeyle Ankara, İstanbul, İzmir, Gaziantep, Trabzon ve Erzurum'da bölge kan merkezlerinin kurulacağını belirten Küçükali, şöyle konuştu 
     ''Bölgesel düzeydeki bu merkezlere bağlı olarak faaliyet gösteren kan merkezleri ve kan istasyonları ile vatandaşlarımızın kan bulma konusunda yaşadığı sorunların da tamamen sona erdirilmesi hedeflenmektedir. 
     Projenin ikinci temel hedefi ise güvenli kan teminini sağlamaktır. Bu projeyi 2006 yılında tamamlayarak kan konusunda yapılan tüm spekülasyonlara son vermek nihai hedefimizdir.'' 
     
     BAŞBAKAN ERDOĞAN KAN BAĞIŞINDA BULUNDU 
     Başbakan Recep Tayyip Erdoğan, eşi Emine Erdoğan ile 800 milyar liraya yenilendiği belirtilen Çapa Kan Merkezi'ni gezdi. 
     Daha sonra Kan Merkezi'nde görevli Dr. Cem Çetin tarafından muayene edilerek kan sayımı yapılan Erdoğan, donör sorgulama formunu doldurdu. 
     Kan verebilecek sağlık koşullarına sahip olduğu belirlenen Başbakan Erdoğan, daha sonra merkezde 1 ünite 450 miligram kan bağışında bulundu. 
     Yenilenen Çapa Kan Merkezi, Kızılay'ın 1957 yılında hizmete açtığı ilk kan merkezlerinden biri. İstanbul'un Avrupa yakasındaki hastanelerin büyük bir kısmına hizmet veren merkezde senelik ortalama 100 bin ünitelik kan işleme kapasitesi bulunuyor. 
     Çapa Kan Merkezi'nde 12 doktor, 45 hemşire, 36 yardımcı ve idari personel görev yapıyor. Merkezde geçen yıl 41 bin 346 ünite kan alındığı bildirildi. 
     Açılışa, İstanbul Valisi Muammer Güler, Kızılay Yönetim Kurulu üyeleri ve diğer davetliler katıldı. 
     
</TEXT>
</DOC>
