<DOC>
<DOCNO> 362413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko36.html </URL>
<DATE> 2005/07/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cem Kozlu IATF Yönetim Kurulu'na atandı... 
</HEADLINE>
<TEXT>

     Coca-Cola Doğu Avrupa, Avrasya ve Ortadoğu Grup Başkanlığı'nı yürüten, THY'nin eski Genel Müdürü ve Yönetim Kurulu Başkanı Cem Kozlu, Uluslararası Havayolları Eğitim Fonu IATF Yönetim Kurulu üyeliğine atandı. 
     Konuya ilişkin yapılan açıklamada, Uluslararası Sivil Havacılık Örgütü IATA tarafından kurulan Uluslararası Havayolları Eğitim Fonu'nun, IATA üyesi Havayolları şirketlerinin yanı sıra uçak ve motor üretim şirketlerinin de katkısıyla oluşturulduğu kaydedildi. 
     Açıklamada, gelişmekte olan ülkelerin havayolları şirketlerinin gereksinim duyduğu uzman yöneticilerin eğitimine yardım sağlayan fon kapsamında, 2004 yılı içinde 1250 havayolları personeline eğitim desteği sağlandığı belirtilerek, Uluslararası Havayolları Eğitim Fonu'nun, bu yıl da yaklaşık 1500 kişiye, havayolları şirketlerinde yönetici olarak yetiştirilmek üzere, burs programları, bölgesel eğitim programları, değişim programları kapsamında eğitim desteği sağlayacağı ifade edildi. 
     Verilen bilgiye göre, halen Coca-Cola Doğu Avrupa, Avrasya ve Ortadoğu Grup Başkanlığı görevini yürütmekte olan Cem Kozlu, 1988-1991 yılları arasında Türk Hava Yolları'nda Genel Müdür, 1997-2003 arasında ise Yönetim Kurulu Başkanı olarak görev yapmıştı. Cem Kozlu, 1990 yılında da Avrupa Havayolları Birliği'nin Başkanlık görevini üstlenmişti. 
     
</TEXT>
</DOC>
