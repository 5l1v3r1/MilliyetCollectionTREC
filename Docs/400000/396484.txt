<DOC>
<DOCNO> 396484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun04.html </URL>
<DATE> 2005/11/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Filipinler'de gerillalar 9 askeri öldürdü 
</HEADLINE>
<TEXT>

     Filipinler'de aşırı solcu gerillaların düzenlediği bir saldırıda 9 asker öldürüldü. 
     Ordu sözcüsü Binbaşı Bartolome Bacarro, Yeni Halk Ordusu NPA gerillalarının dün Panay adasında kamyonla üslerine dönen askerleri pusuya düşürdüğünü, bir kara mayınını patlattıktan sonra askerlere ateş açtığını söyledi. 
     Bacarro, askerlerin başkent Manila'nın 400 kilometre güneydoğusundaki Iloilo eyaletinin Calinog kasabası yakınındaki üsse döndükleri sırada düzenlenen saldırının ardından çıkan çatışmada 20 askerin de yaralandığını belirtti. 
     Komünist gerillalar bugün de Quezon eyaletinde bir polis konvoyunu pusuya düşürürken, bir polisi öldürdü, üçünü yaraladı. 
     NPA'nın Norveç'in başkenti Oslo'da Filipinler hükümetiyle yaptığı barış görüşmeleri başarısızlıkla sonuçlanmıştı. 
     Komünistlerin silahlı kanadı 8 bin üyeli NPA'nın, 1969 yılında Filipinler'de Marksist bir devlet kurulması için başlattığı eylemlerde bugüne kadar 40 binden fazla kişi öldü. 
     
</TEXT>
</DOC>
