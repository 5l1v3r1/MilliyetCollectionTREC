<DOC>
<DOCNO> 395382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun07.html </URL>
<DATE> 2005/11/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
11 Eylül saldırılarının 4 yıllık faturası 662 milyar dolar 
</HEADLINE>
<TEXT>

     ABD'ye 11 Eylül 2001 saldırılarının yüklediği faturanın 662 milyar dolar olduğu bildirildi. 
     Asya-Pasifik Ekonomik İşbirliği APEC örgütünce Güney Kore'nin Pusan kentinde yayımlanan raporda, 11 Eylül saldırılarının yol açtığı sonuçların, Amerikan ekonomisine 4 yılda yaklaşık 662 milyar dolarlık yük getirdiği kaydedildi. Raporda, bunun iki puanlık kalkınmaya denk olduğu belirtildi. 
     APEC ekonomi komisyonunca hazırlanan ve bakanlar toplantısında açıklanan rapora göre, 660 milyar dolarlık faturanın 45 milyarlık bölümü saldırıların doğrudan sonucu olurken, saldırıların dolaylı yollardan getirdiği faturanın tutarı 175 milyar dolar civarında oldu. Amerikan yönetimi, güvenliği artırmak için de fazladan 442 milyar dolar harcadı. 
     Raporda, 11 Eylül saldırıları yüzünden dünyada doğrudan yatırımların da binde 3 ila 6 azaldığı kaydedildi ve doğrudan yabancı yatırımların, kalkınma yolundaki ekonomiler açısından en önemli kaynak olduğuna işaret edildi. 
     
</TEXT>
</DOC>
