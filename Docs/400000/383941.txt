<DOC>
<DOCNO> 383941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo15.html </URL>
<DATE> 2005/10/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kicker, A Milli Takım'a geniş yer verdi Yeni kahramanlar aranıyor 
</HEADLINE>
<TEXT>

     Alman Spor Dergisi Kicker, "Yeni kahramanlar aranıyor" başlığıyla verdiği haberde, Türk Milli Futbol Takımı’na geniş şekilde yer verdi. 
     Derginin haberinde, 8 Ekim Cumartesi günü, Almanya ile özel maçta karşılaşacak Türkiye’de, 2002 Dünya Futbol Şampiyonası’nda elde edilen başarıları 2006 yılında tekrarlayabilmek için "yeni kahramanların" arandığı belirtildi. 
     Milli takımın kalesinde de kuşak değişiminin yaşandığı ve Volkan’ın iyi performansını devam ettirdiği sürece, Fenerbahçe’de ve milli takımda Rüştü’nün yerini alacağı ifade edilen haberde, Rüştü’nün de Volkan’ın çok iyi oynadığını ve bu nedenle kaleye geçmesinin hakkı olduğunu söylediği kaydedildi. 
     
     DAUM’DAN DEĞERLENDİRME 

     Fenerbahçe Teknik Direktörü Christoph Daum da dergi için yazdığı bir makalede, Fenerbahçe’de çok iyi 2 kalecinin bulunmasından memnun olduğunu belirterek, Volkan’ın her geçen maçta kendisine duyduğu güvenin arttığını, Rüştü’nün de Volkan’ı örnek bir şekilde desteklediğini ifade etti. 
     Son karşılaşmalarda Emre’nin takımda yer almadığını ve yerinin doldurulmaya çalışıldığını ifade eden Daum, "Emre’nin yeri, başka bir oyuncu tarafından yeterli derecede doldurulamaz" şeklinde görüşe yer verdi. 
     Hertha BSC Berlin’de oynayan milli futbolcu Yıldıray’ın da çok yaratıcı bir oyuncu olduğunu, ancak takımında gösterdiği başarıyı Türk Milli Takımı’nda gösteremediğini ifade eden Daum, geleceğin umudu olarak nitelendirdiği Nihat’ın sakatlıktan kurtulmasının çok önemli olduğunu kaydetti. 
     Daum, Alman Birinci Ligi takımlarından Borussia Dortmund’da oynayan Nuri Şahin’in geleceğinin de çok parlak olduğunu savundu. Türkiye Futbol Federasyonu eski Başkanı Haluk Ulusoy da dergiye verdiği demeçte, Türkiye’nin grubunu 2. olarak bitireceğini ve elemelerde başarılı olacağına emin olduğunu söyledi. 
     Japonya ve Güney Kore’de düzenlenen 2002 Dünya Futbol Şampiyonası’ndan sonra takım üzerinde baskının arttığını ifade eden Ulusoy, buna bazı oyuncuların alışamadığını kaydetti. 
     Ulusoy, Avrupa Şampiyonası elemelerinde genç futbolculara şans verme riskinden kaçınıldığını vurgulayarak, şöyle dedi x "Gençlere fırsat verilmeli. Tabii ki hata yapacaklar. Kim hata yapmıyor ki Ancak Yıldıray, Nihat, Volkan, Altıntop kardeşler ya da Tuncay’ı düşündüğüm zaman gelecekten endişelenmiyorum." 

     
</TEXT>
</DOC>
