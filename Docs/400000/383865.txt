<DOC>
<DOCNO> 383865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko21.html </URL>
<DATE> 2005/10/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ernst Young Türkiye'ye, Avrupa'nın parçası olarak yatırım yapılabilir 
</HEADLINE>
<TEXT>

     Ernst Young Türkiye Kurumsal Finansman Bölüm Başkanı Can Deldağ, tam üyelik müzakerelerinin başlaması kararının, Türkiye'nin yabancı sermayeyi geri döndürmeyeceğinin bir teyidi olduğunu söyledi. 
     Deldağ, tam üyelik müzakerelerinin başlamasıyla ilgili AA muhabirine yaptığı değerlendirmede, beklentinin, müzakerelerin başlayacağı yönünde olduğunu belirterek, ''Dolayısıyla müzakerelerin başlaması, teknik düzeyde faizlerin aşağı inmesi ve risk oranının biraz daha aşağıya gitmesi anlamında ek bir katkı yapacaktır'' dedi. 
     17 Aralık kararıyla beraber yabancı yatırımcının Türkiye'yi yatırım yapılabilir, geleceği öngörülebilir bir ülke olarak görmeye başladığını anlatan Deldağ, şunları kaydetti 
     ''Bu sadece pekişmiş oldu. Zaten çok büyük bir değişiklik olmayacaktır. 17 Aralık'tan bu yana bütün hareket olumlu yönde devam ediyor. Müzakerelerin başlaması kararı, Türkiye'nin yabancı sermayeyi geri döndürmeyeceğinin artık bir kere daha teyidi olmuş oldu. Bundan sonra Türkiye, Avrupa'nın bir parçası olarak yatırım yapılabilir bir yer olarak görülmeye başlanacak. Bu olumlu hava artarak devam edecek. Burada en önemlisi Türkiye için iniş çıkışın olmayacağıdır. Yani Türkiye'nin kazancı, artık inişi çıkışı olmayan bir ülke, bir ekonomi, bir istikrar ortamını yakalıyor olmasıdır.'' Doğrudan yabancı sermaye hedefine mutlaka ulaşılacağını ifade eden Deldağ, özelleştirmelerde enerji, telekomünikasyon ve bankacılık sektörlerinin çok önde olduğunu, önümüzdeki 24 ayda da enerjinin çok önem kazanacağını vurguladı. 
     
</TEXT>
</DOC>
