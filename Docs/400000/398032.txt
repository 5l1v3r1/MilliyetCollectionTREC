<DOC>
<DOCNO> 398032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur29.html </URL>
<DATE> 2005/11/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Marmaris'te fırtına 
</HEADLINE>
<TEXT>

     Marmaris’te gece başlayan ve şiddetini giderek attıran fırtına yaşamı olumsuz etkiliyor. 
     Marmaris Meteoroloji Müdürlüğü yetkilileri, gece başlayan ve şiddetini artıran fırtınanın hızının zaman zaman 80-90 kilometreye ulaştığını bildirdiler. 
     Fırtınanın gün boyu devam edeceğini ifade eden yetkililer, daha sonra yerini yağışlı havaya bırakacağını belirttiler. 
     Bu arada, uyarıların önceden yapılması dolayısıyla çok sayıda tekne Cennet Adası önüne çekilirken, limanda ve Netsel Marina’da demirli tekneler için de koruma önlemleri alındı. 
     öte yandan, Kuşadası’ndan Rodos’a gitmek üzere hareket eden Marshall Adaları bandıralı "NAUTICA" isimli 3 bin kişilik lüks yolcu gemisi şiddetli fırtına nedeniyle Rodos Limanı’na yanaşamayınca Marmaris açıklarına geldi. Marmaris limanına demirlemek için 1 saat süren uğraş verilmesine karşın olumsuz hava koşullarından dolayı Marmaris Limanı’na yanaşamaması üzerine Yunanistan’ın Pire kentine hareket etmek üzere ayrıldı. 
     Yolcu gemisinin limana yanaşamamasına en çok Marmaris’teki çarşı esnafı üzüldü. 
     
</TEXT>
</DOC>
