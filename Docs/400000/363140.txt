<DOC>
<DOCNO> 363140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur03.html </URL>
<DATE> 2005/07/21/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Başbakan Erdoğan "Genel af sözkonusu değil" 
</HEADLINE>
<TEXT>

     Başbakan Recep Tayyip Erdoğan, son günlerde artan terör olaylarıyla ilgili olarak, gerek Bakanlar Kurulu ve gerekse ilgili diğer birimlerde görüşmeler yapılarak gerekli adımların atılacağını belirterek, "Ama konuyu olağanüstü hal durumuna getirmek yanlış yaklaşım tarzı olur" dedi. 
     Başbakan Erdoğan "genel affın sözkonusu olmadığını" da ifade etti. 
     Rusya ve Moğolistan’a ziyaretini tamamlayarak yurda dönen Başbakan Erdoğan, Esenboğa Havalimanı’nda temaslarına ilişkin bilgi verdi. 
     Erdoğan, her iki ülkeye yaptığı ziyaretin de yararlı ve verimli bir şekilde tamamlandığını belirtti. 
     Rusya Federasyonu’na çalışma ziyareti çerçevesinde Devlet Başkanı Vladimir Putin ile iki kez bir araya geldiğini kaydeden Erdoğan, bu görüşmelerde ikili ilişkilerin hızlı gelişmesinden duyulan memnuniyeti bir kez daha teyit ettiklerini ve uluslararası gelişmelere ilişkin görüş alışverişinde bulunduklarını söyledi. 
     Erdoğan, şunları kaydetti 
     "İşbirliğimizi, çok boyutlu ortaklık hedefi doğrultusunda geliştirme imkanlarını da ele aldık. Sayın Putin’le temaslarımız, güçlenen siyasi diyalogumuz ve karşılıklı çıkarlarımız çerçevesinde, yeni işbirliği adımlarına da bir imkan hazırlamıştır. Bu adımlar, enerji kaynaklarının transferi gibi ortak projeler, ikili ticaret hacminin geliştirilmesi ve BM, Dünya Ticaret Örgütü DTÖ gibi uluslararası platformlarda işbirliği şeklinde olabilecektir. 
     Ayrıca KKTC’ye yönelik haksız izolasyonun kaldırılmasıyla, Yukarı Karabağ sorunu gibi, bölgesel güvenlik ve istikrarı ilgilendiren meselelerde yaklaşımlarımızın örtüşmesi de önem arzetmektedir. İkili ilişkilerimizin, gelecek perspektifi, bu temel üzerinde sürekli karşılıklı görüşmelerle devam edecektir." 
     
     "36 YIL SONRA..." 
     Erdoğan, Moğolistan’la diplomatik ilişkilerin kurulmasından 36 yıl sonra, bu ülkeye Başbakan seviyesindeki ilk ziyareti gerçekleştirdiğine dikkati çekti. Temasları sırasında, sanayi ve ticaret bakanlıkları arasında işbirliği, büyükelçiliklerin yeni yerleşim alanları ve kültürel değişim konularında anlaşma ve protokoller imzaladıklarını kaydetti. 
     Başbakan Erdoğan, Orhun Vadisi’ndeki Göktürk yazıtlarını 46 kilometre mesafedeki Karakurum şehrine bağlayacak "Bilge Kağan Karayolu"nun temelini attıklarını da belirterek, finansmanını TİKA ve Türk müteahhitlerinin sağladığı bu yolun en geç Eylül-Ekim’de bitirilmesinin hedeflendiğini söyledi. 
     Erdoğan, "Bu, dünyanın neresinde olursa olsun, Türk kültür varlıklarına sahip çıkma irademizin en açık bir göstergesi olacaktır. 
     Türk tarihinin ilk yazılı eserleri olan Orhun Kitabeleri’ni Moğol turizmine kazandıracak ve bir cazibe merkezi haline getirecektir" dedi. 
     Erdoğan, karayolunun bitimiyle birlikte yazıtların bulunduğu yerde inşa edilen müzenin açılışının da yapılacağını bildirdi. 
     
     ORGENERAL BAŞBUĞ’UN AÇIKLAMALARI 
     Başbakan Erdoğan, Genelkurmay İkinci Başkanı Orgeneral İlker Başbuğ’un dün yaptığı açıklamalar doğrultusunda terör örgütü PKK’ya yönelik olası sınır ötesi operasyonuyla ilgili Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök ile görüşüp görüşmeyeceğinin ve Türkiye’nin artan terör olayları karşısında ne kadar sabır göstereceğinin sorulması üzerine, konuyu gerek Bakanlar Kurulu’nda gerek ilgili diğer birimlerde görüşüp, atılması gereken adımları atacaklarını bildirdi. Erdoğan "Ama konuyu olağanüstü hal durumuna getirmek yanlış yaklaşım tarzı olur. Böyle bir şey söz konusu değil" dedi. 
     Erdoğan, bir başka soru üzerine, Orgeneral Başbuğ’un gündeme getirdiği "Terörle Mücadele Kurumu" kurulması için çalışma yaptıklarını ve yaptırdıklarını kaydetti. 
     Başbakan Erdoğan, bir başka soru üzerine "genel affın söz konusu olmadığını" açıkladı. 
     
</TEXT>
</DOC>
