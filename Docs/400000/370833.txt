<DOC>
<DOCNO> 370833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun03.html </URL>
<DATE> 2005/08/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Myers Askeri operasyonlar sürecek 
</HEADLINE>
<TEXT>

     ABD Genelkurmay Başkanı Richard Myers, Irak'ta anayasa taslağı ile ilgili gecikmenin askeri operasyonları etkilemeyeceğini söyledi. 
     Irak'ın başkenti Bağdat'ta Devlet Başkanı Celal Talabani'nin daveti üzerine Bağdat'a giden Myers, ABD'nin Irak'a olan desteğini sonuna kadar sürdüreceğini vurguladı. 
     Myers, anayasa taslağının meclise sunulması ile ilgili gecikmenin, ülkede yürütülen askeri operasyonları etkilemeyeceğini söyledi. 
     Irak Devlet Başkanı Talabani de, Irak'ın özgürleştirilmesinde oynadıkları rolden dolayı koalisyon güçlerine ve ABD'li yetkililere teşekkür etti. 
     
     Anayasa süreci uzadı 

     Irak'ta imzalanması için bir hafta ek süre verilen anayasa taslağıyla ilgili görüşmeler ise dün de sürdü. Tartışmalar din, federalizm ve petrol üzerinde kilitleniyor. Federalizm ve petrol paylaşımı birbiriyle yakından bağlantılı. 
     
     Federalizm 

     Anayasa konusunda anlaşmazlığa neden olan en sıcak madde federalizm. Kuzeyde Kürtler, güneyde Şiiler federalizm istiyor. 
     Iraklı Sünni Araplar içinse federalizm kabul edilemez. "Irak'ın parçalanmasını istemiyoruz" diyen Sünni Araplar, federalizm konusunun gelecek yıla ertelenmesini öneriyor. 
     Kürt tarafı için en önemli konulardan biri de Kerkük. Kürdistan Bölgesi Başbakanı Neçirvan Barzani, anayasa müzakerelerinde Kerkük'ün Kürtlerin kırmızı çizgilerinden biri olduğunu belirtti. 
     
     İslam ve kadın hakları 

     Tartışmalı bir diğer konu ise anayasada İslamın rolü. Bu konuda gelinen nokta, 'anayasada devletin dini İslamdır' maddesinin yer alması, ancak Şiiler 'anayasa kaynağını İslamdan alır' tanımlamasında ısrarlı. 
     Anayasanın yazım sürecini yakından takip eden yetiştirilmesi için baskı yapan ABD de artık bir İslam cumhuriyeti fikrine çok uzak değil gibi. 
     ABD'de yayımlanan The Washington Post gazetesinin, Beyaz Saray'a dayandırdığı haberine göre Washington, Irak'ta bir çeşit islam cumhuriyeti kurulacağını kabul ediyor. Bununla bağlantılı olarak anlaşmazlığa neden olan bir konu da kadın hakları. 
     
     Petrol gelirleri 

     Petrol gelirlerinin paylaşımı konusunda da pürüzler var. Hafta sonu tarafların petrol konusunda anlaştığı haberleri ulaştı. 
     Her eyaletin, nüfusuna göre petrolden pay alması formülünün onaylandığı bildirildi. Ancak gelen haberler bu konuda kimi problemler olduğu yolunda. 
     
     Ekim ayında referandum 

     Anayasa taslağının parlamentoda kabul edildikten sonra ekim ayında halk oyuna sunulması gerekiyor. Tarafların anayasa taslağı konusunda anlaşma sağlayamamaları durumunda parlamentonun feshedilmesi ve yeniden seçime gidilmesi gerekiyor. 
     
</TEXT>
</DOC>
