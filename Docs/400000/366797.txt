<DOC>
<DOCNO> 366797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur26.html </URL>
<DATE> 2005/08/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kayseri'de üniversite hastanesinde 7 bebek öldü 
</HEADLINE>
<TEXT>

     İbrahim ÖZÇEKİÇ DHA 

ERCİYES Üniversitesi Gevher Nesibe Hastanesi Yenidoğan Servisi’nde son 24 saat içinde 7 bebek birden ölünce enfeksiyon şüphesiyle hasta kabulü durdurulurak servis kapatıldı. 
     Erciyes Üniversitesi Gevher Nesibe Hastanesi Yeni Doğan Servisi'nde 2 bebeğin daha ölmesiyle dün geceden bugün öğleye kadar yaşamını yitiren bebek sayısı 7'ye yükseldi. Pramatüre doğan ve çeşitli sağlık sorunları bulunan 90'dan fazla bebeğin bulunduğu Yenidoğan Servisi'nde bebeklerden 2'sinin durumunun da kritik olduğu belirtildi. 
     Ölen bebeklerden alınan kan ve diğer doku örnekleriyle, tedavilerinde kullanılan aletler ve cihazlardan alınan örnekler incelemeye alındı. Bebek ölümlerinin ardından Erciyes Üniversitesi Tıp Fakültesi Gevher Nesibe Hastanesi'nin 12'nci katında yer alan Yeni Doğan Servisi'nde önlemler alındı. Servise hasta kabulü durduruldu ve halen tedavi altında bulunan bebeklerin durumu titizlikle takip edilmeye başlandı. Yetkililer, bu durumun yarına kadar süreceğini, laboratuvar incelemesinin sonuçlarına göre yeni önlemlere başvurulabileceğini söyledi. 
     Ölen bebeklerden Ceviz soyadlı bebeği sabah saatlerinde ailesi alıp götürürken, diğer 6 bebek ise inceleme yapılmak üzere hastane morgunda bekletiliyor. 
     
     ANİDEN GELİŞEN ENFEKSİYON MU 

     Peşpeşe ölümler nedeniyle Gevher Nesibe Hastanesi Yenidoğan Servisi'nde tedavi altında bulunan bebeklerin aileleri paniğe kapılırken, Başhekim Prof.Dr.Mehmet Doğanay, hastane yönetimi olarak gereken tüm önlemleri aldıklarını söyledi. Prof. Dr. Doğanay, Bebek ölümlerinin nedenlerini belirlemek için başlattığımız çalışma tüm hızıyla sürüyor. Bebek ölümlerine bir anlam veremediğimiz için hastane yönetimi olarak geniş kapsamlı soruşturma ve araştırma başlattık'' dedi. 
     Yeni Doğan Servisi Sorumlusu Prof. Dr. Neşide Çetin de Pramatüre Servisi'nde ölen bebeklerin 10- 40 günlük ve 800 gram ile 1800 gram arasında olduğunu söyledi. Prof. Dr. Çetin, Bebekler akşam aniden gelişen karında şişlik, solunum durması ve morarma şikayetiyle hayatlarını kaybetti. Yapılan müdahaleye rağmen bebeklerimizi kaybettik'' dedi. 
     Enfeksiyon ihtimali üzerinde durduklarını vurgulayan Prof. Dr. Neşide Çetin, Hızlı gelişen bu olayların enfeksiyondan kaynaklandığını düşünüyoruz. Bu tür servislerde, enfeksiyonlarla her zman karşılaşılabiliniyor. Şu ana kadar enfeksiyonun türünü belirleyemedik'' diye konuştu. 
     Prof. Dr. Neşide Çetin, bir soru üzerine serviste bebek sayısının fazla olmasının da enfeksiyon için ortam hazırlamış olabileceğini sözlerine ekledi. 
     
     60 KAPASİTELİ SERVİSTE 90’DAN FAZLA BEBEK YATIYOR 

     Hastanelerindeki ve servislerindeki hasta yoğunluğunun enfeksiyon riskini artırdığını ifade eden Çetin, 60 hasta kapasiteli servislerinde 90’dan fazla bebeğin tedavi gördüğünü anlattı. 
     Hasta sayısına göre personel sayılarının da yetersiz olduğunu bildiren Çetin, "Personelimizin tüm çabalarına rağmen böyle bir durumdan korkuyorduk. Ama korktuğumuz başımıza geldi. Enfeksiyonun en büyük sebebi yoğunluk" dedi. 
     Yenidoğan servisine hasta kabulünün durdurulduğu, öte yandan taburcu işlemlerinin aksamadan devam edeceği bildirildi. Yoğun bakıma alınan bebeklerin de taburcu olmalarına izin verilmeyeceği, diğer servisteki bebeklerden taburcu olmaları gerekenlerin taburcu edileceği belirtildi. 
     
     ARAŞTIRMA BAŞLATILDI 

     Sağlık Bakanı Recep Akdağ, Kayseri Erciyes Üniversitesi'nde meydana gelen bebek ölümleri ile ilgili bilimsel bir heyetin çalışmalara başladığını bildirdi. 
     Çeşitli açılış ve incelemelerde bulunmak üzere geldiği Aydın'da, Vali Mustafa Malay'ı makamında ziyaret eden Sağlık Bakanı Akdağ, Kayseri'deki bebek ölümleriyle ilgili gazetecilere açıklama yaptı. 
     Edirne ve Manisa'daki bebek ölümlerinin ardından bilimsel bir heyet oluşturduklarını anımsatan Bakan Akdağ, konunun uzmanlarından oluşan heyetin yerinde incelemeler yaptığını anlattı. Akdağ şunları kaydetti 
     "Şu anda bilimsel heyet oluşturuldu ve çalışmalara başladı. Hastane enfeksiyonları, hastanelerde ameliyathanelerde, yoğun bakımlarda, yeni doğan servislerinde bütün dünyanın baş etmek için ciddi ölçüde uğraştığı enfeksiyonlardır. Özellikle antibiyotiklerin içinde bulunduğumuz son 20 yıldaki yaygın kullanımı bu enfeksiyonlarla baş etmeyi zorlaştırmaktadır. Çünkü dirençli mikroplar üremektedir. 
     Hastanenin şartlarının ve enfeksiyon önleme usullerine uyulup uyulmadığının da önemli olduğunu vurgulayan Akdağ, "Biz de bir yıldır müstakil olarak her bir hastanenin uyguladığı kuralları, ulusal bir program haline getirmek için bir çalışma yaptık, şu anda bir yönetmelik hazırlamış durumdayız." Bakan Akdağ, bugün Erciyes Üniversitesi'nde meydana gelen olayla ilgili, heyetin çalışmaları sonucu gerekli açıklamanın yapılacağını kaydetti. 
     
</TEXT>
</DOC>
