<DOC>
<DOCNO> 391721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko23.html </URL>
<DATE> 2005/11/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Telsim'in satışında Dubaili Comtel ihale dışı kaldı... 
</HEADLINE>
<TEXT>

     Telsim'in 13 Aralık'ta yapılacak ihalesi öncesi başvuran 15 yatırımcıdan ana şirketi Dubaili Algurair Investment LLC olan Comtel Telekomünikasyon A.Ş., ön yeterliliği geçemeyerek ihale süreci dışında bırakıldı. 
     Tasarruf Mevduatı Sigorta Fonu TMSF , Telsim'in satış süreci ile ilgili gelinen son aşamaya ilişkin bir açıklama yaptı. 
     Açıklamada, 13 Aralık 2005 tarihinde açık artırma aşaması gerçekleştirilecek olan Telsim Varlıkları Ticari ve İktisadi Bütünlüğü ihalesi için idari belgelerin teslim süresinin 30 Eylül 2005 tarihinde sona erdiği, ihale şartnamesi gereğince belgesi eksik olan yatırımcılara verilen ek sürelerin de dolduğu anımsatıldı. 
     Ön yeterlilik için başvuran 15 yatırımcının listesine yer verilen açıklamada, Satış Komisyonu'na sunulan ön yeterlilik belgelerinin incelenmesi neticesinde, Comtel Telekomünikasyon A.Ş.'nin Satış Komisyonu'na sunduğu bazı belgelerin ihale şartnamesine uygun olmadığı görüldüğü ve bu nedenle ön yeterliliği geçemediği tespit edilerek ihale süreci dışında bırakıldığı bildirildi. 
     
     TOPLAM 1.3 MİLYON DOLARLIK ÖDEME 
     Diğer yatırımcıların ön yeterliliği geçerek bundan sonraki ihale sürecine katılmaya hak kazandıkları kaydedilen açıklamada, İhale Şartnamesi gereğince bilgi odası kullanım ücreti ve tanıtım kitapçığı bedeli olarak 100 bin dolar ödeme yapan 13 yatırımcının 10 Eylül 2005 tarihinden itibaren bilgi odasından fiziksel ve sanal yararlanmaya başladıkları belirtildi. 
     Endeks Telekom İletişim Hizmetleri A.Ş.'nin bugün itibariyle bilgi odasından yararlanmak için gerekli girişimde bulunmadığı kaydedilen açıklamada, yatırımcıların mali tekliflerini ve idari belgelerini en geç 5 Aralık 2005 tarihine kadar Satış Komisyonu'na teslim etmeleri gerektiği vurgulandı. 
     
</TEXT>
</DOC>
