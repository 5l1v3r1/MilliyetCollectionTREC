<DOC>
<DOCNO> 389074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur20.html </URL>
<DATE> 2005/10/23/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Oğlu gelini tarafından öldürülen anne Boşansınlar istemedim 
</HEADLINE>
<TEXT>

     Tekirdağ'da ''kayınvalidesine kızıp kocasını öldürdüğü'' iddiasıyla tutuklanan E.P'nin kayınvalidesi Zeycan Ülker, oğlunun boşanması için girişimde bulunmadığını söyledi. 
     Ülker, gelini E.P'nin 17 , Tekirdağ'da 21 Ekim Cuma günü oğlu İbrahim P'yi 22 öldürmesinin şokunu hala atamadıklarını söyledi. 
     E.P'nin, bazı yayın organlarında yer alan ''Kayınvalidem, eşimle aramı bozarak bizi ayırmaya çalıyordu'' şeklindeki suçlamalarını kabul etmeyen Ülker, ''Ben oğlumun yüzünü 8 aydır görmüyorum ve bu tür bir girişimde bulunmadım'' dedi. 
     Oğlu İbrahim P'nin 10 yaşında yetim kaldığını ve vatani görevinin bitmesine 5 ay kala E.P ile nişanlandığını belirten Ülker, şunları kaydetti 
     ''Gelinim olan E.P'ye, 5 ay kendi evimde baktım. Evime bir aldıysam ona iki aldım. Asker dönüşü oğlum, E.P'yi kaçırarak, geçtiğimiz yılın Aralık ayında evlendi. Düğünden 3 gün sonra, gelinim olan bu kişinin baskısıyla köyde bizim yanımızdan ayrılarak Tekirdağ'ın Şarköy İlçesi'ne yerleştiler. Oğlum ve gelinim köye geldiklerinde kesinlikle bizim evimize uğramazlardı. Oğlum melek gibi bir insandı. Gelinim ve ailesi, onun uysal tavrından yararlanarak bizden kopardılar. Hangi anne ve baba oğlunun mutluluğunu istemez ki '' Evlendikten kısa bir süre sonra gelininin bileziklerini, gerdanlığını sattığını iddia eden Ülker, buna rağmen bu konuda bile sesini çıkarmadığını söyledi. 
     Ülker, oğlunun Şarköy'de elektrik tesisatçılığı yaptığını ve olaydan 10 gün önce de Tekirdağ'a yerleştiklerini, başkalarından öğrendiğini belirtti. 
     
     ÖLDÜRÜLEN GENÇ, TOPRAĞA VERİLDİ 
     AA muhabirinin Tekirdağ Emniyet Müdürlüğü'nden aldığı bilgiye göre, olay, E.P'nin, yakınlarına, eşi İbrahim P'nin öldüğünü söylemesi üzerine ortaya çıktı. 
     Çiftin Hürriyet Mahallesi'ndeki evine gidildiğinde İbrahim P'nin cansız bedeniyle karşılaşılması üzerine, E.P'nin gözaltına alındığını belirten yetkililer, ''E.P, gözaltına alınmasından sonra Cumhuriyet Savcılığı'na çıkarıldı. Savcının tutuklama istemiyle mahkemeye sevk ettiği E.P, tutuklanarak Tekirdağ Kapalı Cezaevi'ne konuldu'' dedi. 
     İbrahim P'nin cenazesi otopsiden sonra, Şarköy Mezarlığı'nda babasının yanında toprağa verildi. 
     Yetkililer, İbrahim P'nin kesin ölüm sebebinin, İstanbul Adli Tıp Kurumu'ndan gelecek olan otopsi sonucuna göre belirleneceğini bildirdiler. 
     
</TEXT>
</DOC>
