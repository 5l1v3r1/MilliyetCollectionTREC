<DOC>
<DOCNO> 385272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko16.html </URL>
<DATE> 2005/10/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ramazan'da alışveriş yoğunluğu... 
</HEADLINE>
<TEXT>

     Aç karnına alışverişe çıkılmaması konusundaki uyarılara karşın birçok vatandaş, 14.00-17.00 saatleri arasında alışveriş merkezlerine adeta akın ediyor. 
     Oruç nedeniyle fazla sosyal aktivitenin yapılamadığı hafta sonunda iftar sofrasını daha zengin şekilde hazırlamak isteyen çok sayıda vatandaş, soluğu alışveriş merkezlerinde alıyor. 
     Vatandaşların hem zaman geçirme hem de iftar alışverişi için marketlere gitmesi ise en fazla alışveriş merkezlerinin işine yarıyor. Uzmanların alışverişe aç karnına çıkılmaması konusundaki uyarılarına karşın markete giden vatandaşlar, sepetlerini birçok ürünle doldurarak marketten ayrılıyor. 
     Alışveriş merkezlerinde 14.00-17.00 arasında adeta adım atacak yerin bulunamayacağı ölçüde yoğunluk yaşanırken, alışverişler ağırlıklı olarak et ve tatlı ürünlerinin satıldığı reyonlarında gerçekleşiyor. 
     Konya'da bir alışveriş merkezinin yetkilileri, öğleden sonraki saatlerde, alışveriş merkezinin çok yoğun olduğunu, gıda ürünleri standlarında boşalan rafları doldurmakta güçlük çektiklerini söyledi. 
     Özellikle et ürünlerine olan talebi karşılamakta zorlandıklarını ifade eden yetkililer, ''Vatandaşlar Ramazan ayıyla özdeşleşmiş olan bamya, pastırma, hurma ve tatlı gibi ürünlere büyük ilgi gösteriyor'' dedi. 
     Gıda dışındaki giyim ve diğer ihtiyaçlara olan talebin yok denecek kadar az olduğunu dile getiren yetkililer, ''Bu hareketlilik Ramazan ayının ortalarına kadar sürer. Daha sonra normale döner ancak Ramazan Bayramı öncesinde yine bir canlılık başlar. Bu canlılık bugünlerde olduğu gibi sadece gıdaya yönelik olmaz'' diye konuştu. 

     
</TEXT>
</DOC>
