<DOC>
<DOCNO> 396481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun01.html </URL>
<DATE> 2005/11/20/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
ABD'de casus skandalında yeni dava açılabilir... 
</HEADLINE>
<TEXT>

     ABD’de Beyaz Saray’ı sarsan casus skandalına ilişkin ünlü gazeteci Bob Woodward’ın ifade vermesinin ardından olayı soruşturan özel savcı Patrik Fitzgerald, yeni bir jüri oluşturulmasını talep etti. 
     Savcının isteği, ABD Başkanı George Bush yönetiminin bazı üst düzey yetkilileri hakkında dava açılabileceği yorumlarına yol açtı. 
     Watergate skandalını ortaya çıkarmasıyla tanınan Woodward’ın özel savcılığa ifade vermesinden sonra Amerikan medyası, gizli ajan Valerie Plame’nin kimliğini medyaya sızdıran kişinin, Bush’un Ulusal Güvenlik Danışmanı Stephen Hadley olabileceği yönünde yorumlar yayımladı. 
     Özel savcı Fitzgerald, skandalda şimdiye kadar sadece Başkan Yardımcısı Dick Cheney’nin eski başdanışmanı Lewis Libby hakkında yalan ifade vermek ve adaleti engellemek suçlarından dava açmıştı. 
     Libby, bu gelişmenin ardından Cheney’nin başdanışmanlığı görevinden istifa etmişti. 
     Bir önceki jürinin görevi, Libby’nin hakkında dava açılacağının duyurulduğu 28 Ekim’de sona ermişti. 
     Fitzgerald’ın yeniden jüri oluşturulmasını istemesi, ABD medyasında, "özel savcı yeni dava açmaya hazırlanmasa, niye yeni bir jüri hazırlanmasını talep etsin ki " sözleriyle yorumlandı. 
     Woodward’ın özel savcılığa ifade vermesinin ardından Bush’tan Cheney’ye, Dışişleri Bakanı Condoleezza Rice’tan eski Dışişleri Bakanı Colin Powell’a kadar çok sayıda en üst düzey yetkili adına yapılan açıklamalarda, bu kişilerin, Woodward’ın casus meselesindeki kaynağı olmadığı bildirildi. 
     Medyadaki haberlerde, Fitzgerald’ın, Hadley ve başka yetkililerin durumlarını araştırarak dava açıp açmamaya karar vereceği belirtiliyor. Bush’un başdanışmanı Karl Rove hakkındaki soruşturma da henüz tamamlanmadı. 
     Casus skandalının başlangıcı, ABD’nin Irak savaşına hazırlandığı 2002 yılına dayanıyor. O dönemde emekli büyükelçi Joseph Wilson, 
     Saddam Hüseyin rejiminin Nijer’den nükleer madde satın aldığı iddiasını araştırmak üzere bu ülkeye gönderilmişti. Ancak iddianın asılsız olduğunu belirleyen Wilson, 2003 yılında bu durumu kamuoyuna açıkladığında, konuyu savaşın gerekçelerinden biri olarak kullanan Beyaz Saray zor durumda kalmıştı. 
     Bu gelişmenin ardından Wilson’ın gizli CIA ajanı olan eşi Valerie Plame’nin kimliği, iddialara göre "Wilson’dan intikam almak amacıyla" basına sızdırılmış ve konuya ilişkin ilk haber Temmuz 2003’te yayımlanmıştı. 
     Gizli bir casusun kimliğinin kamuoyuna sızdırılması suç teşkil ettiği için, Kasım 2003’te konuyu soruşturmakla görevlendirilen Fitzgerald, çalışmalarına iki yıldan fazla süredir devam ediyor. 
     Soruşturmada, şimdiye kadar Libby’den başka resmen suçlanan olmadı. 
     
</TEXT>
</DOC>
