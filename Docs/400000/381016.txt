<DOC>
<DOCNO> 381016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/dunya/adun.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA atağa kalkıyor 
</HEADLINE>
<TEXT>


Yeni bir yapılanmaya gitme kararı alan ABD Merkezi İstihbarat Teşkilatı, dünyanın her yerinde kendi gücüyle operasyonlar yapabilecek bir kapasiteye sahip olacak 

DIŞ HABERLER SERVİSİ 


11 Eylül saldırıları ve Irak'taki kitle imha silahları konusundaki başarısızlığı yüzünden sert eleştirilere muhatap olan Amerikan Merkezi İstihbarat Teşkilatı CIA , baştan aşağı yeni bir yapılanmaya gidiyor. 
ABD Başkanı George W. Bush tarafından gizli servisin başkanlığına atanması Kongre'de yeni onaylanan Porter Goss, önceki gün CIA'nın Langley'deki merkez kararg hında bir grup çalışana hitaben yaptığı konuşmada, ileriye dönük planlarını anlattı. CIA'yı küresel operasyonel bir güç yapacağını söyleyen Goss, bu amaçla denizaşırı ülkelerde görev yapacak yeni ajanlar işe alacağını açıkladı. Goss, yeni işe alınacak ajanların yabancı ülkelerde çok değişik kisveler altında görev yapacağını ve deneyimli elemanlar olacağını söyledi. 
CIA'nın şimdiye kadar ABD dışındaki operasyonlar ve istihbarat toplamada, müttefik gizli servislerin ortaklığına güvendiğini kaydeden CIA Başkanı, bu durumu değiştireceğini, bundan böyle gizli servisin dışarıda kendi elemanlarıyla tek taraflı operasyonlar gerçekleştireceğini vurguladı. Goss, "Dışarıda yeni örtülü aranjmanlar yapmakta kararlıyız, çünkü buna mecburuz. Öyle yerlerde olacağız ki, kimse hayal bile edemeyecek" diye konuştu. 

Yönetim paradigması 
CIA'nın kendi başına yapacağı operasyonların gizli servisin yeni yönetim tarzının en önemli paradigması olacağını ifade eden Goss, bu sayede yalnızca müttefik ülkelerin istihbarat servislerine tabi olmaktan kurtulacaklarını, buna uygun yapılanma için de çok değişik yeteneklere sahip, farklı konularda uzmanları işe alacaklarını belirtti. 
"Her geçen gün daha fazla global hale geleceğiz. Her yerde yeni istasyonlar ve üsler oluşturacağız. Elemanlarımızı Washington'daki ofislerden çıkarıp dünyanın dört bir köşesinde sahaya süreceğiz" diyen yeni CIA Başkanı, sahada üstün işler yapan ve dış deneyimi olan ajanlara yönetim kademelerinde de üst düzey görevler verileceğini bildirdi. 
Goss, yapmayı planladığı yapısal değişikliğin şimdi kulağa çok makul geldiğini ancak şimdiye kadar CIA'nın böyle çalışmadığını belirterek, eskiden kriz anında CIA'nın ajanlarını merkezden kriz bölgesine gönderdiğini hatırlattı. 
CIA Başkanı, "Ancak bu çalışma yöntemi işe yaramıyordu. Çünkü yabancı ülke yetkilileriyle anlamlı işbirliği geliştirmek ve yeterli uzmanlık hizmeti bulmak kolay değil. Washington'dan zaman zaman uçağa atlayıp buralara giderek kalıcı ilişkiler kurulamıyor. Bu kötü bir formül. Daha fazla küreselleşmemiz gerek dediğim zaman, bu aynı zamanda olmamız gereken her yerde olmadığımızı kabul etmek anlamına geliyor. Artık böyle bir lüksümüz yok" diye konuştu. 


</TEXT>
</DOC>
