<DOC>
<DOCNO> 397106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur10.html </URL>
<DATE> 2005/11/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Din görevlilerine cinsel hastalıklar semineri verildi... 
</HEADLINE>
<TEXT>

     Iğdır'da, Sağlık İl Müdürlüğü'nce din görevlilerine cinsel hastalıklar ve aile planlaması konularında seminer verildi. 
     Sağlık Müdürlüğü Eğitim Şubesi'nce, Iğdır Sağlık Eğitim Merkezi Konferans Salonu'nda düzenlenen seminerde, ilde çeşitli camilerde görev yapan 40'a yakın din görevlisine yönelik seminer düzenlendi. 
     Cinsel hastalıklar ve aile planlaması konusunda düzenlenen seminerde konuşan AB Üreme Sağlığı Programı Saha Sorumlusu Dr. Yusuf Sahip, imamların toplumla iç içe olan ve halkın derdini dinleyip, onlara öğütler veren saygın insanlar olduklarını belirtti. 
     Bu nedenle, cinsel hastalıklar ve aile planlaması konusunda din görevlilerine yönelik seminer düzenlendiğini ifade eden Dr. Sahip, aynı konuda daha önce imamların yanı sıra öğrenci ve öğretmenlere yönelik eğitim semineri düzenlendiğini de kaydetti. 
     
     ''KORUNMANIN ÖNEMİ ANLATILMALI...'' 
     Cinsel hastalıklar ve aile planlaması konularında halkın bilinçlendirilmesi gerektiğine işaret eden Dr. Sahip, şöyle konuştu 
     ''Bu doğrultuda toplumla iç içe olan meslek gruplarına yönelik eğitim seminerleri düzenliyoruz. Aile planlaması istenilen zamanda, istenilen sayıda çocuk sahibi olmaktır. Kontrolsüz ve birbirini takip eden doğumlar, anne ve çocuk sağlığını tehdit etmektedir. Cinsel hastalıklardan ise ancak korunma yoluyla uzak kalınabilir. Çocuklarımıza iyi bir gelecek hazırlamak için cinsel hastalıklardan korunmanın önemini ve yolarını anlatmalıyız.'' Dr. Sahip, özellikle prezervatif kullanımının öneminin vatandaşlara anlatılması gerektiğine dikkat çekerek, ''Prezervatif hem cinsel yolla bulaşan hastalıklarda hem de aile planlamasında en önemli araçtır'' diye konuştu. 
     Iğdır İl Sağlık Müdür Yardımcısı Dr. Mehmet Kum ise bölgede özellikle yabancı uyruklu hayat kadınları sayısında yaşanan artış sonrasında, cinsel yolla bulaşan hastalıkların bölge insanının sağlığını tehdit ettiğini belirterek, imamların halkla yaptıkları sohbetlerde, cinsel ilişki sırasında korunmanın önemine mutlaka değinmeleri gerektiğini ifade etti. 
     
</TEXT>
</DOC>
