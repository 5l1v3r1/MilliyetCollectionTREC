<DOC>
<DOCNO> 384189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko29.html </URL>
<DATE> 2005/10/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD, yoksullukla savaşı kaybetti... İki Irak kadar yoksul var... 
</HEADLINE>
<TEXT>

     ABD'yi vuran Katrina kasırgası, ABD hükümetinin tartışılmasından pek hoşlanmadığı gerçekleri ortaya koydu. 
     Soğuk Savaş sonrası dünyada ''geriye kalan tek süper güç'' olarak anılan ABD, yoksulluğa karşı 40 yıl önce resmen açtığı savaşı kazanamadı. 
     ABD'nin resmi verilerine göre, dünyanın en büyük ekonomisinde yoksulluk sınırının altında bir gelirle yaşamaya çalışan insan sayısı 37 milyonu buluyor. Üstelik, resmi istatistiklerin gerçek duruma göre daha iyimser bir tablo çizdiği kaydediliyor. 
     Yoksulluğun ABD için ''kronik'' bir sorun halini aldığını vurgulayan uzmanlar, son yıllarda toplam nüfus içindeki yoksulların sayıca ve oran olarak artış gösterdiğine dikkat çekiyorlar. 
     
     RESMİ İSTATİSTİKLER GÜVENİLMEZ 
     Eski başkanlardan Lyndon Johnson'ın 1964 yılında ABD nüfusunun yüzde 19'unun yoksulluk sınırının altında yaşadığına işaret ederek, yoksulluğa karşı savaş ilan ettiğini belirten uzmanlar, bir diğer başkan Ronald Reagan'ın 1988 yılında gelinen durumu ''Federal hükümet yoksulluğa karşı savaş açtı ve yoksulluk kazandı'' şeklinde özetlediğini hatırlatıyorlar. 
     Yoksullukla mücadelede resmen alınan mesafenin bugün de Reagan döneminden farklı olmadığını bildiren uzmanlar, ''yoksulluğa karşı resmi savaş'' ile geçen 40 yılın sonunda geçen yıl, resmi rakamlara göre, yoksulların genel nüfusa oranının ancak yüzde 12.7'ye çekilebildiğini söylüyorlar. 
     ''Amerikalılar kendi kendilerine yalan söylüyorlar'' diyen Duke Üniversitesi profesörlerinden David Brady, yoksullukla mücadelede bir mesafe kaydedildiği izlenimini uyandırmak için resmi istatistiklerin çarpıtıldığını iddia ediyor. 
     Brady, gerçek yoksulluk oranının yüzde 18'e, yani dünyanın en zengin ülkesinde sefalet içinde yaşayan insan sayısının 48 milyona ulaştığını savunuyor. Bir başka deyişle, Irak büyüklüğünde iki ülke nüfusunu oluşturacak sayıda insan ABD sınırları içinde sefalet çekiyor. 
     Brady, bu rakamların sanayileşmiş ülkeler arasında sayıca ve oranca en büyük yoksulluğun ABD'de yaşandığını ortaya koyduğunu söylüyor. 
     
     SÜPER GÜÇTE 3. DÜNYA MANZARALARI 
     Güneydoğu eyaletlerini geçen ay vuran Katrina kasırgasının ABD'nin dışarıya karşı göstermekten pek hoşlanmadığı iç sefalet manzaralarının dünyanın gözleri önüne serilmesine yol açtığı vurgulanıyor. 
     Gözlemciler, Katrina'dan sonra ortaya çıkan görüntülerin, Bangladeş, Somali, Angola gibi en yoksul 3. Dünya ülkelerini hatırlatan insan manzaraları gösterdiğine dikkat çekiyorlar. 
     New Orleans'ta dilenen insanların görüntülerinin 3. dünya ülkelerini hatırlattığını belirten uzmanlar, kasırganın ABD'nin ırk ayrımcılığı sorununu çözmekten ne kadar uzak olduğunu da ortaya koyduğunu ifade ediyorlar. 
     New Orleans'ta ölenlerin ezici çoğunluğunu siyahların oluşturduğuna dikkat çeken gözlemciler, bu durumun, 1964 yılında ırk ayrımcılığına hukuken son verilen Amerika'da hukuki ayrımcılığın yerini ekonomik ayrımcılığa bıraktığının işareti olarak değerlendiriyorlar. 
     
     500 ZENGİN 416 MİLYON YOKSULA BEDEL 
     Yoksulluğun ABD toplumundaki giderek artan eşitsizliğin işareti olduğunu belirten bilim adamları, Birleşmiş Milletler verilerine göre, çoğunluğunu Amerikalı milyarderlerin oluşturduğu dünyanın en zengin 500 insanının toplam servetlerinin, dünyanın en yoksul 416 milyon insanının toplam servetine eşit olduğunun altını çiziyorlar. 
     Uzmanlar, bu en yoksul 416 milyon insanın sadece 3. dünyada yaşamadığını, bir çok Amerikan vatandaşının da bu toplama dahil olduğunu kaydediyorlar. 
     ABD'de saati 6.35 dolar olan asgari ücretin yoksulluk sınırının altında kaldığını belirten gözlemciler, ilk öğretimden fazla eğitim görmemiş milyonlarca Amerikalıların sağlık sigortası ve tatil hakkı olmadan asgari ücretle çalışmak zorunda olduğunu vurguluyorlar. 
     
</TEXT>
</DOC>
