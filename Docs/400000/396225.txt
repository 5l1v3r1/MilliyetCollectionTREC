<DOC>
<DOCNO> 396225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/siyaset/asiy.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtiraz yerine yasayı değiştirsin 
</HEADLINE>
<TEXT>


Davis, AİHM'nin türban kararını eleştiren Erdoğan'a, "Konu dinsel değil, hukuki. Din bilginlerine gerek yok. Memnun değilse Türkiye'deki yasaları değiştirmeli" yanıtını verdi 

Sabetay Varol - Paris 


Başbakan Recep Tayyip Erdoğan'ın, Avrupa İnsan Hakları Mahkemesi'nin AİHM türban yasağını onaylayan kararını eleştirirken dile getirdiği, "Ulemaya danışılsın" sözleri, Avrupa Konseyi'nde de yankı buldu. 
Avrupa Konseyi Genel Sekreteri Terry Davis, AİHM'nin türban kararını savundu. Davis, "Erdoğan'ın itiraz etmek yerine, eğer AİHM kararından memnun değilse, demokratik yollardan Türkiye'deki yasaları değiştirmesi gerektiğini" söyledi. 
AİHM Büyük Dairesi'nin kararını takiben Türkiye'de başlayan türban polemiği hakkında Milliyet'in sorularını yanıtlayan Genel Sekreter Davis, "AİHM sadece Türk Anayasa Mahkemesi'nin daha önce aldığı başörtüsü yasağıyla ilgili kararın legal olduğunu söylemekle yetindi. Bundan sonrası mahkemeye ait bir konu değil" görüşünü dile getirdi. 
Davis, Erdoğan'ın, "AİHM, kararını vermeden önce ulemanın görüşüne başvurmalı" sözleri için şunları söyledi 
"Mahkeme, davacı ve davalı tarafların ellerindeki unsurları oturumda ortaya koymalarından sonra bunları inceleyerek kararını verdi. Mahkemenin karar vermesi gereken konu dinsel değil, hukuki bir konu idi. Hukuki bir konuda din bilginlerini dinleme gibi bir durum söz konusu değildir." 

Türk yasaları 
Davis, "Erdoğan'ın açıklamalarını nasıl karşıladınız " sorusuna şu yanıtı verdi 
"Çok saygı duyduğum Başbakan Erdoğan'ın bu açıklamasına şaşırdım. Başbakan'ın AİHM'nin kararına uyacağını ümit ediyorum. Mahkeme, bu kararı Türkiye'nin bizzat kendi yasalarına bakarak verdi. Avrupa İnsan Hakları Sözleşmesi'ne AİHS yönelik bir ihlal olmadı. Başbakan, bu durumdan memnun değilse, tekrarlıyorum, Türkiye'de demokratik yoldan yasa değişikliğine başvurması gerekir." 

Hayal kırıklığı oluyor 
Davis, Türkiye gibi Avrupa Konseyi'ne üye ülkelerin başbakanlarının AİHM tarafından alınan kararlardan hayal kırıklığına uğradığı durumlara sıklıkla rastlandığını, ancak liderlerin mahkemenin verdiği kararları kabul etmek durumunda olduğunu vurguladı. 

AİHM'den ceza, konseyden denetim 

BRÜKSEL Milliyet 

Avrupa'daki insan hakları doktrininin şekillenmesinde ana rolü oynayan ve bu alanda Avrupa Birliği'ne rehberlik eden Avrupa Konseyi ile AİHM arasında çok yakın bir işbirliği ve iç içelik mevcut. 1949'da kurulan Avrupa Konseyi'nin ilk icraatı, Türkiye'nin de katkıda bulunduğu Avrupa İnsan Hakları Sözleşmesi oldu. 1950'de imzalanan sözleşme 1953'te yürürlüğe girdi.AİHM'nin ana görevi Avrupa Konseyi üyelerinde bu sözleşmeye uyulup uyulmadığını davalar aracılığıyla tespit etmek ve ihlalleri cezalandırmak. AİHM kararlarının üye devletlerce uygulanıp uygulanmadığını da Avrupa Konseyi Bakanlar Komitesi denetliyor. Kararlara uymayanlara yaptırım uygulanabiliyor. AİHS'ye saygı ve AİHM kurallarına uyum, Avrupa Konseyi'nin insan haklarını koruma sistemi açısından yaşamsal bir öneme sahip. 


</TEXT>
</DOC>
