<DOC>
<DOCNO> 372782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko22.html </URL>
<DATE> 2005/08/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şahenk Amacımız Garanti'yi daha da büyütmek 
</HEADLINE>
<TEXT>

     Garanti Bankası Yönetim Kurulu Başkanı Ferit Şahenk, General Electric’le GE işbirliğinin karşılıklı inanç ve güvene dayandığını belirterek, Garanti Bankası’nı daha da büyütmeyi, Orta Doğu, Doğu Avrupa ve Türki Cumhuriyetler’de daha yaygın hale getirmeyi amaçladıklarını bildirdi. 
     Şahenk, Garanti Bankası’nın yüzde 25.5 oranındaki hisselerinin GE’ye satışıyla ilgili olarak CNN Türk’te soruları yanıtladı. GE’yle işbirliğinin sadece Garanti Bankası ve Doğuş Grubu’na değil tüm Türkiye’ye hayırlı olmasını dileyen Şahenk, "Bu Türkiye için çok önemli bir adım" dedi. 
     Türkiye’nin son dört yılda dünyada aldığı konuma ve yurtiçi ve yurtdışı piyasalara verdiği güvene dikkat çeken Şahenk, "Türkiye sadece AB olarak değil, dünyayla entegrasyonunda önemli adımlar attı. Türkiye’de her zaman bu potansiyel vardı. Türkiye’deki 70 milyon insanın, enflasyonist baskı altında yüksek faizlerde yaşamını devam ettirme mücadelesinde olan insanların Türkiye’nin aldığı kararlarla bu ekonomik ortamda neler yapabileceğini görmeye başladık. Yabancı yatırımcılar da bunu görmeye başladı" dedi. 
     Şahenk, finans, perakendecilik, otomotiv gibi sektörlerde yabancıların ilgisinin giderek arttığını belirterek, "Türkiye büyüyen ve gelişen bir memleket, yabancıların baktığı şey büyüme. Türkiye bunu yabancı yatırımcılara sunmaya başlıyor" dedi. 
     
</TEXT>
</DOC>
