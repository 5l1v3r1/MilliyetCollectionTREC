<DOC>
<DOCNO> 351462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun37.html </URL>
<DATE> 2005/06/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
AK Partili Çömez, Ermenistan'da neler yaşadı 
</HEADLINE>
<TEXT>

     AK Parti Balıkesir Milletvekili Turhan Çömez, ''küçük, ama önemli bir adım'' olarak nitelediği Ermenistan gezisinde yakın ilgi gördü. 
     Ermenistan'ın başkenti Erivan'da 3 gün süreyle temaslarda bulunan Çömez'in Parlamento Başkanı Artur Bağdasaryan tarafından kabul edilmesi ve milliyetçi Daşnaktsütyun Partisi'nin önemli isimlerinden Ermeni Davası Komitesi Başkanı Gıro Manoyan'ın Çömez'i kaldığı otelde ziyaret etmesi, iki ülke arasında yeni bir dönemin muhtemel işaretleri olarak yorumlandı. 
     Erivan Devlet Üniversitesi'nde öğrencilerin sorularını net ifadelerle yanıtlayan Çömez, gezisi boyunca Fransız RFI radyosu dahil, 10'u aşkın medya kuruluşuna özel demeçler verdi. Ermenistan devlet televizyonu ve milliyetçi kesime yakınlığıyla bilinen bir televizyon kanalının Çömez ile mülakat yapmaları özellikle dikkat çekici bulundu. 
     Çömez'in Ermenistan Meclis Başkanı Artur Bağdasaryan tarafından kabul edilmesi Ermenistan'daki aşırı milliyetçiler tarafından eleştirilirken, ülkenin önde gelen zenginleri arasında yer alan Haçatur Sukyasyan'ın da Çömez ile görüşmesi önemli bulundu. 
     
     FRANSIZLARIN İLGİSİ... 
     AK Parti Balıkesir Milletvekili Turhan Çömez'in Ermenistan ziyaretine Fransızların ilgisi de dikkatten kaçmadı. 
     Çömez'i kaldığı otelin kafesinde ziyaret eden Fransa'nın Erivan Büyükelçisi Henry Cuny, aynı günün akşamı Çömez'i büyükelçiliğe davet etti. 
     Cuny'nin Çömez ile yeniden büyükelçilikte görüşmesi, Çömez'in büyükelçilikte gazetecilere verdiği mülakatı dikkatle dinlemesi ve sık sık not alması, gezinin öne çıkan notları arasına girdi. 
     
</TEXT>
</DOC>
