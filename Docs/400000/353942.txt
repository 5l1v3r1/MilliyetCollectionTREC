<DOC>
<DOCNO> 353942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun23.html </URL>
<DATE> 2005/06/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrail'deki cezaevlerinde bulunan Filistinli mahkumlar açlık grevinde 
</HEADLINE>
<TEXT>

     İsrail Başbakanı Ariel Şaron ile Filistin Devlet Başkanı Mahmud Abbas arasında bugün yapılacak görüşme öncesi, İsrail'deki cezaevlerinde bulunan Filistinli mahkumların açlık grevine başladığı bildirildi. 
     Mahkumlar Kulübü Başkanı İsa Karaka, ''İsrail'deki cezaevlerinde bulunan yaklaşık 8 bin Filistinli tutuklunun büyük bir kısmının yaptığı açlık grevinin amacının, Ebu Mazen'e Mahmud Abbas mahkumların durumunu hatırlatmak ve serbest bırakılmaları için belirli bir tarih belirlenmesini istemek'' olduğunu belirtti. 
     İsrail cezaevi yönetimi sözcüsü Ian Domnitz de, ''bazı mahkumların bu sabah kahvaltı yapmayı reddettiğini, ancak hücrelerinde cezaevi kantininden aldıkları yiyeceklerin bulunduğunu ve bunları tüketebileceklerini'' söyledi. 
     Mahmud Abbas, dün yaptığı açıklamada, Şaron ile görüşmesinde Filistinli mahkumların serbest bırakılması konusu üzerinde önemle duracağı sözü vermişti. 
     Ramallah'ta 200 kadar mahkum yakınına seslenen Abbas, ''Bu, temel sorun. Şaron ile görüşmem sırasında sonuç alabilmeyi ümit ediyorum'' demişti. 
     Şaron ve Abbas, bugün Kudüs'te Şaron'un rezidansında ateşkes ilanından bu yana ilk kez bir araya gelecek. 
     
</TEXT>
</DOC>
