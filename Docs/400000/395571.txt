<DOC>
<DOCNO> 395571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur40.html </URL>
<DATE> 2005/11/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Damadına karşı seçimi kaybeden kişi kalp krizi geçirip öldü 
</HEADLINE>
<TEXT>

     Muğla’da hafta sonunda yapılan ve damadına karşı aday olduğu Şoförler ve Otomobilciler Odası Başkanlığı seçimini kazanamayan Durmuş Akçam, geçirdiği kalp krizi sonucu yaşamını kaybetti. 
     AA muhabirinin aldığı bilgiye göre, hafta sonunda Muğla Şoförler ve Otomobilciler Odası’nda yapılan seçimlerde Arif Tuna 541 oy, kayınpederi Durmuş Akçam 316 oy aldı. Damadına karşı ikinci kez aday olduğu bu seçimi de kaybeden Durmuş Akçam, bugün evinde rahatsızlandı. 
     Akçam, ambulansla Muğla Devlet Hastanesi’ne kaldırılmak istenirken, yolda yaşamını yitirdi. 
     Oda seçimlerinde eşinin babasına karşı seçimi ikinci kez kazanan Arif Tuna, AA muhabirine yaptığı açıklamada, kayınpederinin ölümüne üzüldüğünü belirtti. 
     Dalaman’da kongreye giderken kayınpederinin vefatını öğrendiğini ifade eden Tuna, "Kayınpederim 10 yıl önce bypass ameliyatı olmuştu. 
     Kalp krizini evinde geçirmiş, hastaneye yetiştirememişler. Çok üzüldüm" diye konuştu. 
     Hafta sonunda Muğla Şoförler ve Otomobilciler Odası’nda yapılan seçimde damadına karşı aday olan Akçam, 125 oyla seçimi kaybetti. 
     Seçim sonrasında oda üyeleri Arif Tuna’yı omuzlarına alarak galibiyeti kutlarken, seçimi kaybeden Durmuş Akçam salonu sessizce terk etmişti. 
     
</TEXT>
</DOC>
