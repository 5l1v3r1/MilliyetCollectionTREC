<DOC>
<DOCNO> 384488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko22.html </URL>
<DATE> 2005/10/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hisarcıklıoğlu 2001 krizi özel sektörün dinamizmi sayesinde atlatıldı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Bölgesel Kalkınma Ajansları'nın, kalkınma politikalarında yerel katılımın en önemli unsurları olacağını belirtti. 
     Ege Serbest Bölgesi Kurucu ve İşleticisi A.Ş ESBAŞ ve TOBB işbirliğiyle düzenlenen Dünya Kalkınma Ajansları Konferansı İzmir'de başladı. 
     Toplantının açış konuşmasını yapan TOBB Başkanı Hisarcıklıoğlu, Kalkınma Ajanslarının kurulmasıyla ilgili tasarının Meclisten çıkmak üzere olduğunu söyledi. Türkiye'nin 2001 krizini, özel sektörün dinamizmi sayesinde büyük ölçüde atlattığını ve dünyanın en büyük 20 ekonomisinden biri haline geldiğini ifade eden Hisarcıklıoğlu, şimdiki hedefin ise makro ekonomik göstergelerdeki düzelmeyi tüm bölgelere aynı ölçüde yansıtmak olduğunu kaydetti. 
     Türkiye'de en gelişmiş il Kocaeli ile en az gelişmiş il Ağrı arasında 10 katın üzerinde fark bulunduğunu, AB'de ise bu farkın 3 kat olduğunu kaydeden Hisarcıklıoğlu şöyle konuştu 
     ''Bölgelerarası gelişmişlik farklılığını ortadan kaldırmak amacıyla GAP projesi gibi çok yönlü ve çok amaçlı entegre bir projenin dışında tam bir başarı sağlanamamıştır. Başka birçok gösterge bulunmasına rağmen milli gelir rakamları bunu çarpıcı şekilde ortaya koymaktadır. Ülkemizin uzun dönemli temel hedeflerinden birisi de bölgelerarası farkı bugünkü seviyesinin yarısına düşürmek olmalıdır. Ekonomideki düzelmenin tüm bölgelere aynı ölçüde yansımasını yerel katılımın payını artırarak sağlayabiliriz. Bölge Kalkınma Ajansları bölgesel kalkınma politikalarında yerel katılımın en önemli unsurları olacaktır.'' Hisarcıklıoğlu, yerel kalkınmanın sağlanabilmesi için toplumsal bir mutabakatın gerekli olduğunu, siyaset kurumu ve bürokrasinin de artık, katı devletçilik ve merkezi planlamayla sorunların çözülemeyeceğini idrak ettiğini kaydetti. 
     TOBB Başkanı Hisarcıklıoğlu, Kalkınma Ajanslarının kuruluşuyla birlikte valiler, yerel yöneticiler ticaret ve sanayi odaları yetkililerinin yönetim sorumluluğuyla, tüm yerel dinamiklerin harekete geçirilebileceğini ifade etti. 
     
     KALKINMA PLANLARI 
     İzmir Valisi Oğuz Kağan Köksal ise konuşmasında, Türkiye'de geçmiş yıllarda hazırlanan kalkınma planlarını eleştirdi. Bölgesel Kalkınma Planları kapsamında, o yöredeki insanların hizmete ihtiyacı olup olmadığı belirlenmeden hizmet çekilmeye çalışıldığını söyledi. Köksal, ''Sonuçta Türkiye'nin pek çok yerinde uçak kalkmayan havaalanları, kullanılmayan barajlar, üstünden geçilmeyen yollar ortaya çıktı. Globalleşen dünyada bir yerlere gitmek istiyorsak bölgesel kalkınma ajanslarına önem vermeliyiz. 
     İzmir Büyükşehir Belediye Başkanı Aziz Kocaoğlu da, Bölgesel Kalkınma Ajansı'nın, yasa çıktıktan sonra belki de ilk kez İzmir'de faaliyete başlayacağını belirterek, ''İzmir'in zenginlik açısından yabancı sermayeyi en kolay çekebilecek kenttir. Bölgesel kalkınma ajansları konusunda da Ege Ekonomiyi Geliştirme Vakfı EGEV ile öncülük etmiştir'' diye konuştu. 
     Ege Bölgesi Sanayi Odası EBSO Yönetim Kurulu Başkanı Tamer Taşkın, İzmir'in hakkettiği gelişmişlik düzeyine ulaşamadığına dikkati çekerek, bu gerçeği değiştirmek için kullanılacak en önemli enstrümanlardan birinin kalkınma ajansları olduğunu söyledi. 
     
</TEXT>
</DOC>
