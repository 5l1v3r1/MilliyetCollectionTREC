<DOC>
<DOCNO> 378856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/yguven.html </URL>
<DATE> 2005/09/16/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
UEFA utansın 
</HEADLINE>
<TEXT>



Her şeyden önce Galatasaray'ın kendine sorması lazım "Burada benim ne işim var" diye. 
Evet... UEFA şampiyonu, UEFA ön elemesinde Kutup Bölgesi'nde. 
Zehir gibi soğuk, balçık bir saha ve durup durup azan kar. 
Zamklı topun peşindeki futbolcular... 
Yahu bu UEFA yetkilileri sadece bize mi bakar Bizi mi denetler Kimdir bu stada Avrupa Kupası oynanmasına izin verenler 
Neyse maça gelelim. 
Gerets her ne kadar "Hava koşullarını bahane edemeyiz" dese de Galatasaraylı futbolcular çamur banyosunda ne yapacaklarını bilemediler maç boyunca. Neyse ki, Song ve Tomas güçlü adamlar. Cihan'ın orta sahaya kaydırılmasıyla savunmanın sağ kanadına geçen Uğur da çetin ceviz çıkınca Tromso'nun taktiği işe yaramadı. En azından ilk yarıda... 
Neydi Tromso'nun taktiği .. Böyle bir sahada yapılması gereken tek şey 
Orta sahadan yüksek toplarla defansın arkasına adam kaçırmaya çalışmak. 
Bunu Galatasaray neden akıl etmedi bilinmez. Hasan Şaş çalımlarına devam etti mesela. Bu kadar istikrarlı bir futbolcu dostlar başına. Ağustos sıcağında da aynı, Kutup çamurunda da. 
Necati görev aşkıyla yanıp tutuşmaktaydı ama geriden beslenemiyordu bir türlü. Hakan Şükür girip top indirdiğinde de pek bir şey fark etmedi. Heinz donmak üzereydi. Ümit Karan, Tromso'nun iki ulusal futbolcusundan Kibebe ile girdiği her fizik mücadeleyi kaybetmekteydi. 61. dakikadaki ufak tartışma da bu yüzdendi. İlk yarının en güzel entstanteneleri çamurda kayan futbolcu görüntüleriydi kısaca. Geride kalalı çok zaman olmuş, özlemişiz çamur sahaları sanki. 
İkinci yarı topun yapışıp kaldığı tehlikeli noktalar Tromso kalesi önündeydi artık. Bu çok önemliydi. Çünkü bu maçın kaderini çizecek olan ne Gerets, ne de Nilsen'di. Balçık karar verecekti hangi kaleye topun gireceğine. 
Maçın üçte ikisi tamamlandığında Gerets'ten gelen hamle, Uğur'u çıkarıp Hakan'ı almak ve Cihan'ı savunmaya taşımak oldu. Çamura saplanıp kalan toplardan o da bıkmıştı ve havadan bir gol istiyordu. Havasını aldı... Bitmişti Galatasaraylılar. Üşümüş ve tükenmişlerdi. 
78. dakikada sahanın yıldızı Mondragon'u avladı ev sahibi. 
Ne olacak peki 
Hiç merak etmeyin. Normal hava ve saha koşullarında Tromso'yu rahat geçer Galatasaray. 
Yerküre paralellerinin tükenip meridyenlerin birleşmeye yüz tuttuğu bu iklimde bu kadar olur. 



</TEXT>
</DOC>
