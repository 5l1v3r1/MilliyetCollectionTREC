<DOC>
<DOCNO> 382335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo38.html </URL>
<DATE> 2005/09/28/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Trabzonspor'da teknik direktör arayışları... 
</HEADLINE>
<TEXT>

     Trabzonspor’un Almanya’da bazı teknik adamlarla yaptığı görüşmelerden olumlu sonuç alamadığı bildirildi. 
     Kulüp yönetim kurulu üyesi Önder Bülbüloğlu ve Metin Akbaşoğlu’nun 2 gündür Almanya’da Topmöller, Schaefer ve Augenthaller gibi teknik adamlarla yaptığı görüşmelerde bir anlaşma sağlayamadığı öğrenildi. 
     Kulüp yönetim kurulu üyesi Önder Bülbüloğlu, AA muhabirine yaptığı açıklamada, Almanya’da herhangi bir teknik adam ile anlaşma sağlayamadıklarını ve Fransa’ya geçeceklerini söyledi. 
     Bülbüloğlu, Fransa’da bulunan Boşnak çalıştırıcı Vadih Halilhodziç’in yanı sıra başka isimlerle de görüşebileceklerini belirtti. 
     Halilhodziç’in Fransa’da Rennes ve Paris Saint Germain gibi takımları çalıştırdığı ve şu anda herhangi bir takımda görev yapmadığı bildirildi. Kulüp Başkanı Atay Aktuğ’un da Boşnak teknik adam ile anlaşmaktan yana olduğu öğrenildi. 
     
</TEXT>
</DOC>
