<DOC>
<DOCNO> 380936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo30.html </URL>
<DATE> 2005/09/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
''12 Dev Adam''ın eleştirilerinin yankıları sürüyor... 
</HEADLINE>
<TEXT>

     34. Avrupa Erkekler Basketbol Şampiyonası finallerinde "12 Dev Adam"ın Almanya’ya yenilerek elenişinin yankıları sürüyor. 
     NTV’de canlı yayına katılan milli basketbolcu Hidayet Türkoğlu, eleştirilere açık olduğunu, ancak Türk insanının yanlış biçimde bilgilendirilmesinin kendisini üzdüğünü söyledi. 
     A Milli Takım başarısız sonuçlar alınca Mehmet ile kendisinin "Milli takıma karşı bir isteksizlikleri var, gelmek istemiyorlar, ABD aşkı var" biçiminde eleştirilerin yapıldığını vurgulayan Hidayet, "2005’den önce Avrupa Şampiyonası elemelerinde iyi performans sergiledim. Buna kimse değinmiyor. Ama form düşüklüğü olduğu zaman böyle eleştiriler yapılıyor" dedi. 
     Hidayet, Mehmet ile kendisinin hiçbir zaman takımdaki diğer arkadaşlarından farklı görmediklerini, herkesle aynı zamanda kampa katıldıklarını ifade ederek, şöyle devam etti 
     "Ben NBA’de tek kalıyorum, kampımız yok. Burada takımdan soyutlanmadık, takım ne yapıyorsa aynısını yaptık. Maçı takım kazanıyor bu bireysel bir oyun değil ki. Mehmet ile ikimiz bu takımın parçasıyız. Milli takım için her türlü fedekarlığı yapıyoruz. Allah izin verdikçe bir 10 sene daha milli takımda oynamak isterim. Ama 10 sene bu eleştirileri duymak istemem. Olaylar kötü gittiği zaman niye ikimiz ateşe atılan oyuncu olduk Problem yaratan biz, gelmek istemeyen biz, ABD vatandaşı olan biz, Türklük’ten çıkan biz. Neden kötü olduğu zaman hep biz eleştiriliyoruz " 
     
     BULGARİSTAN MAÇI SONRASI OLAYLARI 

     Türkoğlu, Bulgaristan maçında Mirsad’a karşı tepkileri konusunda, o maçın çok stresli ve tansiyonu yüksek bir maç olduğunu belirterek, "Orada ben de Mirsad gibi bu bencilliği gösterseydim, olay bana patlayacaktı" dedi. 
     O maçtaki olayın anlık bir olay olduğunu kaydeden Hidayet, "Anlık bir olaydı. Mirsad’a karşı birşey yoktu. Bu maçtan önce Mirsad ile birlikte bir sürü maç oynadık. O an o tansiyon ve stresli maçın oraya gelmesiyle yaşanmış bir olaydır. Bunun bu seviyeye gelmesi yanlış. 
     Mirsad’ın çıkıp ’Beni istemiyorlar, ben çok yanlız hissettim’ açıklamaları milli takıma zarar veriyor. Seni istemeseydik, kampın başında belli ederdik" diye konuştu. 
     
     "KÖSTEBEK OLAYI İNSANI ÜZÜYOR" 

     Bulgaristan maçından sonra soyunma odasında yaşanan olayların basına sızdırılmasının üzücü olduğunu dile getiren Hidayet, aile içinde yaşanan olayların orada kalması gerektiğini söyledi. 
     Hidayet, bu olaydan milli takımın yara aldığını anlatarak, şunları kaydetti 
     "Sen emek veriyorsun, birşeyler yapmak istiyorsun. Ama aile içinde olan olayı başka insanlara aktırıyorsun. Kendi aramızda çözmek varken diğer insanlarla paylaştığın zaman milli takım yara alıyor. Bir an önce bu olaylara son vermek lazım. ’12 Dev Adam’ markası zarar görüyor. Çok üzülüyorum. Olaylar yavaş yavaş büyümeye başladı. Türk basketboluna kötüleme yolunda demeçler yapılıyor. Bu tip açıklamalar insanları basketboldan soğutuyor." 
     
     "SAKATLANACAK RİSKE GİRMEMEMİZİ İSTİYORLAR" 

     Hidayet, NBA’den milli takıma gelirken, kendilerini dikkatli olmaları konusunda uyardıklarını belirterek, "Sakatlanacak riske girmememizi istiyorlar. Buna rağmen ben herkesten önce mayıs ayında çalışmalara başladım. Doğru düzgün balayı yapmadan milli takıma geldim. Birşeyler oldu, Akdeniz Oyunları’na gitmedim" diye konuştu. 
     Almanya Milli Takımı’nın NBA’de oynayan yıldızı Dirk Nowitzki ile karşılaştırılmaları konusuna da değinen Hidayet, şunları söyledi 
     "NBA oyuncuları olarak diğer NBA oyuncularına nazaran hepsinden daha fazla fedekarlık yapıyoruz. Nowitzki ve diğer NBA oyuncuları milli takımlarına kamp başladıktan 3-4 hafta sonra katılır. Nowitzki, ağustos ayının ortalarında başlamış. Ben ve Mehmet erken başladı. 
     Mehmet, yorgunluktan ve fazla yüklenmeden dolayı inişli-çıkışlı grafik çizdi. ’Mehmet istemedi, problem yarattı’ tarzında açıklamalar yapıldığı zaman yanlış bilgilendirme oluyor. NBA oyuncuları olarak biz 10 ay yurtdışında kalıyoruz, ailemizi görmüyoruz. Burada da erken başlıyoruz." 
     
     ENE "HİÇBİR OYUNCU KÖSTEBEKLİK OLSUN DİYE HABER ÇIKARTMAZ" 

     A Milli Basketbol Takımı Yardımcı Antrenörü Orhun Ene, basketbolcuların bu biçimde gündeme girmelerinin güzel olmadığını söyledi. 
     Programa telefonla bağlanan Ene, üzgün olduklarını ifade ederek, şunları kaydetti 
     "Ben hiçbir oyuncunun köstebeklik olsun diye dışarıya haber çıkartacağına inanmıyorum. Basketbol yazarları ve oyuncular aynı aile içindeyiz. Bulgaristan maçı çok önemliydi. Maç kazandığınız zaman takım olursunuz. Biz tam o adımı atmışken takım olma şansını kaybettik. Tanjeviç, uçaktan inerken oyunculara ’Biz bir aileyiz, bu ailenin bütünlüğünü koruyun’ dedi ve tüm oyuncuları öptü. Mehmet ve Hidayet gibi gibi oyuncular Türkiye’de çok kolay yetişmiyor. Altyapıda başarılı oyuncular bizi izliyor. O oyunculara da kötü örnek oluyoruz. 
     Kavga dövüş olacak ama bunlar bizim içimizde olacak." 
     
</TEXT>
</DOC>
