<DOC>
<DOCNO> 374916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/magazin/amag.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüntüyü çekene 4,5 yıl 
</HEADLINE>
<TEXT>


Gamze Özçelik olduğu iddia edilen kadınla sevişmesini cep telefonuyla kaydeden, sonra internet üzerinden yayan şahsa TCK'ya göre 4,5 yıl hapis cezası verilebilir 

Lube Ayar 

Manken ve oyuncu Gamze Özçelik olduğu iddia edilen genç bir kadını, yarı baygın halde bir adamla ilişkiye girerken gösteren kayıt, geçtiğimiz hafta medyada geniş biçimde yer aldı. Cep telefonuyla söz konusu görüntüyü kaydeden kişi, Özçelik'e ait olduğu vurgulanan görüntüleri bir internet sitesi üzerinden milyonların gözleri önüne sererken olayın yayılmasıyla sarsılan Gamze Özçelik, menajeri aracılığıyla yaptığı açıklamada, "O kadın kesinlikle ben değilim. Bana benzeyen biri. Bu haberi kullanan gazetelere dava açacağım" demişti. 

Yayımlayana da ceza 
Gamze Özçelik'in içine düştüğü durum ve özel hayata ilişkin görüntü ve seslerin kayda alınarak medya yoluyla ifşa edilmesi konusunda hukukçu görüşü aldık. İstanbul Üniversitesi Hukuk Fakültesi Öğretim Üyesi Doç. Dr. Adem Sözüer, bu görüntülerin apaçık suç teşkil ettiğini, fakat yargı yolunun açılabilmesi için şik yetçi olunması gerektiğini söyledi. 
Görüntülerin internet aracılığıyla yayılmasının Türk Ceza Kanunu'nun TCK "özel hayatın gizliliğine ilişkin" maddesinin ihlali olduğuna dikkat çeken Doç. Dr. Sözüer, şunları söyledi "TCK'nın 'kişilerin özel hayatına dair görüntü ve seslerin kayda alınarak ihlal edilmesini' kapsayan 134. maddesi bir yıla kadar hapis cezası gerektirir. Aynı madde gereği, kaydettiği görüntü veya sesleri ifşa eden kişiler, 3 yıla kadar hapis cezasına çarptırılır. Bu fiil, basın yoluyla işlendiği takdirde ceza yarı oranında artırılır. Özçelik'in iddia ettiği gibi, görüntülerdeki kadın kendisi olmasa bile, bu olay yüzünden şahsına ve ismine yönelik küçük düşürücü internet yayınları yapılmıştır. Bu görüntüyü kaydeden kişinin yanı sıra, yayımlayan internet sitelerinin de TCK 134'e göre cezalandırılması gerekir." 

Cinsel istismar varsa... 
Sözüer, kadının yarı baygın olması durumunda ilişkide rıza olup olmadığına da bakılacağını belirterek, "Çünkü devreye bir de cinsel istismar suçu girer. Kaydeden kişi, bu görüntüleri kullanarak bir şekilde menfaat elde etmeye çalışmışsa, şantaj suçundan da yargılanması gerekir" diye konuştu. 
Öte yandan Özçelik'in bağlı olduğu Gaye Sökmen Ajans da, avukatların, görüntüleri yayımlayan internet sitelerini tespit ettiklerini, bu siteler hakkında savcılığa suç duyurusunda bulunulacağını açıkladı. 


</TEXT>
</DOC>
