<DOC>
<DOCNO> 353709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy16.html </URL>
<DATE> 2005/06/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mumcu'dan Erdoğan'a 3 öneri 
</HEADLINE>
<TEXT>

     Türkiye, ANAVATAN lideri Erkan Mumcu'nun açıklamaları ile bir kez daha türbanı tartışmaya başadı. Mumcu, bugün basın toplantısı ile Erdoğan'dan randevu isteyip "İkimizin sandalye toplamı anayası değiştirecek çoğunluğa sahip. Gelin anayasaya değiştirip türbanı çözelim" çağrısı yaptı. 
     Bu gelişme üzerine CHP Genel Başkanı Baykal "Türkiye'yi kimse zorlamasın. Cumhuriyetin kazanımlarını tehlikeye sokacak açılımlardan herkes uzak dursun" dedi. 
     AK Parti'den ise ilk yanıt Grup Başkanvekili Salih Kapusuz'dan geldi. Kapusuz, ANAVATAN Genel Başkanı Erkan Mumcu’nun başörtüsü konusunda Anayasa değişikliğine gidilmesi önerisini, gündemlerine alıp tartışmadıklarını söyledi. 
     
     ÖNERİ MUMCU'DAN GELDİ 

     Anavatan Partisi Genel Başkanı Erkan Mumcu, "Hükümet, Türkiye’nin çözüm bekleyen sorunlarını Anayasayla çözmek konusunda istekliyse, biz varız ve hazırız" dedi. 
     Mumcu, parti genel merkezinde düzenlediği basın toplantısında, Başbakan Recep Tayyip Erdoğan’ın, başörtüsü sorunuyla ilgili gerekirse referanduma gidilebileceğini söylediğini anımsattı. 
     Bu meselenin toplumu gerdiğini belirten Mumcu, "Kendi cürümünden daha fazla bir gerginlik yaratmakta, Türkiye’nin pek çok konuda önünü kapatmaktadır" dedi. 
     Türban sorununun referandum konusu edilmesinin, Türkiye’yi toplumsal açıdan daha büyük bir gerginliğin, ayrışmanın içine sürükleyeceğini savunan Mumcu, "Din-laiklik tartışmasının içine hapsolabiliriz. Önümüzde toplumsal barışı da tehlike altına alabilecek ne kadar sorun varsa Anayasal çözümlere kavuşturabilme imkanı vardır" dedi. 
     

     
</TEXT>
</DOC>
