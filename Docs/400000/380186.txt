<DOC>
<DOCNO> 380186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun01.html </URL>
<DATE> 2005/09/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rita kasırgası güçlenerek yakalaşıyor, New Orleans boşaltılıyor... 
</HEADLINE>
<TEXT>

     ABD'yi ve Meksika Körfezi'ni tehdit eden Rita kasırgası giderek güçleniyor. 
     Amerikan Ulusal Kasırga Merkezi NHC , Rita'nın 5 kategorili Saffir-Simpson ölçeğinde 4. sıraya yükseldiğini açıklayarak, tropikal siklonun rüzgarlarının hızının saatte 217 km'ye ulaştığını bildirdi. 
     Florida'nın güneyindeki Key West bölgesinin yaklaşık 300 km açığında bulunan Rita kasırgası, saatte 22 km hızla batıya doğru ilerliyor ve 29 Ağustos'ta Katrina kasırgasının vurduğu Meksika Körfezi'ni tehdit ediyor. 
     
     NEW ORLEANS BOŞALTILIYOR 

     Katrina kasırgasının yerle bir ettiği ABD’nin New Orleans kenti, bu kez de Rita kasırgasının ABD’yi tehdit etmesi nedeniyle boşaltılmaya başlandı. 
     Belediye Başkanı Ray Nagin, düzenlediği basın toplantısında, şehirde yaşayanların tahliyesine başlandığını belirtti. 
     Şehrin çevresinde 500 kadar otobüsün, vatandaşları hızla tahliye etmek için beklediği kaydedildi. 
     Louisiana eyaletinin valisi Kathleen Blanco ise eyaletin batısında acil durum ilan edildiğini ifade ederek, "Herkesi tahliye etmeye çalışacağız" ifadesini kullandı. 
     
     
     HAFTA SONUNA KADAR TEXAS'A ULAŞABİLİR 

     Meteoroloji uzmanları, Louisiana ve Meksika’nın kuzeyinin de olasılık dahilinde olmasının yanı sıra hafta sonuna kadar Texas’a ulaşacağı sanılan kasırganın gün geçtikçe güçlenmesinden endişe ettiklerini belirtti. 
     Federal Acil Durum Yönetimi Ajansı FEMA Müdürü Vekili R. David Paulison, kasırganın vurabileceği yerlerin sakinlerini tahliye edecek helikopter ve otobüsleri bulunduğunu ifade etti. 
     Paulison, Texas ve Florida’ya kurtarma ekipleri, hazır gıda, kamyonlarca buz ve su gönderilmekte olduğunu söyledi. 
     
     KÜBA’DA 150 BİNDEN FAZLA KİŞİYE TAHLİYE 

     Rita kasırgasının Meksika körfezindeki petrol ve doğalgaz tesislerini de tehdit ettiği haber veriliyor. 
     Küba’da da Rita kasırgasının tehdit ettiği kıyı bölgelerinde 150 binden fazla kişi iç taraflara doğru tahliye edildi. 
     Başkent Küba’da 126 bin kişinin adanın iç kısımlarına taşındığı belirtildi. 
     
     PLATFORMLARA TAHLİYE 

     Bu arada, İngiliz BP ve Hollanda ve İngiltere'nin ortak kuruluşu Shell petrol şirketleri de Meksika Körfezi'ndeki petrol platformlarında bulunan çalışanlarını tahliye etmeye başladı. 
     BP, Meksika Körfezi'nin orta ve doğu kesimindeki platformlarda çalışan 1500, Shell de bölgedeki 545 kişilik personelini tahliye edecek. 
     Fırtına her yerde.... 
     
     Hindistan'ı uçuruyor 

     Hindistan ve Bangladeş’te etkili olan şiddetli fırtınada 52 kişi öldü. 
     Yetkililer, güneybatıdaki Andhra Pradeş eyaletinin kıyı kesimlerini etkileyen ve evleri yerleri bir eden, elektrik hatlarını yıkarak ağaçları kökünden söken şiddetli rüzgar ve yağışta 36 kişinin öldüğünü söylediler. 
     Son iki gündür bu eyalette etkili olan yağışların yol açtığı seller sonucu 100 bin kişinin evsiz kaldığı, alçak kesimlerdeki köylerden tahliye edilenlerin hükümet binaları ve okullara yerleştirildiği, 1000’den fazla kişinin kayıp olduğu belirtildi. 
     Godavari ve Krişna nehirlerinin taşması sonucu demiryolları ve karayollarını suların bastığı, bazı tren seferlerinin iptal edildiği, kıyı kentleri Haydarabad kentine bağlayan karayollarında yüzlerce kamyon, otobüs ve otomobilin sular altında kaldığı kaydedildi. 
     Binlerce hektar tütün, pirinç ve sebze tarlasının hasar gördüğü ülkede, mahsur kalmış kişilerin helikopterlerle kurtarıldığı, binlerce ton gıda, ilaç ve battaniye yardımı yapıldığı bildirildi. 
     Andhra Paradeş eyaletinde 100 kent ve kasaba ile 1300 köyde elektrik kesildiği belirtildi. 
     
     Bangladeş'te 16 balıkçı öldü 

     Bangladeş’i etkileyen şiddetli fırtınada da Bengal Körfezi’nde 16 balıkçının öldüğü bildirildi. 
     Janakantha gazetesinin haberine göre, kıyı bölgesi Barguna’da 15 ve Bhola’da 1 kişi ölürken, kaygılı aileler denizde fırtınaya yakalanan yakınlarının dönmesini beklemek için kıyılara akın ettiler. 
     ATN Bangla Televizyonu da 200 balıkçı teknesindeki 3 bin balıkçıdan pazar gününden bu yana haber alınamadığını duyurdu. 
     Kıyı kesimlerinde etkili olan seller yüzünden binlerce kişinin evlerini terk ettiği, birçok karides çiftliğinin sulara gömüldüğü kaydedildi. 
     
     VİETNAM’DA TROPİKAL FIRTINA 12 CAN ALDI 

     Bu arada, Vietnam’ın merkezinde, geçen hafta sonu tropikal bir fırtına sonucu 12 kişinin öldüğü bildirildi. 
     Yerel yetkililer, fırtınanın milyonlarca dolar zarara yol açtığını, yaklaşık 8 bin 500 kişinin tahliye edildiğini belirtti. 
     Bu arada, ülkenin güneyindeki Mekong’da, ay başından bu yana meydana gelen su baskınlarında 9 kişinin boğularak öldüğü kaydedildi. 
     
</TEXT>
</DOC>
