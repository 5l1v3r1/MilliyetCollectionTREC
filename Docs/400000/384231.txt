<DOC>
<DOCNO> 384231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy16.html </URL>
<DATE> 2005/10/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Çiçek En kısa zamanda tam üye olma noktasına geleceğiz 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Türkiye’nin, önündeki müzakere sürecini 3 Ekim öncesinde olduğu gibi başarıyla tamamlayıp en kısa sürede tam üye olma noktasına geleceğini belirterek, "Artık Türkiye kendisine güveniyor, biz kendimize güveniyoruz. Neyi, nasıl yapacağımızı biliyoruz. Bunu tecrübelerden öğrendik" dedi. 
     Çiçek, Bakanlar Kurulu toplantısının ardından yaptığı açıklamada, 3 Ekim kararlarıyla birlikte Türkiye’nin, yeni bir döneme girdiğini söyledi. 
     Cemil Çiçek, 3 ekim öncesi yapılan, "müzakereler başlayacak mı, başlamayacak mı, şu ülke bunu diyor, şu ülke bunu söylüyor" şeklindeki spekülasyonların artık geride kaldığını ifade etti. 
     Türkiye’nin, 4 ekim sabahıyla birlikte, önemli bir yüksekliğe tırmandığını, yeni bir döneme girdiğini kaydetti. 
     Bu döneme ulaşmanın çok da kolay olmadığını, AB sürecinin, 42 yıllık bir süreç olduğunu anlatan Çiçek, bu süre içinde, Türkiye’nin AB’ye tam üyelik noktasında emeği geçen, siyasilere, bürokratlara hükümet adına teşekkürlerini iletti. Çiçek, ancak, AB süreciyle ilgili en önemli karar ve düzenlemelerin 58 ve 59. hükümetler döneminde yapıldığını belirtti. 
     
     55 YASA, BİN 814 MADDELİK DÜZENLEME 

     Kendi bakanlığı açısından, 3 Kasım 2002’den bugüne kadar 55 yasa ve bin 814 maddelik bir düzenlemeyi gerçekleştirdiklerini anlatan Çiçek, bunun bile başlı başına, son 3 yıllık süre içinde, 3 Ekim’e gelirken nasıl bir çalışma yapıldığını açıkça ortaya koyduğunu dile getirdi. 
     Türkiye’nin önemli bir başarı yakaladığını söyleyen Çiçek, "Ancak hükümet olarak şunun bilincindeyiz ki, önümüzde kat etmemiz gereken çok yol, mesafe var. Bundan sonraki sürecin zorluklarını yaşadıklarımızdan biliyoruz. Ama bir şey daha biliyoruz ki, artık Türkiye kendisine güveniyor. Biz kendimize güveniyoruz. Neyi nasıl yapacağımız biliyoruz. Bunu tecrübelerden öğrendik. Geleceğe bu anlamda geçmişten daha umutla bakıyoruz" diye konuştu. 
     
     "3 EKİM HEYECANINI YAŞAYACAĞIZ" 

     Gelecek dönemde, birçok sıkıntı, zorluklar olacağını, 3 Ekim öncesi yaşanan heyecanı, önümüzdeki dönemde müzakereler açısından da yaşayacaklarını dile getiren Çiçek, şöyle devam etti 
     "Ama Türkiye artık zorlukları aşmanın tecrübesini edinmiştir. 
     Kendine bu anlamda güven gelmiştir. Bürokrasinin bu noktadaki katkısı, tecrübesi fevkalade önemlidir. Birikimi bu noktada en üst seviyeye çıkmıştır. Önümüzdeki müzakere sürecini de aynen 3 Ekim öncesinde olduğu gibi başarıyla tamamlayıp en kısa sürede tam üye olma noktasına geleceğiz." Çiçek, toplantıda, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ile Devlet Bakanı ve Başmüzakereci Ali Babacan’ın bu konularla ilgili değerlendirmelerde bulunduklarını ve ayrıntılı bilgi verdiklerini söyledi. 
     
     İLK ÖNCE BİLİM VE ARAŞTIRMA 

     Dışişleri Bakanı Gül’ün, işin bu noktaya gelmesine kadar olan süreçteki pazarlıklar, müzakereler ve bunlarla ilgili değerlendirmelerde bulunduğunu ifade eden Çiçek, Babacan’ın ise bu andan itibaren yapılacak işler, müzakere süreci ve işin yapılanmasıyla ilgili bir teknik, ayrıntılı bilgi verdiğini kaydetti. Çiçek, şunları söyledi 
     "Şimdi artık müzakere başlayacaktır. Müzakere tarama ile başlayacak. 35 başlık altında müzakereler sürdürülecek. Bunun birinci ayağı taramadır. Tarama da hem tanıtıcı tarama hem de ayrıntılı tarama olmak üzere iki bölüm şeklinde sürdürülecek. İlk önce 25. başlık olan bilim ve araştırma başlığı. Bu bölümle ilgili 20 Ekim’de, AB müktesebatının tanıtımı yapılacak. 14 Kasım’da da biz onlara, bu başlıkla ilgili kendi bulunduğumuz noktayı, mevzuatımızda neler, uyuşan, uyuşmayan noktalar... Bunun bir fotoğrafı çekilecek. Böylece 20 Ekim tarihi itibariyle müzakereler fiilen başlamış olacak." 
     
     İKİNCİ AYAK EĞİTİM-KÜLTÜR... 

     Müzakerelerin ikinci ayağının, eğitim ve kültür alanında yapılacağını, 26 Ekim’de tanıtım taraması, 16 Kasım’da ayrıntılı taramanın yapılacağını anlatan Çiçek, üçüncü konu kamu ihalelerinin de 7 Kasım’da tanıtım taraması, 28 Kasım’da ayrıntılı taramasının başlayacağını bildirdi. 
     Çiçek, böylece arka arkaya 35 başlıkla ilgili takvim sürecine girildiğini, bunların taslak olduğunu ve kesinleşmesinin 1-2 gün sürebileceğini ifade etti. 
     Babacan’ın, yapılanmayla ilgili de bilgi verdiğini anlatan Çiçek, 17 Aralık’tan sonra, özellikle yasalaştırma süreci büyük ölçüde tamamlandıktan sonra adeta "hükümet bu reformları, AB meselesini ikinci plana itiyor gibi yazılar, değerlendirmeler çıktığını" belirtti. Çiçek, "Buna karşın biz o dönemde de bunun üzerinde hassasiyetle durduğumuz ifade etmiştik. O süreç içinde bu şekilde müzakerelerin başlayacağını öngörerek bu alanda da çalışmalarımızı büyük ölçüde tamamlamıştık" diye konuştu. 
     
     BANKA KARTLARI... 

     Adalet Bakanı Cemil Çiçek, banka kartlarının bir sosyal problem haline geldiğini belirterek bu konuyla ilgili hazırlanan yasa tasarısının Bakanlar Kurulu’nda imzaya açıldığını bildirdi. 
     Çiçek, Bakanlar Kurulu toplantısının ardından yaptığı açıklamada, "toplumda sosyal bir yara ve bir problem haline gelen" banka ve kredi kartları konusunda çeşitli düzenlemeler hazırladıklarını söyledi. 
     Konunun 1993 yılından bugüne değin çeşitli defalar Türkiye’nin gündemine gelmesine karşın geçen 12 yıllık sürede derli toplu bir düzenleme yapılmadığını ifade eden Çiçek, bu sürede kart kullanımında ciddi artışlar yaşandığını kaydetti. 2000 yılında kredi kartı sayısının 13 milyon 408 bin, banka kartı sayısının 29 milyon 560 bin olduğunu anlatan Çiçek, 2004 yılı sonu itibarıyla kredi kartı sayısının 26 milyon 681 bin, banka kartı sayısının ise 43 milyonu geçtiğini bildirdi. 
     Kredi kartının vatandaşlar tarafından hem bir ödeme enstrümanı hem de kredi unsuru olarak kullanıldığına işaret eden Çiçek, bunun beraberinde bir çok problemi de getirdiğini söyledi. 
     Kredi kartları ile ilgili uygulama farklılıkları olduğunu anlatan Bakan Çiçek, bankaların faiz oranının, başlattıkları tarihin ve faizlere uyguladıkları tutarların farklı olduğunu belirterek bu sebeple çeşitli şikayetler oluştuğunu belirtti. 
     Hükümet olarak uygulama farklılıklarını ortadan kaldırmak, keyfi uygulamalar varsa buna bir çeki düzen vermek ve bir sosyal problem haline gelen konuyu bir çerçeve yasa ile düzenlemek gerektiğini belirten Cemil Çiçek, konuyla ilgili olarak üzerinde uzun süredir çalışılan tasarının imzaya açıldığını ve kısa bir sürede TBMM’ye getirileceğini belirtti. 
     Çiçek, devletin kamu kurum ve kuruluşları ile müzakere sürecine hazır olduğunu ifade ederek her bakanlıkta ya genel müdürlük seviyesinde ya da daire başkanlığı düzeyinde AB ile ilgili birimlerin bulunduğunu bildirdi. 
     Bakan Çiçek, "Türkiye, 3 Ekim müzakerelerine, hazırlıklarını tümüyle tamamlamış olarak girmektedir" dedi. 
     Çiçek, Bakanlar Kurulu toplantısının ardından yaptığı açıklamalar sonrasında basın mensuplarının sorularını da yanıtladı. 
     Çiçek, bir gazetecinin, "Tarama sürecine başlanmış oldu, ancak müzakere heyetine yönelik herhangi bir açıklama yapılmadı. Bu konuda geç kalınıp, kalınmadığını öğrenebilir miyiz " şeklindeki sorusu üzerine herhangi bir geç kalınma durumunun söz konusu olmadığını bildirdi. Çiçek, şunları kaydetti 
     "Bize göre, geç kalınma durumu söz konusu değil. Müzakere heyeti başkanı belli, baş müzakereci arkadaşımız belli, hangi bölümle ilgili müzakere yapılacaksa onunla muhatap olan kuruluşlar var. Diyelim ki, bilim ve araştırma başlığında, bu tarama yapılacaksa bilim ve araştırma ile ilgili hangi bakanlıklar, hangi kuruluşlar ise bunun çalışmaları zaten yapılmış durumda. Bununla ilgili çizelgeler zaten var, o birimlerden bu konuyla ilgili uzmanlardan oluşan bir heyet bunu götürecek. 
     Diyelim ki, eğitim ve kültür konusu müzakere edilecek. Eğitim ve kültür başlığıyla ilgili hangi kurumlar görevli ise onlar bu müzakere heyetinin içerisine dahil edilecektir. Uzunca bir süredir hemen hemen her bakanlıkta ya genel müdürlük seviyesinde ya da daire başkanlığı düzeyinde AB ile ilgili birimlerimiz var. Bunun bünyesinde yetişmiş, o bakanlığın uzmanları, bürokratları çalışmaktadır. Her bakanlıkta müsteşar yardımcısı düzeyinde işin uç noktası olan arkadaşlarımız görevlendirilmiştir. Bununla ilgili sayın Babacan’ın yaptığı çalışmalar var. Türkiye, 3 ekim müzakerelerine hazırlıklarını tümüyle tamamlamış olarak girmektedir." 
     
     "BABACAN’IN YÜKÜ" 

     Çiçek, "Baş müzakereci Ali Babacan’ın omzunda çok ağır bir yük olacak. Devlet Bakanlığı görevini beraberinde yürütecek mi " sorusuna karşılık Babacan’ın şimdilik her iki görevi de götüreceğini söyledi. 
     Bakan Babacan’ın bu işi layıkıyla götüreceğine inandığını ifade eden Çiçek, "Zaten tek başına götürülecek bir iş değildir. AB ülkelerinin müzakere sürecine baktığımızda bu, bir takım oyunudur. Tek bir kişinin gayretiyle yapılan bir iş değil. Hükümet olarak her birimiz ve devletin tüm kurumları bu işi takım ruhu içinde yürütecektir. Şu an için böyle bir ayrılma söz konusu değildir" dedi. 
     
     BANKA KARTLARI 

     Çiçek, "Kredi kartları limitinin belirlenmesinde ne kıstas alınacak Faiz oranlarının belirlenmesinde ölçü var mı Eskiden faizler bakiyeye değil borcun tamamına uygulanıyordu, bu konudaki düzenlemeler nelerdir " sorusunu yanıtlarken de şunları kaydetti 
     "Serbest piyasa şartlarını dikkate almamız gerekiyor. Serbest piyasa, başıboş piyasa anlamına gelmemelidir. Bu ikisini dengeleyecek bir kısım kriterler tespit edilmiştir. 
     Bir taraftan tüketicileri korumak lazım, öbür taraftan bankacılık sistemini tıkayacak bir kısım kuralları da getirmememiz lazım. 
     Aşırılıklara kaçmadan iki hususu da dengelemek söz konusu olabilir. 
     Tasarı hazırlanırken bankacılarla ve ilgili kuruluşlarla görüşülerek hazırlandığı için bazı kriterler tespit edilmiştir. Bazı sınırlandırmalar getiriliyor. Bir taraftan tüketiciyi koruyalım ama sistemi tıkamayalım. Sistemi tıkarsanız bu defa daha sonra o kartların verilmesi zorlaşır, bunun sağladığı avantajlardan Türkiye istifade edemez. Bu ikisini dengede tutmamız gerekiyor. Bununla ilgili kriterler tasarıda var." Çiçek, bir gazetecinin Bakanlar Kurulu’nun gündemi dışında, terörle mücadele konusunda bir soru sormak istemesi üzerine, "Evvela gündemi soracaksın" diyerek gündem dışı soru sorulmasını istemedi. 
     AB konusunda Başbakan Recep Tayyip Erdoğan’a kutlama mesajları gelip gelmediğinin sorulması üzerine de çeşitli tebrik mesajları geldiğini belirten Çiçek, tebrik mesajlarının daha sonra da gelebileceğini ifade etti. 
     
     "SÜRECİN UZAYIP KISALMASI..." 

     Cemil Çiçek, Bakanlar Kurulu toplantısında tam üyelik ile ilgili sürecin konuşulup konuşulmadığı yönündeki soru üzerine, şunları kaydetti 
     "Tam üyelikle ilgili süreci bugün konuşmadık. Bu sürecin uzayıp kısalması biraz bize, biraz muhataplarımıza bağlı. Tarama süreciyle ilgili yapılmak istenen şey şudur Bir tarafta AB müktesebatının fotoğrafı var, bir de Türkiye’nin mevzuat ve uygulamalarının fotoğrafı var. Bu ikisini yan yana getirmek suretiyle işin değerlendirmesi yapılacak. 
     Bu süre zarfında biz kendi fotoğrafımızı, AB fotoğrafıyla ne kadar kısa sürede örtüştürebilirsek bu süre o kadar kısalmış olur. Biz üzerimize düşenleri ne kadar erken yapabilirsek, AB makamlarına da ’biz üzerimizi düşeni yaptık, şu işi tamamlayalım’ deme imkanımız olacaktır." 
     
     "ESKİSİNDEN DAHA SÜRATLE ÇALIŞMAMIZ GEREKEN SÜREÇ" 

     Bakan Çiçek, 17 Aralık sürecinde çıkarılması gerekli olan 6 yasayı TBMM’den geçirerek 3 Ekim’in yolunu açtıklarını anımsatarak sözlerini şöyle sürdürdü 
     "Geriye dönüp baktığımızda 17 Aralık sürecine giderken 6 tane yasanın çıkarılması gerekiyordu, bunlar hep unutuldu. Biz bu 6 yasayı Türk Ceza Kanunu, Ceza Muhakemesi Kanunu, İnfaz Yasası, Adli Kolluk gibi düzenlemeleri 17 Aralık’a kadar yetiştirmeseydik 3 Ekim kararı alınamazdı ve biz bu noktada olamazdık. 
     Önümüzde eskisinden daha da süratle çalışmamız gereken bir süreç var. 35 başlıkla ilgili yapacağımız yasal düzenlemeler de olacaktır. 
     Uygulamaya yönelik daha sıkı takip edeceğimiz dönemler de olacaktır. 
     Dolayısıyla biz üzerimize düşenleri ne kadar erken, doğru yaparsak muhataplarımız açısından da bu süreyi kısaltmak o derece mümkün olacaktır. Bizim tarafımızda eksiklikler olduğu sürece karşı tarafta ’bu işleri yapmadınız’ diyecek ve işler, her defasında uzayacak. Bu husus, iki taraflı çabaya bağlı." Çiçek, bir başka soru üzerine de ek protokol ve deklarasyon konularının TBMM’ye geleceğini ve Dışişleri Bakanı ve Başbakan Yardımcısı Abdullah Gül tarafından TBMM’ye bilgi verileceğini söyledi. 
     Çiçek, boş olan AB Genel Sekreterliği için atama konusunun, bugünkü Bakanlar Kurulu toplantısında görüşülmediğini sözlerine ekledi. 
     
</TEXT>
</DOC>
