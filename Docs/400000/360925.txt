<DOC>
<DOCNO> 360925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo13.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Skoko Ada yolunda 
</HEADLINE>
<TEXT>


İngiltere Premier Ligi'ne bu sezon çıkan Wigan Athletic, Gençlerbirliği'nin orta sahadaki yıldızına kanca attı. İngiliz Daily Mail gazetesi, Avustralyalı futbolcunun, teknik patron Jewell'in, listesindeki ilk isim olduğunu yazdı 

EDİP ADANIR 


Josef Skoko'ya, Ada yolu gözüktü... İngiltere Premier Ligi'nin yeni takımlarından Wigan Athletic'in, Gençlerbirliği'nin başarılı orta saha oyuncusunun transferi için harekete geçtiği bildirildi. 
İngilizler'in Daily Mail gazetesi, Siyah - Beyazlı ekibin Teknik Direktörü Paul Jewell'in Avustralyalı yıldızı kadrosuna katmak için kolları sıvadığını ileri sürdü. 
Skoko'nun, Wigan'ın transfer listesindeki ilk isim olduğu ve teknik patron Jewell'in bu oyuncuyu mutlaka almak istediği ifade edildi. Skoko, Avustralya Milli Takımı formasıyla Almanya'da yapılan Konfederasyon Kupası'nda ortaya koyduğu başarılı performansla Avrupa'nın birçok takımının dikkatini çekmişti. 
Daha önce İspanya ve Almanya'dan da ciddi teklifler alan yıldız futbolcunun, Gençlerbirliği'nden ayrılmak istediği ifade edildi. 

Gençler'e eziyet 

İkinci etap hazırlık kampı çalışmaları için önceki sabah Belçika'ya giden Gençlerbirliği kafilesi havaalanında büyük sıkıntı yaşadı. Belçika polisi tarafından pasaportları alınan futbolcular ve teknik heyet havaalanında bir saat boyunca bekletildi. Bunun üzerine Kırmızı - Siyahlı idareciler durumu hemen Ankara'ya bildirdi. Dışişleri Bakanlığı yetkililerinin devreye girmesi üzerine sorun çözüldü. 

Sivasspor'da rota çizildi 

Başkan Mecnun Otyakmaz, "Futbolcular hırsla çalışıyor. Lige iyi başlayacağız. Forvete ve orta sahaya oyuncu alacağız" dedi 

Süper Lig'in yeni takımlarından Sivasspor'un Başkanı Mecnun Otyakmaz taraftarlara iddialı mesajlar yolladı. Transfer çalışmalarının sürdüğünü belirten Otyakmaz, orta saha ve forvet mevkilerine futbolcu arayışlarının sürdüğünü söyledi. Yabancı futbolcular Anderson, Sergio, Petkoviç ve Smain'in yanı sıra Türkiye'den de kaliteli ve genç oyuncuları kadrolarına kattıklarını ifade eden Otyakmaz, "Sivasspor lige iyi bir başlangıç yapacak. Bunu Almanya kampından sonra daha iyi göreceğiz. Takım en iyi şekilde hazırlanıyor" diye konuştu. 
Sivas 4 Eylül Stadı'nın modernizasyonu çalışmalarının tüm hızıyla devam ettiğini de kaydeden Otyakmaz, "Stadın ilk maça yetişmesi zor görünüyor. Çimler zemine serildi. Zeminin oturması için 1 ay süreye ihtiyaç var. Bu nedenle Malatyaspor'la oynayacağımız ligin ilk maçını Atatürk Olimpiyat Stadı'nda yapacağız. Bu konuda Futbol Federasyonu ile görüşmelerimiz devam ediyor" ifadesini kullandı. 

Malatya'ya 2 sambacı 

Sarı-Kırmızılılar transfere doymuyor. Basın Sözcüsü Suat Kozluklu, teknik heyetin istediği Brezilyalı futbolcular Bala ve Katatuta ile anlaştıklarını açıkladı. Sambacılar, Finlandiya kampına katılacak 

Yeni sezonda üst sıraları hedefleyen Malatyaspor, Brezilyalı iki oyuncuyu renklerine bağladı. Basın Sözcüsü Suat Kozluklu, Teknik Direktör Feyyaz Uçar'ın isteği doğrultusunda temasa geçtikleri Bala ve Katatuta ile her konuda anlaşmaya vardıklarını söyledi. 
Kozluklu, "Kıran kırana geçen pazarlıklar sonrasında tribünleri ayağa kaldıracak 2 yetenekli ismi Malatyaspor'a kazandırmaktan mutluluk duyuyoruz" dedi. 

İkisi de kaliteli 
Sarı - Kırmızılı idareci, kesin anlaşma sağlanan oyunculardan Bala'nın halen devam eden Brezilya Ligi'nde top koşturduğunu, Katatuta'nın ise genç olmasına rağmen birçok kulübün transfer listesinde yer aldığını belirtti. Suat Kozluklu, "Oyuncular sağlık kontrolünden geçtikten sonra 19-28 Temmuz'da Finlandiya'da yapılacak kampa dahil olacaklar" diye konuştu. 

Bolu tam gaz 

Kırmızı - Beyazlı takım hazırlıklarını Abant'ta sürdürüyor. Yeni sezonda İkinci Lig B Kategorisi'nde mücadele edecek olan Boluspor günde çift idman yapıyor. 
Takıma yeni katılan oyuncular ile yakından ilgilenen Teknik Direktör Erdem Acar, 10 gün sürecek kampta 3 hazırlık maçı oynayacaklarını söyledi. Acar, "Takımdan ve yeni oyuncuların durumundan çok memnunum. Yeni kurulan bir takım olduğumuz için bir takım zorluklar yaşıyoruz. Ancak futbolcularımın istekli oluşu beni çok sevindiriyor. Takımdaki arkadaşlık güzel. Bu takım 2. Lig'de çok güzel işler yapacak" dedi. Tecrübeli hoca kamp sonunda 30 kişilik kadroyu 24'e düşüreceklerini de belirtti. 

Denizlispor keyifli 

Yeşil - Siyahlılar Bolu kampına devam ediyor. Futbolcuların topla yapılan çalışmalarda, Giray Bulak'ın gözüne girebilmek için çaba harcadıkları gözleniyor. Oyuncuların temposundan memnun olduğunu belirten Bulak kısa süre içinde eksikleri gidereceklerini belirtti. 

İnegölspor nefes açıyor 

İkinci Lig B Kategorisi takımlarından İnegölspor iki hafta boyunca dayanıklılık ve güç artırıcı antrenmanlara ağırlık verecek. Teknik Direktör Nafi Bilaloğlu bu çalışmalar sonunda hazırlık maçlarına başlayacaklarını ifade etti. Takıma son olarak Çorluspor'dan Müjdat, Altay'dan Adnan'ın katıldığını anımsatan Bilaloğlu, "İki genç forvet oyuncusuyla kadromuz daha da güçlendi. Her bölgede 3-4 oyuncumuz var. Büyük bir rekabet yaşanacak. Bu rekabet de başarı getirecek" dedi. Bu arada yönetimin, Fenerbahçe'nin genç milli oyuncuları Muhammet ve Süleyman'ı transfer etmek için girişim başlattığı öğrenildi. 

AKÇAABAT SEBAT 

Ergin Keleş tamam 
Trabzonspor ile önceki gün beş yıllık sözleşme yenileyen genç golcü Ergin Keleş dün de Akçaabat Sebatspor ile kiralık olarak mukavele imzaladı. Ergin, kulüp tesislerinde düzenlenen, Başkan Yardımcısı Sinan Aydemir'in katıldığı törende sezon sonuna kadar kendisini Kırmızı - Beyazlı renklere bağlayan imzayı attı. Başarılı futbolcu, Akçaabat Sebat'ın başarısı için elinden geleni yapacağını kaydetti. 

BURSASPOR 

Açılış Cim Bom'la 
Yeşil - Beyazlılar sezon açılışı maçında 31 Temmuz Pazar günü Galatasaray'la karşılaşacak. Başkan Levent Kızıl, sezon açılışını muhteşem bir görsel şölene dönüştüreceklerini söyledi. Kızıl, "Muhteşem ışık ve havai fişek gösterileri olacak. Sezon açılış maçını da Galatasaray ile yapacağız. Tüm taraftarlarımızı bu özel geceye bekliyoruz" dedi. Başkan Kızıl, forma reklamı için Bursagaz firması ile 500 bin YTL karşılığında anlaştıklarını sözlerine ekledi. 

ALTAY 

Sol kanat arayışı 
İkinci Lig A Kategorisi'de yer alan izmir ekibinin hocası Ercan Ertemçöz, Ödemiş Gölcük'teki kampın son derece uyumlu geçtiğini belirterek yeni gelen oyuncuların bekledikleri süreden önce takıma adapte olduklarını vurguladı. Ertemçöz, Malatyaspor'a giden sol kanat oyuncusu Ramazan'ın yerine transfer yapacaklarını kaydedip, "Ramazan'ın boşluğunu doldurmak için mutlaka iyi bir futbolcu alacağız" dedi. Siyah - Beyazlı takım bugün Güngören Belediye ile hazırlık maçı yapacak. 

BATMAN PETROLSPOR 

560 bin YTL toplandı 
İkinci Lig B Kategorisi takımlarından Batman Petrolspor için esnaf ve işadamlarından 560 bin YTL toplandı. TPAO Genel Müdürlüğü'nün tasarruf genelgesi kapsamında desteğini çekmesi nedeniyle mali sıkıntı yaşayan kulübe destek için Vali Haluk İmga, AK Parti milletvekilleri Afif Demirkıran, Ali Suçin ve M.Nezir Nasıroğlu kolları sıvadı. Esnaf ve işadamları ile yapılan görüşmeler ve toplanan paralarla ilgili Valilikte basın toplantısı düzenleyen Vali İmga, yardım miktarının 700 bin YTL'ye çıkabileceğini söyledi. 

CEYHANSPOR 

Serkan imzayı attı 
Üçüncü Lig 1. Grup takımlarından Ceyhanspor, Ankaragücü'nün Genç Milli kalecisi Serkan Koşar'ı kadrosuna kattı. Başarılı file bekçisi dün 1 yıllık sözleşmeye imza attı. Başkan Şahin Özer, imza töreninde yaptığı konuşmada, 1.90 boyundaki Serkan'ın takıma büyük yararı olacağına inandığını söyledi. Genç eldiven ise memleketinde oynayacağı için çok mutlu olduğunu vurguladı. 

ÇORUMSPOR 

Üç transfer daha 
Üçüncü Lig'de yer alan Kırmızı - Siyahlı takım dış transferde üç futbolcuyu renklerine bağladı. Dr.Turhan Kılıçcıoğlu Stadı'nda yapılan imza töreninde, Pazarspor'dan Hasan Koç, Alibeyköyspor'dan Turgut Okan ve Eyüpspor'dan Erol Yaver, birer yıllık sözleşmeye imza attı. Çorumspor'a şampiyonluk yaşamak için geldiklerini kaydeden Hasan, Turgut ve Erol, "El ele vererek bu sezon İkinci Lig'e çıkacağız" diye konuştular. 

YENİ KIRŞEHİR 

Dört takviye yapıldı 
B Kategorisi ekiplerinden Yeni Kırşehirspor dış transferde 4 futbolcuyla sözleşme imzaladı. Başkan Recep Şanal, Nevşehirspor'dan Süleyman, Ankara Demirspor'dan Mikail ve Temur ile Eskişehirspor'dan Hamdi'yi renklerine bağladıklarını söyledi. Kırşehir'e layık bir takım oluşturmak istediklerini belirten Şanal yönetim kurulu olarak büyük çaba harcadıklarını vurguladı. 


</TEXT>
</DOC>
