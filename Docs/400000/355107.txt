<DOC>
<DOCNO> 355107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko23.html </URL>
<DATE> 2005/06/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Lufthansa'nın Almanya'daki yatırımları büyüyor... 
</HEADLINE>
<TEXT>

     Lufthansa'nın Almanya'daki yatırımları büyüyor. 
     Şirketin yüzde 40'ına sahip olduğu ve önceki yıl açılan Münih havaalanındaki Terminal 2 tesisinden 2004'de 17.7 milyon yolcu geçti. Tesisin 25 milyon yolcu olan kapasitesinin, yanında yapılması planlanan ek binalarla 2050'de 100 milyona çıkarılması hedefleniyor. 
     Güneş enerjisinden yararlanılarak elektriğin de üretildiği Terminal 2'yi, Star Alliance grubuna bağlı 14 ve Lufthansa'nın ortak uçuş yaptığı 10 havayolu şirketi kullanıyor. 
     Terminal 2'nin Basın ve Halkla İlişkiler Yöneticisi Maria Franke, Terminal 2'nin, Lufthansa'nın dahil olduğu Star Alliance'nin dünyadaki ilk terminali olduğunu ve grubun diğer ülkelerde de bu terminalden yapmak istediğini belirtti. 
     Franke, Terminal 2'de planlama, inşaat ve işletmede Münih Havaalanı ile ortaklığın söz konusu olduğunu vurgulayarak, ''Burada müşterinin ne istediğini çok iyi biliyoruz. Bu noktada büyük katkımız oluyor'' dedi. 
     1.1 milyar avroya mal olan Terminal 2'den geçen yıl 17.7 milyon yolcu geçtiğini belirten Franke, ''Terminalin kapasitesi 25 milyon. Ama günün birinde bu da yetmeyecek. Büyüyeceğiz. Bu terminalin yanında yapılması planlanan ek binalarla kapasitenin 100 milyona çıkarılması hedefleniyor'' diye konuştu. 
     Franke, terminalin üçte ikisinin cam, geri kalan bölümünün de çelik olduğunu, terminalde güneş enerjisinden yararlanılarak yılda 500 bin kilovat saat elektrik üretildiğini, bu miktarın 4 kişilik yaklaşık 150 bin ailenin bir yılda harcadığı elektriğe denk geldiğini söyledi. 
     Terminal 2'de özel bir bagaj sistemi de bulunduğunu kaydeden Franke, bu sistem sayesinde bir saatte 15 bin bavulun geçtiğini ve bir bagaj parçasının işleminin 7 dakika sürdüğünü bildirdi. 
     
     LSG SKY CHEFS 
     Lufthansa'nın havayolu catering işletmesi LSG Sky Chefs'in Münih'teki tesisinde de günde 30 bin adet yemek üretiliyor. Yaklaşık 35 havayolu şirketine hizmet veren LSG Sky Chefs'in Münih tesisi, ülkelerin dini özelliklerini de göz önüne alarak günde 9-10 çeşit yemek üretimi gerçekleştiriyor. 
     LSG Sky Chefs Proje Müdürü Werner Scherer, Avrupa'daki 2. büyük LSG Sky Chefs tesisinin Münih'te bulunduğunu, Çin, Hindistan, Türkiye, Japonya ve Afrika'nın da aralarında bulunduğu ülkeler için günde 9-10 çeşit olmak üzere 30 bin adet yemek üretildiğini bildirdi. 
     Scherer, yemek yapımında ülkelerin dini özelliklerini de göz önüne aldıklarını ifade ederken, ''Emirates ve Katar havayolları için helal et alıyoruz. Eti Belçika'dan satın alıyoruz. THY'ye hizmet verdiğimizde de böyleydi. İsrailliler için koşer mutfağımız var'' diye konuştu. 
     AB sınırları dışında yüklenilen içeceklerin imha edildiğini, gelen ürünün sistemlerine uymadığını belirten Scherer, 64 ülkeden bin kişinin çalıştığı tesiste, havayolu şirketlerinin istedikleri bütçeye göre yemek hazırladıklarını kaydetti. 
     LSG grubunun dünyada 270 havayolu şirketi müşterisi ve 48 ülkede 200 tesisi bulunduğunu, geçen yıl 362 milyon adet yemek ürettiğini de anlatan Scherer, grubun 2004 cirosunun 2.3 milyar avro olduğunu ve dünyada yaklaşık yüzde 30 pazar payı ile ilk sırada yer aldığını söyledi. 
     
     LUFTHANSA UÇUŞ EĞİTİM MERKEZİ 
     Lufthansa'nın Frankfurt'taki Uçuş Eğitim Merkezi'nde ise 100 havayolu şirketinin pilot ve kabin görevlilerine eğitim veriliyor. Yılda 50 bin kişinin eğitim aldığı merkezin kapasitesinin büyütülmesi planlanıyor. 
     Uçuş Eğitim Merkezi İletişim Direktörü Patrick Meschenmoser, Lufthansa'nın 3'ü Almanya'da olmak üzere 5 uçuş eğitim merkezi bulunduğunu belirterek, Frankfurt'taki merkezde 19 uçuş simülatörü olduğunu, buradaki teorinin ardından pilotların uçun pratiği için Hırvatistan'a gittiğini anlattı. 
     Meschenmoser, pilotlara 3 yıl, kabin çalışanlarına ise 9 hafta eğitim verildiğini ve 100 havayolu şirketinin müşterileri olduğunu ifade ederek, ''Türkiye'den Atlasjet de bizim müşterilerimiz arasında yer alıyor'' dedi. 
     Önümüzdeki yılın ortasında Viyana'da bir uçuş eğitim merkezi açmayı planladıklarını kaydeden Meschenmoser, şöyle dedi 
     ''Büyümükten gurur duyuyoruz. Buranın kapasitesini büyütme planımız var. Başka simülatörler alabiliriz. Stratejimiz uluslararası büyümek. Doğu Avrupa ve Türkiye pazarlarına da Viyana'dan ulaşmak istiyoruz. Şu anda Doğu Avrupa pazarında patlama var. Viyana'ya girmek durumundayız.'' Meschenmoser, cirolarının yüzde 50'sini Lufthansa'dan, geri kalan bölümünü de müşterisi olan diğer havayollarından sağladıklarını ifade ederek, geçen yıl 123.6 milyon avro ciro yaptıklarını kaydetti. 
     
</TEXT>
</DOC>
