<DOC>
<DOCNO> 395056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun23.html </URL>
<DATE> 2005/11/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kuş gribi yayılmaya devam ediyor 
</HEADLINE>
<TEXT>

     Kuş gribi Vietnam'da yayılmaya devam ediyor. 
     Vietnam Sağlık Bakanlığı'nın veterinerlik dairesi, salgının 3 eyalete daha sıçramasıyla, 64 eyaletin bulunduğu ülkede virüsten etkilenen eyalet sayısının 13 olduğunu duyurdu. 
     Önlem olarak ekim ayından bu yana toplam 135 bin kümes hayvanının itlaf edildiği belirtilen açıklamada, şu ana kadar virüsün insana bulaşmadığı kaydedildi. 
     Ülkede, hafta başında kuş gribinin 2 eyalete daha sıçradığı bildirilmişti. 
     Yetkililerin bu haftadan itibaren büyük kentlerde kümes hayvanlarının nakli, ticareti ve tüketim amaçlı kesimlerinin yasaklanmasına ve salgından etkilenen bölgelerde virüsün yayılmasını önlemek amacıyla ulusal kampanya başlatmaya karar verdiği belirtiliyor. 
     
     ÇİN, 14 MİLYAR HAYVANI AŞILIYOR 

     Bu arada, Çin, ülkedeki 14 milyar kümes hayvanının tamamını kuş gribine karşı aşılayacağını bildirdi. 
     Tarım Bakanlığı veterinerlik dairesi başkanı Jia Youling, internette yayımlanan kuş gribi sorunuyla ilgili yaptığı açıklamada, Çin'in ülkedeki bütün kümes hayvanlarını aşılama sürecini başlattığını kaydetti. 
     Jia, aşılama programıyla ilgili bütün masrafın hükümet tarafından karşılanacağını belirtti, ancak aşılamayla ilgili başka ayrıntı vermedi. 
     Dünyadaki kümes hayvanlarının yaklaşık yüzde 21'inin Çin'de bulunduğu bildiriliyor. 
     
</TEXT>
</DOC>
