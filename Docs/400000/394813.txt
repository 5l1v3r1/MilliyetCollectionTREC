<DOC>
<DOCNO> 394813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy15.html </URL>
<DATE> 2005/11/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bütçe görüşmelerinde CHP'liler Çubukçu'ya yüklendi... 
</HEADLINE>
<TEXT>

     TBMM Plan ve Bütçe Komisyonu’nda SHÇEK bütçesi görüşmelerinde söz alan CHP’li milletvekilleri, Devlet Bakanı Nimet Çubukçu’yu, "Malatya’daki olaylar ortaya çıktığında gezisini yarıda kesmediği" için eleştirirken, "siyasi kadrolaşma" iddialarını gündeme getirdiler. 
     TBMM Plan ve Bütçe Komisyonu’nda, SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü ile Kadının Statüsü Genel Müdürlüğü’nün bütçelerinin görüşülmesine devam ediliyor. 
     CHP Balıkesir Milletvekili Ali Kemal Deveciler, çocuk yuvalarındaki dayağın boyutunun Malatya Çocuk Yuvası’nda ortaya çıktığını Nazi kamplarını hatırlatan görüntülerin herkesin beynine kazındığını söyledi. 
     SHÇEK’e bağlı kurumlarda siyasi kadrolaşma yaşandığını savunan Deveciler, "AKP iktidarında 3 genel müdür ve 81 il müdürü değiştirilmiştir. Müdürler değişmiş, ama dayak değişmemiştir. En fazla değişiklik İstanbul’da olmuştur. Kuruma bağlı yerlerdeki müdürler görevden alınmış, yerine AKP’li belediye bürokratları atanmıştır. 
     Ankara’da masa başında, siyasi hedeflerle bilgisiz ve ilgisiz kişilerin atanmasıyla bu iş yürümüyor" dedi. 
     Deveciler, Ayvalık Çocuk Yuvası’nda bayramda yaptığı ziyarette tanık olduklarını anlatırken, 86 çocuğa bir bakıcı anne düştüğünü belirtti. 
     
     "SINIFTA KALDIK" 
     AK Parti Balıkesir Milletvekili Ali Osman Sali de dezavantajlı gruplar üzerinden siyaset yapılmasının kimseye prim sağlamayacağını vurgulayarak, "Dezavantajlı gruplar konusunda sınıfta kalmış bir toplumuz. Bu konuya gerekli kaynağı aktarmıyoruz. Şimdi yapacağımız, kaynakla birlikte buralarda gerekenin yapılmasıdır. Bakıcı anne sayısını yeterli düzeye çıkarmaz ve bunların ekonomik durumunu iyileştirmezsek Malatya benzeri görüntülerden kurtulamayız" diye konuştu. 
     
     "NE OLSAYDI GERİ DÖNERDİNİZ " 
     CHP İstanbul Milletvekili Ali Kemal Kumkumoğlu, Devlet Bakanı Nimet Çubukçu’nun Komisyona sunuş konuşmasını eleştirerek, "Bakanı duyan da der ki ’bu bakanlığın hiçbir sorunu yok’. Ama Malatya’da bir çocuğun, ’Beni sev’ dediğine bakılırsa, bu doğru değil. Belli ki birileri sayın Bakana, ’Bu konuya girme, yuvarlayarak geçiştir’ demiştir. Ama bu konu geçiştirilemez" dedi. 
     Malatya Çocuk Yuvası’ndaki olayların ortaya çıkması sonrasında Çubukçu’nun gezisini yarıda kesmediğini kaydeden Kumkumoğlu, Çubukçu’ya, "Ne olsaydı siz geri dönerdiniz " diye sordu. 
     Bir bakanın, bakanlığıyla ilgili olay çıktığında ona müdahale etme sorumluluğu bulunduğunu söyleyen Kumkumoğlu, "ABD Başkanı’nın bile gezisini kesip döndüğü durumlar olduğunu" kaydetti. 
     Kumkumoğlu, Çubukçu’nun Londra’da, Başbakan Recep Tayyip Erdoğan’ın eşi Emine Erdoğan’a refakat etmekle görevli olduğunu ileri sürerek, "Böyle bir görevlendirme ihtimalini düşünmek istemiyorum. 
     Sayın Bakan, sonra niye döndünüz Madem gerek yoktu, 5 gün sonra niye Malatya’ya gittiniz Hani gitmek gerekmiyordu SHÇEK Genel Müdürü, istifa edeceğini söyledi mi Dediyse siz ne söylediniz " dedi. 
     Çubukçu’nun, SHÇEK’te kadroların düşürülerek tasarruf sağlanmasıyla övündüğünü ileri süren Kumkumoğlu, yaşlı, özürlü, çocuklarla ilgilenen bir bakanlıkta tasarruf yapılamayacağını vurguladı. Kumkumoğlu, devleti tanımlarken her fırsatta "sosyal hukuk devleti" denildiğini belirterek, "Sosyal hukuk devleti, devletin başına sosyal demekle olmuyor, onun gereklerini yapmakla olur. 
     Malatya’ya git, bak sosyal hukuk devletini gör. SHÇEK, iktidarın turnusol kağıdıdır. AKP iktidarının gerçek yüzü bu bakanlıkta yaşanmıştır, çelişkisi de bu bakanlığın çelişkisidir" dedi. 
     
     "KADROLAŞMA ACILARI KÖRÜKLEDİ" 
     CHP Ordu Milletvekili Kazım Türkmen, geçen yıl SHÇEK bütçesi görüşülürken önemli uyarılarda bulunduklarını hatırlatarak, "Eğer uyarılarımız ciddiye alınsaydı Malatya’daki olaylar asla yaşanmazdı" diye konuştu. 
     SHÇEK’e bağlı kurumlarda kadrolaşma iddialarının ciddi olduğunu kaydeden Türkmen, 14 il müdürünün görevden alınarak yerine sosyal hizmet alanında eğitimi olmayan, ilahiyatçı, imam-hatip eğitimli kişilerin atandığını ileri sürdü. "AKP’li kadrolaşma, kurumdaki acıları körüklemiştir" diyen Ordu, Mardin’de özürlü bir kadının çocuğunun ölümü ile ilgili, basına yansıyan iddiaları gündeme getirdi. 
     Ordu, Çubukçu’ya, "SHÇEK Genel Müdürü ile hala yan yana oturuyorsanız bu kurumların geleceği yok olmuş demektir" dedi. 
     
     "MAKAMI FEDA ETSENİZ ÇOK İYİ OLUR" 
     CHP Mersin Milletvekili Mustafa Özyürek, SHÇEK’de atama, tayin ve yükselmelerle ilgili yönetmeliğin 2003 yılında yürürlükten kaldırıldığını ve bu tarihten sonra bakanlığın istediği gibi kadrolaşmaya başladığını söyledi. 
     İstanbul’da görevden alınanların tümünün sosyal hizmet uzmanı olduğunu, yerine atananların ise sosyal hizmetlerle ilgisi bulunmadığını belirten Özyürek, şöyle konuştu 
     "Bakanlık sırf kadrolaşmak, kendi düşüncesindeki insanları göreve getirmek için uğraşmıştır. Yaşanan olaylar, atamalarda milletvekillerinin etkisi olduğunu gösteriyor. Sayın Bakan, yeni olduğu için milletvekillerini memnun etme anlayışıyla atama yapmıştır. 
     Ama olan, devlete sığınan, yaşlı, çocuk ve özürlülere olmuştur. Bakan örgüte hakim olmak, kuruma sığınan insanların sorunu yerine başka ilerle uğraşıyor. Böyle bir insani sorun, Türkiye’de bugüne kadar politize edilmemişti. Bunu, AKP ile yaşadık." Özyürek, Malatya Çocuk Yuvası’daki olaylar ortaya çıktığında Çubukçu’nun gezisini kesip ülkeye dönmediğini belirterek, "Başbakan’ın emriyle göreve getirilebilirsiniz, Başbakana yakın olabilirsiniz. Ama unutmayın ki bir başbakan, görevde başarılı olmayan bakanı o koltukta tutamaz. Yapmanız gereken derhal Türkiye’ye dönüp, Malatya’ya gitmekti" dedi. 
     Çubukçu’nun, olaydan sonra "şefkatli anne" görünümü vermeye özen gösterdiğini, ancak ailesine gösterdiği şefkati, korunmaya muhtaç çocuklardan esirgediğini ileri süren Özyürek, "Sayın Bakan, ’Çocuğun bir damla gözyaşına değişeceğim hiçbir görev yok’ dediniz. Ama bir damla değil, sel olan gözyaşları vardır. Artık bu makamı feda etseniz çok iyi olur" görüşünü savundu. 
     AK Parti’li milletvekillerinin, "Popülizm yapıyorsun" demesi üzerine Özyürek, Çubukçu’nun, "her kurumda en az dört muhbir çocuğu olduğu" yönündeki sözlerini hatırlatarak, devlet hayatında muhbir kullanmanın son derece yanlış olduğunu söyledi. Özyürek, "Nasıl olur da insan, zavallı çocukları muhbir olarak kullandığı için övünür 
     Duyduğum zaman tüylerim diken diken oldu ama sayın Bakan..." dedi. 
     
</TEXT>
</DOC>
