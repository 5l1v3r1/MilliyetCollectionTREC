<DOC>
<DOCNO> 379174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/idiz.html </URL>
<DATE> 2005/09/17/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Alman muamması çözülecek mi 
</HEADLINE>
<TEXT>


Almanya'da yarın yapılacak seçimler bir muammaya dönmüş durumda. Ancak kimin seçimleri kazanacağı konusunda değil, seçimlerden ne tür bir koalisyon hükümetinin çıkacağı konusunda. 
Zira, bu aşamada en fazla oyun Angela Merkel liderliğindeki Hıristiyan Demokrat Partisi'ne CDU gideceğine hemen hemen kesin gözüyle bakılıyor. 

SPD, yüzde 30'larda 
Financial Times Deutschland'ın dünkü sayısında, Forsa Enstitüsü'nün yaptırdığı son kamuoyu yoklamasına dayanılarak verilen rakamlara bakılacak olursa, Gerhard Schröder liderliğindeki Sosyal Demokrat Parti'nin SPD oyları yüzde 33-35 civarında kalacak. 
Buna karşın Allensbach şirketi tarafından hafta içinde açıklanan yoklama sonuçlarına göre CDU'nun oyları yüzde 41-43 arasında olacak. 

CDU da tek gelemez 
Bu rakamlara bakınca, CDU'nun tek başına iktidara gelemeyeceği anlaşılıyor. Bu arada, Serbest Demokrat Parti FDP , Yeşiller ve -SPD'den kopanlar tarafından yeni kurulan- Sol Parti'nin elde edecekleri sonuçlar da önemli olacak. Kısacası, yeni hükümetin kilidi bu partilerde de olabilir. 
Bu nedenle, Schröder'in yeniden başbakan olma ihtimali hiçbir gözlemci tarafından göz ardı edilmiyor. Bugünlerde çok dillendirilen bir olasılık da zaten, SPD ile CDU'dan oluşacak "Büyük Koalisyon" olasılığıdır. Ancak bunu kimsenin istemediği de görülüyor. 

Birbirlerini frenlerler 
Bu bize garip gelebilir. Zira bizde, iki temel partinden oluşan bir hükümetin "güçlü bir iktidar" olacağı düşünülür. Ancak, yazılanlara bakılacak olursa, bu, Almanya için pek geçerli değil, çünkü iki parti arasında temel bazı konularda ciddi, hatta "ideolojik" denebilecek görüş ayrılıkları var. 
Bunlardan birinin Türkiye'nin AB üyeliği konusu olduğunu biliyoruz. Fakat başka konular da var. Almanya'nın "Demir Leydi"si olmayı amaçlayan Merkel, beş milyona dayanmış olan işsizliği "Thatchervari" reformlarla çözmek istiyor. 
Başbakanlığı sırasında işsizliği azaltamayan, aksine artıran Schröder ise ağırlığını h l "sosyal devlet"ten yana koyuyor. Onun için "Büyük Koalisyon"un, her iki partinin birbirini frenledikleri bir koalisyon hükümeti olması olasılığı yüksek. 

Bilinmeyenler 
Türkiye açısından bakıldığındaysa, bu durum elbette ki güçlü bir Merkel hükümetinden daha iyi. Zira CDU'nun AB'de Türkiye'nin önünü kesme girişimleri SPD tarafından dengelenecektir. Aynı zamanda, 3 Ekim'de başlaması beklenen AB ile müzakerelerin ilerlemesi de daha rahat olacaktır. Ancak, seçimlerden bu tür bir koalisyonun çıkacağı da kesin değil. 
Almanya'da ortaya çıkan bu muammayı besleyen ana husus ise, ne Angela Merkel'in başta sanıldığı kadar iyi bir sonuçla, ne de Gerhard Schröder tahmin edildiği kadar kötü bir sonuçla çıkacak olmasıdır. Öte yandan, seçimlerle ilgili önemli bazı "bilinmeyenler"in olması da bu muammayı besliyor. 

Beklenmeyenler 
Örneğin, yukarıda sözü edilen araştırmaların da teyit ettiği gibi, seçmenin yüzde 30'a yakın bir kesimi h l kararsız. Bu araştırmaların ortaya çıkardığı ilginç bir diğer husus ise, seçmenin yüzde 50'sinin bu kritik aşamada bir hükümet değişikliğinin aslında hiç de iyi bir fikir olmadığını düşünmesidir. 
Bu çarpıcı rakamlara bakılınca, yarınki seçimlerden hiç kimsenin beklemediği sonuçların çıkabileceğini de göz ardı etmemek lazım. Hem Schröder, hem Merkel zaten bunun için seçim mücadelelerini son dakikaya kadar canla başla sürdürüyorlar. 



</TEXT>
</DOC>
