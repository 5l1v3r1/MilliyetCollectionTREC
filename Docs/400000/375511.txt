<DOC>
<DOCNO> 375511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yasam/ayas.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush hükümetine ırkçılık suçlaması 
</HEADLINE>
<TEXT>


Katrina'nın vurduğu New Orleans'ta siyah halkın çoğunlukta olması ile yardım ve kurtarma çalışmalarının aksamasını göz önüne alan siyah sanatçı ve politikacılar, hükümeti ırkçılıkla suçladı 

DIŞ HABERLER SERVİSİ 

Katrina Kasırgası'nın vurduğu ABD'nin Meksika Körfezi kıyılarında, özellikle New Orleans kentinde yardım ve kurtarma çalışmaları da güçlükle yürütülüyor yağmanın önüne geçilemiyor. 

Irak'tan ekip geliyor 
ABD Başkanı George W. Bush, Alabama, Mississippi ve Louisiana eyaletlerinde incelemelerde bulunduktan sonra "New Orleans'ta henüz yeterli güvenlik yok" açıklamasını yaptı. Bush, kente gönderilen, Irak Savaşı deneyimli 1200 kişilik askeri birliğin, bölgeye gıda ve ilaç ulaştırması, durumu istikrara kavuşturması gerektiğini söyledi. 
Yarın felaket bölgesini bir kez daha ziyaret edecek olan Bush, bölgeye aralarında deniz piyadesi ve hava indirme birliklerinin de bulunduğu 7 bin askeri daha göndereceğini açıkladı. Louisiana ve Mississippi eyaletlerine de 10 bin ulusal muhafızın daha gönderileceği bildirildi. 

Bush için bir ilk 
Gözlemciler, hatalar yaptığını kabul etmemesiyle tanınan Bush'un, Katrina'dan sonraki yardım çalışmalarının yetersiz kaldığını doğrulamasının bir ilk olmasına dikkat çekti. 

'10 bini aşkın ölü var' 
Ölü sayısı hakkında henüz resmi rakam verilemezken, Louisiana senatörü David Vitter, sadece bu eyalette 10 binden fazla kişinin yaşamını yitirmiş olabileceğini söyledi. 

Eleştiri yağmuru 
New Orleans'ta kurbanların çoğunun siyah olduğunu hatırlatan önde gelen siyah politikacı ve sanatçılar, Bush'u, "Siyahlara karşı duyarsız kalmakla" eleştirdi. 
Ünlü siyah rahip, politikacı ve insan hakları savunucusu Jesse Jackson, "ABD'de, fakirlerin ve siyahların acılarına karşı tarihi bir kayıtsızlık var" dedi. 
Rap şarkıcısı Kanye West, "Siyahlar, Bush'un umurunda değil. Bu ülke, fakirlere, siyahlara mümkün olduğunca yavaş yardım etmek üzere kurulmuş bir yer" diye konuştu. 

'Cesetleri yiyorlar' 
Siyah hakları savunucusu Randall Robinson da, New Orleans'taki kasırga kurbanı siyahların, yaşamlarını sürdürebilmek için 'cesetleri yemeye başladığı' yönünde haberler geldiğini söyledi. 
ABD'nin siyah Dışişleri Bakanı Condoleezza Rice ise yardımların gecikmesinde ırkçılık iddialarını reddetti. 

Türkiye'den yardım 
ABD'ye yardım öneren ülkeler arasında Türkiye'yi de sayan Rice, özellikle, geçen yıl tsunami felaketine uğrayan Sri Lanka'nın yardım önerisinden övgüyle bahsetti. Küba gibi Washington ile diplomatik ilişkisi bulunmayan ve Venezüella gibi ABD ile arası kötü olan devletler de dahil 59 ülke yardım için Washington'a başvurdu. 
Katar da ABD'ye 100 milyon dolar yardım yapma kararı aldı. Çin de afetzedeler için 5 milyon dolar gönderdi. Aralarında Celine Dion, Nicolas Cage, Hilary Duff ve Morgan Freeman'ın da bulunduğu ünlüler, yüklü miktarda yardımda bulundu. 

Küba'dan 1100 doktor 
Küba Devlet Başkanı Fidel Castro, ABD'ye 1100 doktor ve 26 ton ilaç yardımı yapmayı önerdi. 

'Tanrı'nın gazabı' 
ABD'de Hıristiyan fundamentalistler ise kasırganın günahlara öfkelenen Tanrı'nın gazabı olduğunu öne sürdü. Birçok internet forumunda köktendinciler, Tanrı'nın 'nahoş' Mardi Gras ve benzeri festivaller düzenleyen New Orleans halkını cezalandırdığını iddia etti. 

Türkler tek tek kurtarılıyor 

Felaket bölgesinde 70 kadar Türk öğrencinin yanı sıra 150 kadar Türk daha bulunduğu tahmin ediliyor. Telefon hatlarının çalışmaması dolayısıyla bölgeyle haberleşmede sıkıntı yaşanıyor. 

'Herkes yardım etsin' 
Oğlunu okula yerleştirmek için bölgede olan işadamı İlhan Doğancı ile ailesi kurtarıldı. Katrina'yı yaşayan işadamı Mehmet Akif Işık ve ailesi de, Türkiye'ye döndü. Işık, halkı ABD'ye yardıma çağırdı. 


</TEXT>
</DOC>
