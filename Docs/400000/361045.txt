<DOC>
<DOCNO> 361045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko54.html </URL>
<DATE> 2005/07/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan Biz artık güven, istikrar ülkesiyiz 
</HEADLINE>
<TEXT>

     Başbakan Recep Tayyip Erdoğan, ''Biz artık bir güven ülkesiyiz, istikrar ülkesiyiz. Bu güven ve istikrar ülkesinde en önce nasibini alması gereken şüphesiz ki benim girişimcim olacak'' dedi. 
     Erdoğan, Ankara Sanayi Odası'nın ASO meslek komiteleri 2. toplantısında yaptığı konuşmada, bazı girişimcilerin sürekli olarak endişe halinde aktardığı rakamlar bulunduğunu belirterek, ''Ben bunu bu kadar geleceğe yönelik umudunuzu kaybetmeyin diye ifade etmek istiyorum'' dedi. 
     Tekstil ve konfeksiyonda şu anda yaşanan bazı sıkıntılar bulunduğunu, ancak durumun burada anlatıldığı gibi olmadığını kaydeden Erdoğan, şöyle devam etti 
     ''Ben İstanbul ile de görüşüyorum. Şu anda üretiminde sıkıntılar yok değil var. 2002 yılında üretim artışı bir önceki yıla göre yüzde 12.5, 2003'te üretim artışı tekstilde yüzde 2, 2004'te -1.4. 
     Giyimde 2002'de artış yüzde 3.1, 2003'te yüzde 1.7, 2004'te ise yüzde 3.7 artış var. İhracat artışına gelince tekstilde, 2002'de bir önceki yıla göre yüzde 11.9, 2003'te yüzde 23.6, 2004'te ise yüzde 16.9 artış var. Şu anda ilk 6 ayda yüzde 9.3 artış var. Giyimde 2002'de yüzde 22.6 artış, 2003'te yüzde 23.3, 2004'te ise yüzde 14.5. Şu anda ilk 6 ayda yüzde 8 yine artış var. 
     Yani anlatıldığı kadar olay artık sıfır çizgisinin altında değil. Ama bir sıkıntı pozisyonumuz da var. Daha yüksek noktaların gayreti içindeyiz. Onun için koşuşturuyoruz. Onun için bazı tedbirler geliştiriyoruz, geliştirmeye de devam edeceğiz. Fakat tabii zikredildiği kadar da sıkıntılı durum yok. Azminizden, inancınızdan, cesaretinizden hiçbir şey kaybetmeden yine dünyayı dolaşacağız. Fellik fellik dolaşacağız. Kendimize yeni piyasalar üretmek suretiyle elimizdeki mallarımızı, ürettiklerinizi buralara satacağız. Durmak yok. Her yere beraberce gideceğiz. Anlaşacağız, konuşacağız, onları alıp getireceğiz. Beraberce bu işi sürdüreceğiz. Ümidi kaybetmek yok. Onu kaybettiğiniz anda bitersiniz.'' 
     
     ''HÜKÜMET HER ZAMAN SANAYİCİNİN YANINDA'' 
     Hükümetin bu konuda her zaman sanayicinin yanında olduğunu ifade eden Erdoğan, sıkıntılarını iletebileceklerini söyledi. 
     Erdoğan, şöyle dedi 
     ''Biz yapılması, aşılması gerekenleri yapmaya ve aşmaya gayret ederiz, edeceğiz. Çünkü sizin çöküşünüz, şüphesiz ki bizi rahatsız eder. Çünkü bu ülkeyi, devleti rahatsız edecektir. Bizim bundan memnun olmamız mümkün değil. Biz artık bir güven ülkesiyiz, istikrar ülkesiyiz. Bu güven ve istikrar ülkesinde en önce nasibini alması gereken şüphesiz ki benim girişimcim olacak. Ama onun için de siz ne yapacak, yapacak böyle tırnaklarınızla nasıl geldiyseniz buraya, bundan sonra da aynı şekilde devam edeceksiniz.'' Bir zamanlar faaliyet dışı gelirin yüzde 90 oranlarında olduğunu hatırlatan Erdoğan, Türkiye'de şu anda böyle bir şeyin olmadığını kaydetti. Erdoğan, ''artık şimdi terleyerek, helalinden bu yol var. Ama arzu ettiğimiz noktada biz daha değiliz, o da olacak. Bunu çalışarak, elele, omuz omuza başaracağız'' diye konuştu. 
     Bu noktada sanayicinin çok önemli olduğuna işaret eden Erdoğan, sanayicinin önemini çok iyi kavramış ve bilen bir ekibin bulunduğunu, ve herkesin gayretiyle arzulanan yarınların yakalanacağını söyledi. 
     Başbakan, ''istiyoruz ki bu günler hiç akşam olmasın, hep gün olarak kalsın. Bu yola da böyle devam edelim'' dedi. 
     
</TEXT>
</DOC>
