<DOC>
<DOCNO> 376425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko45.html </URL>
<DATE> 2005/09/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çilingir Rakı piyasada... 
</HEADLINE>
<TEXT>

     Efe Rakı'nın üreticisi Elda İçecek ve Enerji Hizmetleri A.Ş. Elda , yeni markası Çilingir'i piyasaya sundu. 
     Elda'dan yapılan açıklamada, Çilingir'in, bir yıldır piyasada bulunan Efe Rakı'nın kalitesinde, ancak boğaz yakan rakı sevenler için özel olarak hazırlandığı belirtildi. 
     Pazara daha önce Efe Rakı ile giren Elda'nın, Çilingir ile aynı zamanda birinci yılını kutladığı bildirilen açıklamada, piyasaya 70cl'lik ambalajlarda çıkan Çilingir'in fiyatının 21.5 YTL olduğu kaydedildi. 
     Elda İçecek ve Enerji Hizmetleri A.Ş. Yönetim Kurulu Başkanı Ekrem Demirtaş, Efe'yi güzel rakının tadı unutulduğu için çıkardıklarını, Çilingir ile güzel rakının biraz daha sertini yaptıklarını belirterek, yeni ürün ile pazar üstünlüğünü artırmayı hedeflediklerini kaydetti. 
     Demirtaş, Efe Rakı'nın yurtdışındaki başarısına işaret ederek, yeni ürünü de Balkanlar ve Ortadoğu'ya ihraç edeceklerini bildirdi. 
     İzmir Ticaret Odası Başkanı Ekrem Demirtaş'ın öncülüğünde İzmirli girişimcilerin kurduğu Elda, Türkiye'nin ilk özel sektör alkollü içecek üretim tesisini Eylül 2004'te faaliyete geçirmişti. 
     
</TEXT>
</DOC>
