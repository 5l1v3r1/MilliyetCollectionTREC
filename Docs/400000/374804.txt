<DOC>
<DOCNO> 374804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo30.html </URL>
<DATE> 2005/09/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Diyarbakırspor'da isyan Bir Türkiye'nin futbol takımıyız 
</HEADLINE>
<TEXT>

     Diyarbakırspor Kulübü Başkanı Abdullah Akyıl, deplasman maçlarında kulüp ve kent aleyhine, gerek rakip takım yönetimlerinin ve gerekse taraftarların yaptığı saldırıların artık durdurulması gerektiğini bildirdi. 
     Abdullah Akyıl, yaptığı açıklamada, önyargıların bir tarafa bırakılarak öncelikle insanların birbirini sevmesi ve birbirine saygı göstermesi gerektiğini belirterek, sporu sevginin ve saygının gelişmesinde yegane araçlardan biri olarak gördüklerini kaydetti. 
     Çok değer verdikleri fair-play anlayışını her fırsatta ve platformda yaşatmaya kararlı olduklarını ve Diyarbakırspor'un Turkcell Süper Ligi futbol takımı olduğunu ifade eden Akyıl, şöyle konuştu 
     ''Takımımız Türkiye'nin bir futbol takımıdır. Bu kulüp İran'da, Rusya'da, Endonezya'da ya da Patagonya'da herhangi bir şehrin herhangi bir takımı değildir. Türkiye'ye karşı savaş ilan etmiş herhangi bir düşman ülkenin bir takımı da değildir. Diyarbakırspor'un özellikle deplasman maçlarında kulüp ve şehrimiz aleyhine gerek rakip takım yönetimlerinin ve gerekse taraftarlarının olumsuz tezahüratlarının artık durdurulması gerekmektedir. Bu tür saldırılar temsil ettiğimiz halkımızı ziyadesiyle tedirgin ettiği gibi sabrının da taşmasına çanak tutmakta ve daha büyük provokasyonlara zemin hazırlamaktadır.'' 
     
     ''SUÇ DUYURUSUNDA BULUNACAĞIZ'' 
     Akyıl, bu tür saldırıların ülkenin toplumsal dokusuna zarar verdiğini ifade ederken, Futbol Federasyonu'nun, haklarını korumakla yükümlü olduğu kadar toplumsal dokunun korunup geliştirilmesi ve fair-play ruhunun egemen kılınması için gerekli önlemleri almakla yükümlü olduğunu bildirdi. 
     Bir taraftarın bir başka taraftara sözle ya da fiilen saldırması durumunda haksız eylem nedeniyle ceza davası açılabildiğini dile getiren Akyıl, şöyle devam etti 
     ''Hatta taraftarı olduğu kulüp de cezalandırılmaktadır. Bu durumda kulübümüz aleyhinde bu tür sloganlı saldırıları yapanlar aleyhine TCK'da düzenlenen maddelere dayanarak suç duyurusunda bulunacağız. Bu suç duyurusu, bu tür olaylara sebebiyet verenlerin yanısıra önlenmesinde gerekli tedbirleri almayan yöneticileri de kapsayacaktır. Yaşadığımız sıkıntıları Futbol Federasyonu'na da yazılı olarak ilettik.'' 
     
</TEXT>
</DOC>
