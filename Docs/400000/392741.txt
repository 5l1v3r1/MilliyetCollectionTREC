<DOC>
<DOCNO> 392741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun33.html </URL>
<DATE> 2005/11/07/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak'ta bir basın şehidi daha... 
</HEADLINE>
<TEXT>

     Irak'ın kuzeyindeki Musul'da, Ahmed Hüseyin El Maliki adlı bir Türkmen gazetecinin öldürüldüğü bildirildi. 
     Irak polisi, kimliği belirsiz silahlı kişilerin Musul'da bir internet kafeye baskın düzenlediklerini ve baskın sırasında El Maliki'yi öldürdüklerini açıkladı. El Maliki'nin, Telafer gazetesinde editör olarak görev yaptığı kaydedildi. 
     Saldırının nedeni konusunda bilgi verilmedi, ancak Musul'da daha önce de gazeteciler hedef olmuştu. 
     Reuters ajansının haberine göre, ABD'nin askeri müdahale başlattığı Mart 2003'ten bu yana 70'den fazla Iraklı ve yabancı gazeteci öldürüldü. 
     Haberde, gerçek rakamın bundan çok daha yüksek olabileceği ve bu sayının gazeteciler için çalışan tercüman, şoför gibi yardımcıları kapsamadığı belirtildi. 
     
</TEXT>
</DOC>
