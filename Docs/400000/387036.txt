<DOC>
<DOCNO> 387036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/magazin/amag.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkı aralarında 'Allahuekber' 
</HEADLINE>
<TEXT>


2 bine yakın kişi şarkı aralarında tekbir getirdi başlarında takkeyle 'break dans' yapanlar bile vardı. Gençler, ABD'li Müslüman hip-hop grubu Native Deen ile Yusuf İslam'ı bir araya getiren konserle coştu 

BORA BAĞCIBAŞI 

İstanbul Yedikule Zindanları'nda önceki akşam ilginç bir konser vardı. 'İslami hip-hop' tarzlarıyla tanınan ABD'li müzik grubu 'Native Deen'in konserinde Müslüman olduktan sonra adını Yusuf İslam olarak değiştiren Cat Stevens da şeref konuğuydu. 

2 saat sürdü 
Seyirci topluluğunun çoğunlukla gençlerden oluştuğu 2 saatlik konseri yaklaşık 2 bin kişi izledi. 3 kişiden oluşan Amerikalı grup, 'Drug Free' ve 'Paradise' adlı şarkıların da aralarında bulunduğu parçalarını seslendirdi. Konserin 2. yarısında ise Yusuf İslam üçlüye eşlik etti. 

Öğüt verdi 
İslam, parçalarına başlamadan önce yaptığı konuşmada, "Ramazan açlık içindeki insanları gün boyu aç olarak hatırladığımız bir ay. Birçok insan aç. Bunun için sadece bir ay değil, bütün yıl dünyadaki aç ve susuz insanları hatırlamamız gerekir" dedi. 

Yine gitarla... 
İslam, "Müzik dünyada birçok insana hitap eden ve onları etkileyen fenomendir. Ancak bizim anlayışımıza göre müzik, popülerliği, şan ve şöhreti hedeflememeli. Müzikte asıl aranması gereken mana ve ahlak yüceliği olmalıdır. Ben genç oğlumun baskısı ve ısrarı üzerine gitarı yine elime aldım. İnşallah bizim dinin güzelliğini yüceliğini göstermemde bir vesile olacaktır" dedi ve ardından ilahisine geçti. 
Stevens, daha sonra yeniden aranje ettiği 'Peace Train' Barış Treni adlı şarkısının da yer aldığı yeni albümü Night of Remembrance'tan şarkılar okudu. 

Hayran çoktu 
Çoğunluğu başörtülü kızlar ile şapkalı, takkeli gençlerden oluşan seyirci topluluğu, konserde bol bol fotoğraf çekti, dans etti. Gençler arasında Native Deen'e eşlik ederken 'break dans' yapan Zeytinburnulu gençler bile vardı. Gençlerin bazı şarkı aralarında "Allahuekber" diye bağırmaları dikkat çekti. 


</TEXT>
</DOC>
