<DOC>
<DOCNO> 395381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun06.html </URL>
<DATE> 2005/11/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Reuters anketi Türkiye AB'ye 2017'de girecek 
</HEADLINE>
<TEXT>

     DIŞ HABERLER SERVİSİ 

İngiliz haber ajansı Reuters'ın yaptığı ankete katılan piyasa uzmanları, Türkiye'nin AB'ye 2017'de üye olabileceğini söyledi. 
     Anket, yaklaşık 30 "gelişmekte olan pazar stratejisi uzmanı" ile 10 - 14 Kasım tarihleri arasında yapıldı. Reuters'ın görüş aldığı Almanya'nın Köln kentindeki Oppenheim Araştırma Merkezi uzmanlarından Dagmar Alpen, Fransa ve Hollanda'da referandumlarla AB anayasasının reddedilmesiyle Almanya'daki hükümet değişikliğinin Türkiye'nin AB üyeliği açısından olumsuz gelişmeler olduğunu söyledi. 
     Ankette ayrıca, Türkiye'nin müzakereler sona ermeden üyelikten vazgeçmesi ihtimali yüzde 20 olarak belirlendi. 
     Londra'daki Bear Stearns kurumundan Tim Ash, "10 yıl sonra, Avrupa'nın aksine Türkiye, canlı bir ekonomiye ve genç bir nüfusa sahip olacak. Sorun, Türkiye'nin, Türklerin, bağımsızlıklarını teslim etmeye istekli olup olmayacaklarıdır" dedi. 
     Reuters'ın ağustosta yaptığı benzer bir ankette de Türkiye'nin 2015'te AB üyesi olabileceği sonucuna ulaşılmıştı. 
     
</TEXT>
</DOC>
