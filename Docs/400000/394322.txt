<DOC>
<DOCNO> 394322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun02.html </URL>
<DATE> 2005/11/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Müşerref İsrail'i, Filistin devleti kurulunca resmen tanıyacağız... 
</HEADLINE>
<TEXT>

     Pakistan Devlet Başkanı Pervez Müşerref, ülkesinin İsrail'i ancak Filistin devleti kurulduğunda resmen tanıyacağını belirtti. 
     Müşerref'in sözcüsü Şukat Sultan'ın yaptığı açıklamaya göre Müşerref, Amerikan Yahudi Konseyi lideri Jack Rosen'i kabulündeki konuşmasında, Rosen'in İsrail'in diplomatik, ticari ve ekonomik ilişkiler kurmak istediğini iletmesi üzerine, ''bağımsız bir Filistin devleti kurulmasının, bu yöndeki bir girişimin vazgeçilmezi'' olduğunu ifade etti. 
     Rosen, görüşmede ayrıca Müşerref'e İsrail'in Pakistan ile dostane ilişkiler kurmayı istediğini ve Amerika'daki Yahudi cemaatinin depremzedeler için bağış topladığını iletti. 
     İsrail ile diplomatik ilişkileri bulunmayan Pakistan, İsrail'in Filistin topraklarındaki işgale son vermesini ve Filistin devletinin, başkenti Kudüs olmak üzere haritada yer almasını talep ediyor. 
     Pakistan, İsrail ile ilişkilerinde ilk adımı ilk kez Türkiye'de iki ülkenin dışişleri bakanlarının görüşmesiyle atmıştı. 
     
</TEXT>
</DOC>
