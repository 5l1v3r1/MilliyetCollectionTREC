<DOC>
<DOCNO> 366660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun32.html </URL>
<DATE> 2005/08/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sudan'da halk başkentten kaçıyor 
</HEADLINE>
<TEXT>

     Sudan'ın başkenti Hartum'da halkın kenti terketmeye başladığı, askerler ve toplum polisinin kent merkezine ilerlediği bildiriliyor. 
     Devlet Başkanı Birinci Yardımcısı ve Halk Kurtuluş Hareketi SPLM örgütünün lideri John Garang'ın ölümünün ardından, bugün başkent caddelerinin kenti terkedenlerin otomobilleriyle dolu olduğu belirtildi. 
     Güvenlik görevlilerinin ise kent merkezine doğru giden araçları çevirdiği gelen haberler arasında. 
     Görgü tanıkları, kent merkezinden silah sesleri geldiğini ve göz yaşartıcı bomba atıldığını belirtirken, Hartum caddelerinde ellerinde sopalı ve silahlı insanların dolaştığını söylediler. Görgü tanıklarına göre, 5 kamyon dolusu asker ve toplum polisi, kent merkezine ilerledi. 
     Bu arada, güney Sudanlı milis lideri General Paulino Matip'in öldürüldüğü söylentisi yayıldı. Ancak gerek Güney Sudan Savunma Güçleri, gerekse Dışişleri Bakanlığı'nın bir yetkilisi bu söylentiyi yalanladı. 
     Uluslararası Kızılhaç Komitesi, başkentteki şiddetin ardından morglarda 84 cesedin bulunduğunu açıkladı. 
     Devlet Başkanı Ömer Hasan El Beşir, şiddete son verilmesi çağrısında bulundu. Beşir, televizyondan yayınlanan konuşmasında, ''Tüm iyi insanlardan aralarındaki anlaşmazlıkları gömmelerini istiyorum'' dedi. 
     Beşir, tüm valilere, vatandaşların hayatlarının ve mallarının korunması için, gerek idari, gerekse güvenlik alanında önlemler almaları talimatı verdiğini açıkladı. 
     Garang'ı taşıyan helikopter, kötü hava koşulları yüzünden Uganda-Sudan sınırı yakınında güney Sudan dağlarında düşmüştü. Kazada, Garang ve beraberindeki 6 kişi ile 7 kişilik mürettebat hayatını kaybetmişti. 
     Güneydeki ayaklanmaya 20 yıl liderlik ettikten sonra kuzey hükümetiyle barış anlaşması imzalayan Garang'ın ölümünün ardından çatışmalar çıkmıştı. 
     
</TEXT>
</DOC>
