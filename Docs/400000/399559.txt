<DOC>
<DOCNO> 399559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun13.html </URL>
<DATE> 2005/12/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Amerikan gazetesinde saygısız makale 
</HEADLINE>
<TEXT>

     BOSTON ANKA 

Amerika’da yayınlanan Boston Globe gazetesinde yayınlanan bir makalede Atatürk’ün "aşırı milliyetçi" olduğu iddia edildi. Yazıda PKK ile yürütülen mücadeleden ise "iç savaş" olarak bahsedildi. 
     Son dönemde Amerikan basınında çıkan Türkiye karşıtı yazılara bir yenisi de Boston Globe gazetesinden eklendi. 
     Massachusetts Teknoloji Enstitüsü MIT Uluşlararası Çalışmalar Merkezi İcra Direktörü John Tirman tarafından kaleme alınan makalede, Atatürk’ün "aşırı milliyetçi olduğu" iddia edildi. 
     Yazıda, "Atatürk’ün aşırı milliyetçiliğini kendilerine kılavuz alan ordunun, Kürt sorununa değinen ve Ermeni soykırımını keşfeden 50 kadar yayıncı ve yazarın ulusu küçük düşürdükleri için ceza almalarını istediği" savunuldu. 
     
     "TÜRK DEMOKRASİSİNİN KILAVUZU ASKERİN DEMİR YUMRUĞU" 

     Türkiye’deki demokrasi tartışmalarının bu konunun "ne kadar zor olduğunun canlı bir örneği" olduğunun dile getirildiği yazıda, Türkiye’nin "1920 yılında bu yana resmi olarak bir cumhuriyet olduğu ancak Türkiye’deki demokrasinin kılavuzlu bir demokrasi olduğu belirtildi. Gazete, bu kılavuzun da "ordunun demir yumruğu" olduğunu öne sürdü. 
     
     "TÜRK ORDUSU KÜRT BÖLGELERİNE BOMBA KOYUP PATLATIYOR" 

     Yazıda, Türk güçlerinin "Güneydoğu’daki Kürt bölgelerine" bombalar yerleştirdiği ve patlattığı, böylece "isyancı grup PKK’nın" hala varlığını sürdürdüğünü gösterdiği ve devlet güvenliği için bir tehdit olduğunu göstermeye çalıştığı ifade edildi. 
     "Bunun ortaya çıkan ilk örnek olmadığı" belirtilen yazıda, "Bu tür eylemleri mevcut hükümet yapısı, güvenlik güçleri, istihbarat yetkilileri ve paramiliterlerden oluşan ve AB standartlarını kendilerine de uygulanması gerektiğinden nefret eden ’derin devlet’ yapıyor" ifadeleri yer aldı. 
     
     "ASKER BAŞBAKAN İNDİRDİ HATTA ÖLDÜRDÜ" 

     Türkiye’deki anayasanın 1980 yılında yaşanan askeri darbenin ardından hazırlandığı aktarılan yazıda, Türkiye’deki siyasilerin de askeri rahatsız etmek istemediği belirtildi. Gazete, Türkiye’deki Başbakanların askerler tarafından indirildiğini hatta öldürüldüğünü belirtti. 
     
     "TÜRKİYE AB’Yİ HAKEDİYOR MU " 

     Bütün bu gelişmelerin Türkiye’nin AB üyeliğini hak edip etmediği sorusunu gündeme getirdiği aktarılan yazıda, "bazıları anti İslamcı olan pek çok Avrupalı’nın 70 milyonluk fakir bir ülkeyi birlikte istemediği bu yüzden de insan hakları gibi gibi konuları gündeme getirdiği" belirtildi. 
     
     PKK İLE MÜCADELE "SİVİL SAVAŞ" OLARAK TANIMLANDI 

     Türkiye’nin AB üyeliğine en büyük destekçinin ABD olduğu ve Türkiye’nin yıllar boyunca İsrail ve Mısır’ın ardından ABD’den en çok askeri yardım aan ülke olduğu belirtilen yazıda, buna karşın Türkiye’de Amerikan karşıtlığının arttığı ve "Türkiye’nin aldığı Amerikan silahlarının, 40 bin kişinin ölümüne neden olan ve Türkiye’nin Kürtler’le yürüttüğü sivil savaşta kullanıldığı" ifade edildi. 
     Şu anda da ABD Hükümeti’nin Irak’ta, özellikle de petrol yatağı Kerkük’te, Kürtler’i desteklediği belirtilen haberde, Türkiye’nin de Kerkük’ün Kürtler’in eline geçmemesi için çağrıda bulunduğu belirtildi. 
     
     "TÜRKLER IRAK’A ASKERİ ÇIKARMA YAPABİLİR, SULARINI 

     KESEBİLİR" Gazete, Kerkük’ün Kürt kontrolüne geçmesi halinde de Türkiye’nin "askeri müdahalede bulunabileceğini, petrol boru hatlarını durdurabileceğini, su kaynaklarını kapatabileceğini ve milislerle ölüm mangalarını destekleyebileceğini" öne sürdü. 
     John Tirman’ın yazısında, son olarak "Yani Amerika, kendisini bizzat eğittiği ve güçlendirdiği bir ordu tarafından hayal kırıklığına uğratılmış bir konumda buldu" ifadeleri yer aldı. 
     
</TEXT>
</DOC>
