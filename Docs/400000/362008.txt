<DOC>
<DOCNO> 362008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun09.html </URL>
<DATE> 2005/07/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Belçikalı ve Avusturyalılar Türkiye'ye endişesiz gidiyor... 
</HEADLINE>
<TEXT>

     Belçika Dışişleri Bakanlığı, ''dünyanın hiçbir bölgesinin terörizm tehdit ve tehlikesi dışında sayılamayacağını'' belirterek, ''İngiltere ve Türkiye'de meydana gelen son terörist saldırıların, terörist grupların sadece Avrupa sınırları dışında değil, Avrupa sınırları içinde de faal olduklarını kanıtladığını'' açıkladı. 
     Dışişleri Bakanlığı yetkilileri, basına yaptıkları açıklamada, Belçikalı turistlere Türkiye'ye gitmemeleri yönünde tavsiyede bulunmak için gerekçe görülmediğini belirttiler. 
     Kuşadası'ndaki patlamaya ve bu patlamada bir Belçikalının hafif yaralanmasına geniş yer veren Belçika basını, teröristlerin Türk turizmini ve Türkiye'nin AB'ye katılım sürecini hedef aldıklarını yazarken, turistlerin bu olaydan etkilenmediklerini belirtti. 
     Basın, Belçika'da bir numaralı turizm tercihi haline gelen Türkiye'ye bu yıl 400 binden fazla Belçikalının gideceğini, Türk turizminin kozlarının ve rekabet gücünün çok yüksek olduğunu yazdı. 
     Türkiye'ye giden turistlerle havaalanlarında röportajlar yapan gazeteler, bu turistlerin hiçbir endişe belirtisi göstermediklerini, sadece bazı turistlerin ''Türkiye'ye gitmekten değil, uçağa binmekten biraz tedirgin olduklarını'' söylediklerini bildirdiler. 
     Kuşadası'ndaki saldırının ''Türkiye'nin tekerlerine çomak sokmak isteyen'' terör örgütü PKK'nın işi olması olasılığı üzerinde duran basın, bu eylemin turizm ve turistler açısından fazla etkisi olmadığını, Kuşadası'nda ve diğer yörelerde ''turist kaynadığını'', plajların ve gece kulüplerinin dolup taştığını yazdı. 
     Basın, Belçikalı tur operatörlerinin çeşitli açıklamalarına da yer vererek, Dışişleri Bakanlığı aksine bir görüş bildirmediği sürece, Türkiye'ye gitmenin sakıncalı ve tehlikeli görülmediği mesajını yansıttı. 
     
     AVUSTURYALI TURİSTLER REZERVASYON İPTAL ETTİRMEDİ 

     Bu arada, Avusturya Seyahat Acentaları Örgütü ÖRV Başkanı Annemarie Richard, ''Kuşadası'ndaki terör eylemine rağmen Avusturyalı turistler arasında rezervasyon iptali olmadığını'' bildirdi. 
     Gerek Kuşadası gerekse daha önce Çeşme'de meydana gelen patlamadan sonra bazı turistlerin ''bilgi almak amacıyla seyahat bürolarına başvuruda bulunduklarını, ancak rezervasyon iptali yapılmadığını'' belirten ÖRV Başkanı Richard, ''Türkiye'nin Avusturyalı turistlerin tercih ettiği ülkelerden biri olduğunu'' söyledi. 
     Avusturya İstatistik Teşkilatı'nın verilerine göre, 2004 yılında toplam 308 bin 500 Avusturyalı Türkiye'de tatil yaptı. Yetişkinlerin yanı sıra öğrencilerin de yaz tatili için Türkiye'yi tercih ettikleri belirtilen açıklamada, 2005 yılında toplam 8 bin Avusturyalı lise mezununun da ''diploma tatilini'' Türkiye'de geçirdikleri bildirildi. 
     Avusturyalı turistlerin 2004 yılında 3 milyon 337 bin geceleme ile ortalama 10,8 gün Türkiye'de kaldıkları belirtildi. 
     
</TEXT>
</DOC>
