<DOC>
<DOCNO> 387065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/yasam/ayas.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük amaçları tarihi sevdirmek 
</HEADLINE>
<TEXT>


Kitap dünyamızda 75 yaşın üzerinde olup da fırtına gibi esen 3 yazar var.. 'Şu Çılgın Türkler'in yazarı Turgut Özakman 75, 'en çok okunan' listelerinden düşmeyen Hıfzı Topuz 82, İsmet Bozdağ ise 90 yaşında... 

Önay Yılmaz 

Bugünlerde 3 yazar, Turgut Özakman, Hıfzı Topuz ve İsmet Bozdağ, kitap dünyamızda fırtına gibi esiyor. Yaşları 75, 82 ve 90 olan 3 yazar da tarihi gençlere sevdirmeyi istiyor. 

İddiaları çürütecek 
Bugüne kadar 60'a yakın kitabı yayımlanan Bozdağ, 'Latife ve Fikriye-İki Aşk Arasında Atatürk' adlı 60 baskı yapan kitabıyla h l 'En çok okunanlar' listesinde. Bozdağ şimdilerde, "Son kitabım" dediği "Soykırım mı Hodri meydan" adlı kitabının hazırlıklarını sürdürüyor. Bozdağ, "Bu öyle bir kitap olacak ki, Ermeni soykırımı iddiaları tamamen çürüyecek" diyor. 
Çankaya arşivlerine ulaşan Bozdağ, kitabının en can alıcı kısmının Atatürk'ün soykırım iddialarına verdiği yanıt olduğunu söylüyor. 

140 baskı yaptı 
Türkiye'nin son günlerde en çok satılan, okunan ve konuşulan kitabı 'Şu Çılgın Türkler'in yazarı Turgut Özakman'ın imza günündeyse uzun kuyruklar oluşuyor. Bugüne kadar 10 kitap, 27 oyun ve 6 senaryoya imza atan Özakman'ın 'Şu Çılgın Türkler'i 140 baskı yaptı. 
Özakman, kitabı, genç kuşakların İstiklal Savaşı'nı daha iyi öğrenmeleri için yazdığını belirterek, "Ancak bu konuda yazılmış çok sayıda bilimsel kitap var. Ben sadece daha çok okunması için kitaba roman havası verdim. Gördüğüm ilgiden memnunum, kitap istediğim amaca ulaştı" diyor. 
Özakman, bundan sonra Çanakkale Savaşları'nın romanını yazmayı planladığını belirtiyor. 

Her yıla bir kitap 
'Gazi ve Fikriye', 'Taif'te Ölüm', 'Eski Dostlar', 'Çamlıca'nın Üç Gülü', 'Devrim Yılları' gibi çok satan unutulmaz kitaplara imza atan Hıfzı Topuz'un da amacı, yakın tarihimizi genç kuşaklara sevdirmek. Her yıl 'çok okunanlar' listelerinden düşmeyen bir kitap yazan Topuz, kitap dünyasının en üretken yazarlarından biri olarak kabul ediliyor. 
Topuz, son kitabı 'Tavcan'da savaş yıllarında kültür devrimini, köy enstitülerinin kuruluş öyküsünü anlatıyor. Topuz'un kaleminden dönemin destansı aydınlanma savaşımını simgeleyen 'Tavcan', aynı zamanda 1950'lerde başlayan karşı devrime direnişin de öyküsü... 


</TEXT>
</DOC>
