<DOC>
<DOCNO> 399183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/akyol.html </URL>
<DATE> 2005/11/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
AKP ve şarap 
</HEADLINE>
<TEXT>


BAŞBAKAN Yardımcısı Abdüllatif Şener TOBB'da şarap sektörü üzerine düzenlenen bir toplantıya katılıyor, "Ben şarabın tadından başka her şeyini bilirim" diyor. Belli ki içki içmediğini ama içkinin ekonomisini bildiğini söylüyor. 
Bazı AKP'li belediyelerin, durup durup dururken içki yasakları koyarak gerilim yaratmalarını da eleştiriyor. 
Çağdaşlaşma ve dindarlık anlayışlarımızı test edecek bir soru Devlet adamlarının şarap içip içmemesi mi, içki sektörünü ve genelde ülke ekonomisini iyi yönetmesi mi önemli 
Şener'in ortaya koyduğu formül şu 
"Farklılıklarımızı sevmek .." 
İçki içen bir insanı da seveceksin, içmeyen bir insanı da 
Çağımızın "çeşitlilik" anlayışını Şener edebi, hatta tasavvufi bir dille ifade ediyor. 

AKP'nin içi... 
Başbakan'ın tavrı belli, içki satışı konusunda "Ruhsat alamayan bize gelsin" diye konuştu. Bulunduğu mek nlarda içki servisi yapılıyor, kendisi içmiyor, içeni normal karşılıyor. 
Şener, tabandan da negatif bir tepki almamış 
- Dün Denizli'deydim, partili arkadaşlar sözlerimi çok doğru bulduklarını söylediler 
Ya Sivas 
- Sivas memleketim, hemen her gün konuşuyorum, kimse itiraz etmedi, normal buluyorlar. 
Ve Şener "parti seminerlerinde" parti teşkilatına "Siyasi Etik" dersi veriyor. Şunları anlattığını söyledi 
"Farklılıklarla bir arada yaşacağız, farklılıklarımızı seveceğiz, hoşgörü göstereceğiz. Çok aykırı gördüğünüz şeyleri takıntı yapmayın. İnsanlarımızı kendi değerlerimize göre kategorize etmek ülkeye zarar verir. Siyasetin birinci ödevi ülkeye zarar vermekten sakınmak, ikinci ödevi ülkeye yararlı olmaktır...." 
AKP'de hem de parti içinde böyle seminerler yapılması önemlidir. 
Ülke açısından, içki ve kıyafet gibi tamamen özel tercih meselesi olan konularda kavga ederek enerji israf etmekten artık kurtulmalıyız 
İçki içmeyenleri "gerici" gibi gören, "Midenize mi dokunuyor " gibi iğneleyici sözlerle sorgulamaya kalkan kafa ile, içkiyi yasaklayan kafa düşman kardeşlerdir 
Yakın ve uzak tarihimizden gelen "tavizsiz, dimdik, tek doğru" zihniyetlerinin gerilimler yaratarak beşeri enerjimizi tükettiğini görmeliyiz artık .. "İş"imize bakmalıyız artık .. 

Kavga değil, iş 
Abdüllatif Şener doçenttir. Doktora tezinin konusu "Tanzimat Döneminde Vergi Sisteminin Modernleşmesi" idi. Doçentliğe giden yolda "Osmanlı Mali Düşüncesinin Modernleşmesi" ve "İttihat ve Terakki'nin İktisadi Politikaları" başlıklı iki önemli akademik çalışması vardır. 
Bir yandan, içinden geldiği muhafazak r Anadolu kültürünün değerleri, öbür yandan "modernleşme"nin ekonomik ve mali alanlarını da kapsayan esas işlevsel dinamikleri konusundaki araştırmaları... Belli ki onu bir senteze getirmiş Değerler alanında farklılıklara saygı, hoşgörü. İsteyen istediği gibi yer, içer, giyinir, yaşar, yazar, konuşur 
İş, yönetim, ekonomi gibi konularda ise rasyonellik 
İçkiyi iç veya içme bu senin özgür tercihin... Yeter ki sektörü iyi yönet 
Çağımızın iş zihniyetini ve liberal demokrasinin değerlerde çeşitlilik anlayışını yansıtan böyle bir sentez, "muasır medeniyet"in zamanımızdaki içeriğine daha uygundur 



</TEXT>
</DOC>
