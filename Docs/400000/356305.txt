<DOC>
<DOCNO> 356305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo29.html </URL>
<DATE> 2005/06/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kıvanç Oktay Yerli transferini kapattık... 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, yerli oyuncu transferini kapattıklarını söyledi. 
     BJK Nevzat Demir Tesisleri'nde düzenlenen imza töreninde basın mensuplarının sorularını yanıtlayan Kıvanç Oktay, yerli oyuncu transferi noktaladıklaraını, yabancı oyuncu transferiyle ilgili görüşmelerinin ise sürdüğünü kaydetti. 
     Carew'den sonra, aynı mevkide forma giyecek iyi oyuncularla ilgili çalışmalarının sürdüğünü anlatan Oktay, Ersen Martin'in gündemlerinde olmadığını söyledi. 
     
     ''CAREW'İ, GELİR GETİRSİN DİYE SATMADIK'' 

     Oktay, Norveçli futbolcu Carew'in, kulübe gelir getirmek amacıyla Olimpique Lyon'a verilmediğini söyledi. 
     Bu futbolcuyu satmak istemediklerini sürekli dile getirdiklerini hatırlatan Oktay, Carew için devre arasından bu yana sürekli talep geldiğini anlatarak, şunları kaydetti 
     ''Kendisi ayrılmak istediğini, ailevi nedenlerle Türkiye'de yaşamak istemediğini söyledi. Bu transferi tamamen ondan sonra gerçekleştirdik. Onunla ilgili kafamızdaki rakamlar netti. Bu rakamların altında vermeyi de düşünmüyorduk. Bundan sonra alacağımız futbolcu da illaki onu sattığımız fiyatta olacak diye birşey yok. Hiç bonservis ücreti ödemenden de bir oyuncu getirebiliriz veya 3'te 1 bedelle de oyuncu getirebiliriz. Parayla futbolcuyu bir tutmamak gerekir.'' Oktay, Victsor Agali isimli futbolcuyla görüşmeleri dahi olmadığını sözlerine ekledi. 
     
     FUTBOLCULARLA SÖZLEŞMELER 

     Oktay, geçen sezon birçok oyuncuyla yüzde 50'si garanti, yüzde 50'si maç başına olarak yaptıkları sözleşmeleri, yüzde 30'u garanti, yüzde 70'i maç başına olarak değiştirdiklerini söyledi. 
     Ücretlerin ödeme biçiminde değişikliğe gittiklerini anlatan Oktay, ''Çoğu oyuncunun rakamlarında değişme yoktur. Sadece Sergen ve Okan ile ilgili değişim vardı. Onların sözleşme tutarları daha yüksekti. Onları tekrardan görüşerek biraz daha aşağıya indirdik. Maç başı şekillerini değiştirdik'' dedi. 
     
     JUANFRAN'IN DURUMU 

     Oktay, halen sözleşmeli oyuncuları olan İspanyol Juanfran'ı da transferde en iyi biçimde değerlendireceklerini söyledi. 
     Geçen sezon yapılan transferlerin belki birkaçından istedikleri gibi yararlanamadıklarını belirten Oktay, ''Hepsi çok iyi transferlerdir. Bonservis bedeli verdiğimiz oyuncuların ne şekilde geri döndüğünü gördük. Bir tek Juanfran'da başarısızlık yaşanmıştır. Maalesef ki bu da direk olarak Del Bosque'nin talep ettiği bir oyuncudur. Uyum sorunu yaşandı. Onu da en iyi şekilde değerlendireceğiz'' diye konuştu. 
     Juanfran'ın transferinde henüz bir gelişme olmadığını kaydeden Oktay, ''İspanya'da kulüplerle görüşüyor. Kiralık olarak da bazı talepler var, onu da değerlendireceğiz'' dedi. 

     
</TEXT>
</DOC>
