<DOC>
<DOCNO> 397754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas07.html </URL>
<DATE> 2005/11/24/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
16 yaşındaki milyoner bebek 
</HEADLINE>
<TEXT>

     AFP - KOCHI 

Michelle Wie, nam-ı diğer 'golfün milyon dolarlık bebeği', 16 yaşında bir golf yıldızı. Kore asıllı Amerikalı sporcu, ailesiyle birlikte Hawaii'de yaşıyor. En büyük tutkusu, golf alanlarında erkeklerle rekabet etmek. ABD'de 1945'ten bu yana profesyonel erkek sporcuların katıldığı bir erkek turnuvasında oynayan ilk kadın sporcu Ünvanına da sahip. 
     Wie, önümüzdeki hafta sonundan itibaren 1.2 milyon dolarlık para ödülünün verildiği Japonya'daki Casio World Open turnuvasında yine karşı cinsle mücadeleye girecek. Wie, "Umarım kazanırım" diyor. 
     Ancak genç oyuncu, turnuvayı kazanamasa da evine, cebinde 1.5 milyon dolar parayla dönecek. Çünkü Japonya'nın en prestijli erkek turnuvası olan Casio World Open'da sırf boy göstermesi için kendisine 1.5 milyon dolar ödenecek. Tabii bu anlaşmada, Wie'nin ünü büyük rol oynadı. 
     Organizatörler, bu anlaşmayla, turnuvaya gelecek olan izleyici sayısını 20 binden 35 bine yükseltmeyi başardı. 
     
     
     Yılda 10 milyon dolar 

     Kuroshio Country Club'da turnuvaya hazırlık yapan Wie, 'güçlü salınımları' ve 250 metreyi aşan sürüşleriyle ünlü. US Masters'da oynama hayali kuran oyuncu, Nike ve Sony'yle yaptığı anlaşmaların ardından zengin oyuncular kervanına da katıldı. Senede 10 milyon dolarlık bir kontrata imza atan Wie, böylece Rus tenis yıldızı Maria Şarapova ve Amerikalı rakibi Serena Williams'tan sonra dünyanın en zengin üçüncü kadın oyuncusu oldu. 
     Japonya'daki turnuvayı iki kez kazanan golf oyuncusu Tetsuji Hiratsuka, "Onun oyununu Hawaii'de iki kez izleme fırsatım oldu. Erkeklere son derece yakın oynadığını düşünüyorum. Aramızdan bazıları kesinlikle kaybedecek" diyerek Wie'nin yeteneğini onayladı. Kariyerinde şimdiye dek beş kez erkeklerle birlikte bir turnuvada yer alan genç golfçü Japonya Turu'nun sondan bir önceki ayağı olan Casino World Open'da spor yorumcularına göre sadece arz-ı endam etmekle yetineceğe benzemiyor. Daha önce PGA Tur'da üç turnuvaya katılan Wie'ye göre böylesi bir başarı onun masters turnuvalarına katılması için önemli bir adım olacak. 
     
</TEXT>
</DOC>
