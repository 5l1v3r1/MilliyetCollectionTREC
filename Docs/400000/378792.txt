<DOC>
<DOCNO> 378792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas19.html </URL>
<DATE> 2005/09/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Sincaplara özel köprü... 
</HEADLINE>
<TEXT>

     Çek Cumhuriyeti’nin Sokolov kentinde, sincapların caddeden karşıya geçerken araçların altında kalıp ezilmemeleri için özel bir köprü yapıldığı bildirildi. 
     Sokolov Belediye Başkanı Karel Jacobec, "Bu yapının dünya çapında bir ilk olduğunu düşünüyoruz. Son iki ay boyunca caddede ezilmiş iki sincap görmüştüm" açıklamasını yaptı. 
     Jacobec, bir parkı, içinden geçerek ikiye bölen bir caddenin üstüne, iki ağaç arasına yapılan 7 metre yüksekliğindeki köprü hakkında, "Sincaplar köprünün üstüne çıkarak ezilme tehlikesi olmadan karşı tarafa geçebilecek. Ancak köprüyü kullanıp kullanmayacaklarından emin değiliz" açıklamasını yaptı. 
     Belediye Başkanı, köprünün finansmanının bir bira evi tarafından sağlandığını, köprüyü şu ana kadar 3 sincabın "kullandığının" belirlendiğini de sözlerine ekledi. 
     Sincaplar, Çek Cumhuriyeti’nde koruma altında bulunan hayvanlar listesinde bulunuyor. 
     
</TEXT>
</DOC>
