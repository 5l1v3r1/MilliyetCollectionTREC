<DOC>
<DOCNO> 369007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo29.html </URL>
<DATE> 2005/08/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
MHK Başkanı İsmet Arzuman da hata yapabilir... 
</HEADLINE>
<TEXT>

     Merkez Hakem Kurulu Başkanı Ufuk Özertem, ''Doğru bildiğimiz yolda yürüyebildiğimiz kadar yürürüz. Yürüyemediğimiz yerde de bunu gerekçeleriyle kamuoyuyla paylaşır ve biz bu şartlar altında yapamıyoruz deriz ve bırakırız'' dedi. 
     Ufuk Özertem, Futbol Federasyonu Haluk Ulusoy Kamp ve Eğitim Merkezi'nde düzenlediği basın toplantısında, bölgesel klasman hakemleri eğitim seminerine katılmak için Trabzon'da bulunduğunu belirterek, ''Tüm Türkiye'de klasman hakemleriyle el sıkışmak, yürek yüreğe gelmek, onlarla birlikte olup mesajlarımızı birinci ağızdan vermek istiyoruz. Yola çıktığımız gibi devam ediyoruz. Duruşumuz da aynen devam edecek. Yapamayanlarla da bizle birlikte olamayacağını anlatıyoruz'' dedi. 
     Doğru bildikleri yolda yürüdüklerini ifade eden Özertem, ''Bu yolda yürüyebildiğimiz kadar yürürüz. Yürüyemediğimiz yerde de bunu bütün gerekçeleriyle kamuoyuyla paylaşır, biz bu şartlar altında yapamayacağız deriz ve bırakırız'' diye konuştu. 
     Bir gazetecinin Kayseri Erciyesspor-Beşiktaş maçının hakemi İsmet Arzuman'ın Ali Tandoğan'a kırmızı kart göstermesinin ardından, bu kararının etkisi altında kalarak yanlış karar vermesini nasıl değerlendiriyorsunuz biçimindeki sorusu üzerine de Özertem, şöyle konuştu 
     ''İsmet Arzuman'ın bir pozisyonu görememe hakkı yok mu İsmet Arzumun da hata yapacaktır. Hataları sıfıra indireceğiz diye bir şey yok. Böyle olursa futbol biter. Kaleci, yönetici, teknik adam hata yapıyor. Futbolun güzelliği burada. Bence ilk hafta hakemlerimiz oldukça başarılıydı. Bununla yetinmiyoruz. Bu başarı çizgisini daha yukarıya çekmeye çalışıyoruz. Türk hakemine güveniyoruz. Karşılıklı iyi niyet olduğu zaman aşamayacağımız bir şey olmayacağını düşünüyorum.'' Hiçbir bölgeye farklı bir yaklaşımlarının bulunmadığını kaydeden Özertem, sözlerini şöyle tamamladı 
     ''Benim futbolda en büyük dostluklarım hep Trabzon kökenli insanlarladır. Bizim Trabzon'a soğuk bakmamız diye bir şey olmaz. Kimsenin birbirine kırgınlığı, bezginliği olmasını istemiyoruz. Bu benim idealim. İdealimi gerçekleştirmek konusunda en büyük yardımı Trabzon'dan göreceğimi sanıyorum. Trabzon insanı centilmendir, misafirperverdir. Şartlar ne olursa olsun kendine gelen misafiri ağırlar. Futbolu en iyi bilen illerimizden biridir. Bazı hakemlerin hatalı yönetimi olmuştur, ama Trabzonlular o insanları sonradan bağırlarına basmışlar. Günü geldiğinde Cem Papila Trabzon'a geldiği zaman, veya Trabzonspor'un maçını bir yerde yönettiği zaman çiçekle karşılanacağından eminim. Benim söylediğim oydu. Doğrudan bir laf etmedim. Etmeyecek kadar akıllı bir insanımdır.'' Özertem, toplantının ardından ligin 2. haftasında Birinci Süper Futbol Ligi'nde görev alacak hakemleri açıkladı. 
     
</TEXT>
</DOC>
