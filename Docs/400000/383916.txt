<DOC>
<DOCNO> 383916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy21.html </URL>
<DATE> 2005/10/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Öğretmenlerin en düşük ücret aldığı ülke Türkiye 
</HEADLINE>
<TEXT>

     Eğitim Sen’in AB üyesi 9 ülke ile Türkiye’deki öğretmenlerin yıllık toplam çalışma saatleri, maaşları ve saat başına aldıkları ücreti karşılaştıran araştırması, Türkiye’nin öğretmenlere en düşük maaş veren ülke olduğunu belirledi. 
     Eğitim Sen Genel Başkanı Alaaddin Dinçer, düzenlediği basın toplantısında, AB üyesi İspanya, Danimarka, Almanya, İrlanda, Portekiz, İsveç, Hollanda Yunanistan, Türkiye’de öğretmenlerin yıllık toplam çalışma saatleri, yıllık ücretleri ve saat başına aldıkları ücret ile ilgili olarak yaptığı araştırma sonuçlarını açıkladı. 
     
     TÜRKİYE ÖĞRETMENLERİ EN ÇOK ÇALIŞTIRAN ÜLKE 
     Araştırma, 9 AB ülkesi arasında en yüksek çalışma saatlerine sahip olan ülkenin Türkiye olduğunu ortaya koyarken, İrlanda’da öğretmenler yılda toplam 915 saat çalışıyor. Öğretmenler İspanya’da 1425 saat, Portekiz’de 1526 saat, Hollanda’da 1659 saat, Danimarka’da 1680 saat, 
     Almanya’da 1708 saat, Yunanistan’da 1762 saat, İsveç’te 1800 saat çalışırken, bu oran Türkiye7de 1816 saate çıkıyor. 
     
     EN YÜKSEK MAAŞI ALMAN EĞİTMENLERİ ALIYOR 
     En yüksek maaşların verildiği ülke sıralamasında ise Almanya birinci sırada geliyor. Almanya’da göreve yeni başlamış bir ilkokul öğretmeni yılda toplam 34 bin 412 dolar gelir elde ederken, Yunanistan’da aynı şartlarda bir öğretmen yılda toplam 20 bin 86 dolar kazanıyor. Bu rakam Türkiye’de ise 6 bin 358 dolarda kalıyor. 
     Almanya’da 15 yıldır ilköğretimde görev yapan bir öğretmenin yıllık toplam geliri 46.459, Yunanistan’da 24.668 dolar iken, Türkiye’de bu rakam 7 bin 191 dolara düşüyor. 
     Çalışma saati başına alınan ücretin de hesaplandığı araştırma sonuçlarına göre, İrlanda’da ilköğretimde göreve yeni başlamış bir öğretmenin saat ücreti 24.8, İsveç’te 12, Yunanistan’da 11.4, Türkiye’de ise 4.45 dolar. İlköğretimde 15 yıllık hizmet vermiş bir öğretmense İrlanda’da saat 
     başına 40.2, İsveç’te 14.3, Yunanistan’da 14, Türkiye’de ise 4.95 dolar alıyor. Devlet liselerinde göreve yeni başlamış bir öğretmenin İrlanda’da bir saatlik hizmetin karşılığında eline geçen para 26, İsveç’te 12.8, Yunanistan’da 11.4 dolar iken, bu rakam Türkiye’de 4.6 dolara düşüyor. Aynı alanda 15 yıllık deneyimi bulunan bir öğretmen ise İrlanda’da hizmeti karşılığında saatte 40.6, Almanya’da 31, Hollanda’da 29.5, Yunanistan’da 14, Türkiye’de ise saatte yalnızca 5.06 dolar kazanıyor. 
     
</TEXT>
</DOC>
