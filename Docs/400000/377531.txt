<DOC>
<DOCNO> 377531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy07.html </URL>
<DATE> 2005/09/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Ulusumuzun birlikteliğini hiçbir güç bozamaz 
</HEADLINE>
<TEXT>

     Cumhurbaşkanı Ahmet Necdet Sezer, ''Böylesine zengin birikimi ve barış kültürü olan ulusumuzun huzur ve birlikteliğini hiçbir güç bozamayacaktır. Ulusumuz, sağduyusuyla, kışkırtmalara karşı birbirine daha sıkı sarılarak bölünmez tümlüğünü koruyacaktır'' dedi. 
     Cumhurbaşkanlığı Basın Merkezi'nden yapılan açıklamaya göre, Sezer, 724. Ertuğrul Gazi'yi Anma ve Söğüt Şenlikleri dolayısıyla bir mesaj yayınladı. 
     Türk Ulusu'nun güçlü tarih bilinciyle toplumsal ve tarihsel değerlerini günümüze kadar taşıdığını, yetiştirdiği ilkeli ve birikimli devlet adamlarıyla tarihe yön verdiğini vurgulayan Sezer, mesajında şunları kaydetti 
     ''Türk Ulusu'nu üstün kılan, birlik ve beraberliğinin yanı sıra geçmişine, değerlerine, kültürüne olan bağlılığı ve saygısıdır. 
     Her yıl Söğüt ilçemizde gerçekleştirilen ve gelenekselleşen, tarihimizin simge kişiliklerinden Ertuğrul Gazi'yi Anma Etkinlikleri de bu düşüncenin anlamlı bir göstergesidir. Büyük bir imparatorluğa giden sürecin temellerini atan, Türklerin güçlü bir devlet kurarak, egemenliğini hoşgörü ve barış anlayışıyla sürdürmesinin önemine inanan Ertuğrul Gazi, ilkeli, dürüst, adaletli bir lider olarak kendisinden sonrakilere yol göstermiştir.'' Bu değerlerin, farklı dinden ve ırktan ulusların Anadolu'da ve Türk egemenliğindeki diğer coğrafyalarda yüzyıllar boyunca barış ve huzur içinde yaşamalarına olanak sağladığını belirten Cumhurbaşkanı Sezer, şöyle devam etti 
     ''Böylesine zengin birikimi ve barış kültürü olan ulusumuzun huzur ve birlikteliğini hiçbir güç bozamayacaktır. Ulusumuz, sağduyusuyla, kışkırtmalara karşı birbirine daha sıkı sarılarak bölünmez tümlüğünü koruyacaktır. 
     Türk Ulusu, tarihsel ve kültürel birikimine bundan sonra da sahip çıkacak, bu değerleri yaşatacak, Atatürk ilke ve devrimleri ışığında çağdaş bir ülke olmanın gereklerini ödünsüzce yerine getirecektir. 
     Ölümünün 724. yılında Ertuğrul Gazi'yi saygıyla anıyor, yurttaşlarımıza esenlikler diliyorum.'' 

     
</TEXT>
</DOC>
