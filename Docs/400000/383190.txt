<DOC>
<DOCNO> 383190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur19.html </URL>
<DATE> 2005/10/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sultanahmet'te bir imparator Beckenbauer 
</HEADLINE>
<TEXT>

     Dünya futbolunun 1960 ve 70’lerdeki efsane ismi Franz Beckenbauer Alman ZDF televizyonu’nun Sultanahmet’te çekeceği özel programa katılmak üzere Türkiye’ye gelecek. Alman televizyon kanalı ZDF ünlü spor programı "Das aktuelle Sportstudio"yu İstanbul’un tarihi yerlerinden biri olan Sultanahmet Meydanı’nda canlı olarak yapacak. 
     Eminönü Belediyesi’nden yapılan açıklamada, Türkiye ile Almanya milli takımları arasında 8 Ekim’de Atatürk Olimpiyat Stadı’nda oynanacak dostluk maçının ardından Sultanahmet Meydanı’nda Alman televizyon kanalı ZDF’nin, "Das aktuelle Sportstudio"yu canlı olarak yayınlayacağı bildirildi. 
     Programa "İmparator" lakaplı Beckenbauer’in dışında ünlü futbolcu Jürgen Klinsman da katılacak. 
     Canlı yayın için hazırlıkların üç aydır sürdüğü belirtildi. Programa Almanya’nın en ünlü spor adamlarının katılacağı duyuruldu. 
     Program için Almanya’da 65 kişilik teknik personel gelecek. Atatürk Olimpiyat Stadı’nda maçın tamamlanmasıyla birlikte konuklar arasında bulunan spor adamları iki helikopter ile Yenikapı’ya ve oradan da Sultanahmet’e gelerek programa çıkacak. 
     Alman ZDF kanalının program yayını için Sultanahmet Meydanı’nda düzenlemeler yapıldı. Alana kurulacak iki dev ekrandan yurttaşlar milli maçı izleme fırsatı bulacaklar. 
     Sultanahmet Camii ile Ayasofya Camii’nin minarelerine yerleştirilecek kameralarla görüntüler Almanya’ya ulaştırılacak. Aynı tarihler arasında Sultanahmet Meydanı’nda gerçekleştirilen Ramazan etkinlikleri görüntüleri de yayın sırasında ekrana gelecek. 60-75 dakika arasında planlanan program için meydana oturma tribünleri yerleştirilecek. Almanya’dan gelecek binin üzerinde seyirci ise bu tribünler ile ışık ve ses gösterisinin yapıldığı alandaki banklara yerleştirilecek. Sultanahmet ve Ayasofya arasındaki alanda yapılacak program sırasında İstanbul’un renkli yaşamından görüntüler de sunulacak. 
     Almanya’nın çok sevilen spor programı için Öger Tur, özel bir tur programı hazırladı. Programa katılacak seyirciler Öger Tur, tarafından İstanbul’a taşınacak. 
     Türkiye’nin ve İstanbul’un tanıtımına büyük katkı sağlayacak programla ilgili son hazırlıklar 3 Ekim Pazartesi günü Sultanahmet Meydanı’nda düzenlenecek basın toplantısıyla açıklanacak. 
     
</TEXT>
</DOC>
