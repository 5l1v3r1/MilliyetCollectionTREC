<DOC>
<DOCNO> 368596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun33.html </URL>
<DATE> 2005/08/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak meclisinde 'şeytan' tartışması 
</HEADLINE>
<TEXT>

     Irak meclisindeki Yezidi milletvekilleri, diğer milletvekillerinin euzübesmele çekerken ''Şeytan'dan Allah'a sığınırım'' kısmında kendilerine bakmalarından rahatsızlık duyduklarını bildirdiler. 
     Meclisin bugünkü oturumu sırasında, Başbakan İbrahim Caferi İran ziyaretiyle ilgili konuşurken, Yezidi milletvekillerinden Kamran Hayri Sait, başbakanın sözünü kesti. ''Sayın Başbakan, sayın bakanlar'' diyen Yezidi milletvekili, ''Bu sözlerim sizlere garip gelebilir, ama belirtmeliyim ki, euzübesmele çekerken her seferinde dönüp bizlere bakmanızdan rahatsız oluyoruz'' diye konuştu. 
     Sait'in ''Euzübesmele çeken meslektaşlarım her seferinde, sanki bizler Şeytan'ın temsilcisiymişiz gibi dönüp bize bakıyorlar'' demesi, meclis salonunda gülüşmelere yol açtı. 
     275 sandalyeli Irak meclisinde üç Yezidi milletvekili bulunuyor. 
     Caferi ise, buna cevap verirken, euzübesmelenin Müslümanlar arasında çok yaygın bir ifade olduğunu, bu sözlerle Yezidi topluluğuna hakaret etmek gibi bir niyetleri olmadığını belirtti. 
     Yezidilik Şeytan'ı da tanrı sayan bir inanç. Yezidilerin ''Melek Tavus'' dedikleri Şeytan, Yezidiliğe göre, Tanrı'nın celal vasfının yansıması. 
     Yezidilerin asılları Kürtçe olan Kitab'ül-Cilve ve Mushaf-a Reş adlı kutsal kitapları vardır. Yezidiler, Kitab'ül-Cilve'nin, kurucu Yezid'in geleceğini haber verdiği yeni ''peygamber'' Şeyh Adi'ye XII. yy ''Melek Tavus'' tarafından vahyedildiğine inanırlar. Mushaf-a Reş ise Şeyh Hasan Bin Adi tarafından yazılmış. 
     
</TEXT>
</DOC>
