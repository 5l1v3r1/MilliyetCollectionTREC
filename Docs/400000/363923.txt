<DOC>
<DOCNO> 363923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur26.html </URL>
<DATE> 2005/07/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Org. Hurşit Tolon Yıllarca terörün ne büyük bela olduğunu anlattık 
</HEADLINE>
<TEXT>

     1. Ordu Komutanı Orgeneral Hurşit Tolon, ''Yıllardır dünyaya terörün ne büyük bela olduğun anlattık, daha doğrusu anlatmaya çalıştık ama pek çok konuda olduğu gibi bize çifte standart uyguladılar'' dedi. 
     Orgeneral Tolon, 5. Kolordu Komutanlığı'nca Tekirdağ'ın Çorlu İlçesi'ne bağlı Önerler Köyü'nde düzenlenen ''Köy Destek Uygulaması''nda yaptığı konuşmada, devlet, halk ve Türk Silahlı Kuvvetleri'nin birbirinden ayrılmaz bir bütün olduğunu belirterek, silahlı kuvvetlerin yurt sathında her bir yörede, olanakları ölçüsünde, ''Ordu-millet el ele'' çalışmaları kapsamında halkı ile bütünleşerek, güzel eserler yarattığını ifade etti. 
     Orgeneral Tolon, Önerler Köyü'nde yapılanların, ordu ve milletin el ele vererek neler yapabileceğinin küçük bir örneği olduğunu söyledi. 
     
     ''ATATÜRK'Ü VE CUMHURİYET'İ İÇLERİNE SİNDİREMEYENLER...'' 
     Orgeneral Tolon, Cumhuriyet'in nimetlerinden yararlandıkları halde Atatürk ve Cumhuriyet'i içlerine sindirememiş olanların bulunduğunu belirterek, şunları kaydetti 
     ''Bunlar, her fırsatta, her yerde onu yererek hilafet sözlerini dile getirirler. Daha birkaç hafta önce uluslararası bir toplantıda binlerce yabancıya dağıtılan tanıtım broşürlerinde şunlar yazılıydı 'Cumhuriyet döneminde İstanbul'a şehircilik adına hiçbir şey yapılmamış'mış... İstanbul orada. Neyin yapılıp neyin yapılmadığını hepiniz çok iyi biliyorsunuz. 'Cumhuriyet'le hilafet sona erdirilmiş de İstanbul'un tarihi prestiji zayıflatılmış...' Bu yetmiyor daha başka şeyler de yazılı. Tekke ve zaviyelerin kapatılması, İstanbul'un tarihinden ve kültüründen koparılarak mistik havası bozulmuşmuş. İşte bu kadar zırva ile maalesef günümüzde laik Cumhuriyet'e açıktan açığa saldırılmaktadır.'' 
     
     SİSTEMLİ SALDIRI... 
     Demokratik, laik, sosyal hukuk devleti Türkiye Cumhuriyeti'nin önüne engeller konulmaya çalışıldığını anlatan Orgeneral Tolon, Türkiye Cumhuriyeti'nin temel niteliklerini ters yüz etmeyi kafasına koymuş olan hilafet özlemi içerisindeki şeriat yanlılarının, kendilerine 'dur' diyen kişi ve kurumlara karşı sistemli bir saldırı sürdürdüğünü söyledi. 
     Orgeneral Tolon, inancın, görüntüde, şekilde değil, gönüllerde, zihinlerde yaşaması, yaşatılması gerektiğinin bilmezden gelindiğini kaydederek, sözlerini şöyle sürdürdü 
     ''1940'lı, 1950'li 1960'lı yılların fotoğraflarına bakın Türk insanı o zaman başka bir inanç içindemiydi ki Öte yandan AB sürecinde Avrupa ile bütünleşmek gayretini sürdürüyoruz. Peki bu kafa ile bu akılla AB kuyruğunda daha ne kadar bekleyeceğiz 
     Bugün 24 Temmuz büyük Türk milletinin varlığına kastedenlere, Türk ulusunu ve Türkiye devletini yok etmeye azmedenlere karşı, atalarımızın kanları ve canlarıyla kazandıkları İstiklal Savaşı'nın bileğimiz, yüreğimiz ve kararlılığımız ile masa başında bizi yok etmeye azmedenlere karşı kabul ettirildiği gündür. Türk ulusunun masa başında kazandığı tek antlaşma olan Lozan Antlaşması başında büyük devlet adamı rahmetli İsmet İnönü ve arkadaşlarının ulu önder Atatürk'ten aldıkları direktiflerle her türlü güçlüklere ve entrikalara karşı sağladıkları büyük başarının 82. yıl dönümüdür.'' Bu antlaşmanın atalardan en büyük armağan ve onların kutsal vasiyeti olan bir varoluş anlaşması olduğunu belirten Orgeneral Tolon, ''Sizlerin huzurunda Silahlı Kuvvetlerin bir mensubu olarak söz veriyorum ki aziz şehitlerimiz ve atalarımız rahat uyusunlar. Yarattıkları yeni azınlık kavramları ile düşmanlarımızın istedikleri tavizler verilmeden, Lozan Antlaşması yapıldığı şekil ve ruhuyla korunacak, tek satırına dahi aykırı harekete asla izin verilmeyecektir'' diye konuştu. 
     
     TERÖRE KARŞI YÜRÜTÜLEN MÜCADELE... 
     Orgeneral Tolon, Türkiye'nin topraklarında gözü olan ve ulusal birliği parçalamaya çalışanların her geçen gün çabaları ve cüretlerini artırarak, huzur ve güveni sarsmaya çalıştıklarını ifade etti. 
     ''Yıllardır dünyaya terörün ne büyük bela olduğun anlattık, daha doğrusu anlatmaya çalıştık ama pek çok konuda olduğu gibi bize çifte standart uyguladılar'' diyen Orgeneral Tolon, şöyle konuştu 
     ''Her şeyden önce terör başka şeydir, terörist başka şeydir. Güvenlik kuvvetleri teröristlerle mücadele eder, terör devletlerin sorumluluğudur dedik. Yeri geldi onu bir maşa gibi kullandılar, maddi manevi çıkarlar sağladılar, şimdi elleri yandı, yeni bir anlayış içerisine girdiler. Ama bizim elimiz değil yüreğimiz yandı, 30 bin evladımızı kaybettik.'' Orgeneral Tolon, halen şehitlerin, gazilerin yurdun dört bir yanına gittiğini ve insanların yüreklerinin dağlandığını belirterek, sözlerini şöyle sürdürdü 
     ''Ulusal güvenliğimizi sağlamak için yasal ve evrensel mücadelesini sanki onlara soran varmış, sanki onlardan onay talep edilmiş de 'lütfetmişler', ülke sınırlarımız içinde bu mücadeleyi sürdürürsek desteklerini ifade ediyorlar. Sınırımıza çok yakın eşkıya yuvalarına devletin uluslararası antlaşmalara dayalı olarak meşru müdafaa hakkı ile yapacağı operasyonlar için oralarda bağımsız bir devlet olduğunu açıklamışlar. Nasıl bir bağımsız devletse Uluslararası geleneklere göre haddini ve hukukunu aşmaması gereken bir temsilci de her gün vatan evlatları günahsız yere terörist tuzaklarıyla şehit ya da gazi olurken nice tüten ocaklar sönerken bunlara karşı 'silahlı mücadele yapmayın' diyerek aklınca bize öğüt vermektedir. Yine buyurdular ki onların kanını akıtanlar teröristmiş, bizim canımızı yakanlar ise milismiş. Gördünüz mü uluslararası adaleti, hukuku eşitliği, çifte standardı '' 
     
     KIBRIS 
     Konuşmasında Kıbrıs meselesine de değinen Orgeneral Tolon, Kıbrıs'ta bin yıldır var olan Türk varlığını sona erdirme gayretlerinin göz ardı edilmemesi gerektiğini bildirdi. 
     Orgeneral Tolon, konuşmasının ardından eksikleri 5. Kolordu Komutanlığı'nca tamamlanan ve yeni görünüm kazandırılan Önerler Köyü İlköğretim Okulu'nu gezdi. Orgeneral Tolon ve beraberindekiler daha sonra Atatürk büstünün açılışını yaptı ve okul bahçesine ağaç dikti. 
     Konuşma ve açılışların ardından Türk bayraklarıyla beraber vatandaşlarla birlikte köy meydanında ''Cumhuriyet Yürüyüşü'' gerçekleştiren Orgeneral Tolon, onarımı yapılan Sağlık Ocağı'nı gezdi, Çorlu Asker Hastanesi yetkililerince sünnet edilen çocuklarla bir araya geldi. 
     Törenlere, Tekirdağ Vali Vekili Mehmet Özcan, Çorlu Kaymakam Vekili Erhan Özdemir, Orgeneral Tolon'un eşi Ayla Tolon ve öteki yetkililer katıldı. 
     
</TEXT>
</DOC>
