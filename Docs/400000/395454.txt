<DOC>
<DOCNO> 395454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko34.html </URL>
<DATE> 2005/11/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çanakçı T.Telekom dünyada iyi fiyata giden telekom şirketlerinden 
</HEADLINE>
<TEXT>

     Hazine Müsteşarı İbrahim Çanakcı, ''Enflasyondaki düşüş, konjonktürel bir olay değil, kalıcı bir olgudur'' dedi. 
     Müstakil Sanayici ve İşadamları Derneği'ni MÜSİAD ziyaret eden Çanakcı, Türkiye ekonomisi ile ilgili değerlendirmelerde bulunurken, Türkiye'nin makro ekonomik performansının son 3 yılda önemli ölçüde yükseldiğini ifade etti. 
     Doğrudan yabancı yatırımlarda program öngörülerinden çok daha üst noktalara gidileceğini ifade eden Çanakcı, portföy yatırımlarının arttığını, vadelerde ciddi bir uzama olduğunu anlattı. 
     Çanakcı, bu yıl yüzde 5'lik büyüme hedefinin rahatlıkla yakalanacağını, rekor düzeydeki enerji fiyatlarına rağmen enflasyonda keskin bir düşüş olduğunu vurgulayarak, ''Enflasyondaki düşüş, konjonktürel bir olay değil, kalıcı bir olgudur'' dedi. 
     Merkez Bankası döviz rezervinin Ekim sonu itibariyle 45 milyar dolar civarında bulunduğunu bildiren Çanakcı, bankacılık sektörünün döviz riskine karşı ciddi anlamda güvenli bir konumda olduğunu, risklerini çok daha iyi yönettiğini ve sektörün esas işlevi olan mali aracılık fonksiyonunu yerine getirmeye başladığını kaydetti. 
     Çanakcı, 2002'de toplam tasarruflar içinde yüzde 47.2 paya sahip olan döviz tasarruflarının yüzde 27'ye düştüğünü, yüzde 52.8 olan TL tasarruflarının payının ise yüzde 73'e yükseldiğini belirterek, ''Ekonomideki durum böyle devam ettiği sürece hem doğrudan yatırım girişi, hem portföy yatırımı için TL tercih edilecektir. TL, talep edilen bir değer haline gelmiştir'' diye konuştu. 
     TMSF'nin bu yıl Hazine'ye 2.7 milyar YTL kaynak aktardığını bildiren Çanakcı, katılımcıların soruları üzerine, Toprak Mahsulleri Ofisi'nin elindeki stoklarını değerlendirdikten sonra Hazine'ye borcunu ödeme çabası içinde olacağını vurguladı. 
     Çanakcı, ''Borcun bir kısmı Hazine'ye ödenecektir, bir kısmı da belki görev zararı olarak ortaya çıkacaktır. Bu da çok doğaldır'' diye konuştu. 
     
     ''ÖNEMLİ OLAN EKONOMİK TEMELLERİN SAĞLAM TUTULMASI'' 
     İbrahim Çanakcı, Türkiye'deki olumlu gelişmeleri sadece global likidite koşullarındaki iyileşmeye bağlamanın mümkün olmadığını belirterek, şunları kaydetti 
     ''Türkiye'de ekonomik temellerde bir iyileşme söz konusu. Borç kompozisyonundaki iyileşme, önümüzdeki yıl maliye politikasının daha da sıkılaştırılması bizi herhangi bir daralmaya karşı daha dayanıklı, daha korunaklı bir yapıya kavuşturmuştur. Buradan kaynaklanacak temel bir risk görmüyoruz. Önemli olan ekonomik temellerin sağlam tutulması. Yani bütçe açığını kontrol edemeyen AB ülkeleri ile bütçe açığını kontrol etmiş ve borç stokunu önümüzdeki dönemde nominal olarak da azaltma sürecine girmiş Türkiye ekonomisi daha farklı değerlendirilecektir.'' Çanakcı, bu yılın başında uluslararası piyasalardan 5-6 milyar dolar civarında bir borçlanma hedeflediklerini açıkladıklarını, bugüne kadar yapmış oldukları borçlanmalarla 5.3 milyar dolar civarında tahvil yolu ile bir dış borçlanma gerçekleştirildiğini bildirdi. 
     Dış borçlanmayla ilgili gelişmeleri her gün, her saat takip ettiklerini vurgulayan Çanakcı, uygun ortam, zaman ve koşullar yakaladıkları zaman da borçlanmayı gerçekleştirdiklerini kaydetti. 
     Çanakcı, bir soru üzerine, kira sertifikalarıyla ilgili çalışmaları 2003 yılında başlattıklarını, hazırladıkları ve daha sonra revize edilen kanun tasarı taslağının Bakanlar Kurulu'nda görüşüldüğünü bildirdi. 
     Çanakcı, ''İlgili bakanlıklarımızın değerlendirmeleri devam ediyor. Kısa süre içerisinde yasama sürecine geçmesini bekliyoruz'' dedi. 
     
     DIŞ BORÇ STOKU 
     İbrahim Çanakcı, iç borçlanma vadelerinin hala kısa, temel hedeflerinin bu yapıyı değiştirmek olduğunu vurgulayarak, dış borç stokunun vadesinde, uluslararası mukayeseler açısından herhangi bir geriliğinin söz konusu olmadığını söyledi. 
     Çanakcı, sıcak para girişine ilişkin bir soru üzerine, şunları söyledi 
     ''Bu rakam şu anda 40 milyar dolar civarında. Sıcak para tanımını çok doğru bulmadığımı ifade etmek istiyorum. Parada yurt dışı yerleşikleri sıcak, yurt içi yerleşikleri soğuk diye değerlendiremezsiniz. Bu doğru değil. Bir yatırım türünü sıcak, öbürünü soğuk, diğerini ılık diye adlandırmak yanlış. Tasarrufların niteliği ve ekonomik öngörülebilirlik önemli.'' Çanakcı, özelleştirme gelirlerinden bu yıl Hazine'ye intikal eden tutarın 2 milyar 650 milyon dolar belirterek, ''Hem alırken, hem harcarken çok dikkatli sayıyoruz. Önümüzdeki yıl bunun daha artması öngörülüyor'' dedi. 
     
     TÜRK TELEKOM'UN ÖZELLEŞTİRİLMESİ 
     Türk Telekom'un özelleştirilmesine ilişkin bir soru üzerine, özelleştirme uygulamalarının kamu denetimi altında ve şeffaf yapıldığını ifade eden Çanakcı, ''Kıran kırana bir pazarlık olmuştur'' dedi. 
     Hazine Müsteşar Yardımcısı Burhanettin Aktaş da, Türk Telekom'da ortaya çıkan fiyatın, şirketin bir yıllık karının dikkate alınarak değerlendirilmesinin yanlış olduğunu savunarak, şöyle dedi 
     ''Ortaya çıkan fiyat yüzde 55'inin fiyatı. Hazine'ye nakit artırımı oldu. Rakam yıl sonunda belirlenecek. Kablolu TV, uyduyu eklediğimizde fiyat daha yukarıda olur. Fiyat kesinlikle 6.5 değil, çok daha yukarılarda. Dünyada en iyi fiyata giden telekom şirketlerinden biri.'' MÜSİAD Başkanı Ömer Bolat da, krizin ardından kemer sıkmanın ağır bir bedeli olduğunu, milletin batan bankaların yükünü 6 yıldır çektiğini ifade etti. 
     Bolat, finansal ürünlerde çeşitliliğin sağlanmasını istediklerini belirterek, bir kısım özelleştirme gelirinin KOBİ'lerin eğitimi ve uyum zorluklarına ayrılması gerektiğini söyledi. 
     
</TEXT>
</DOC>
