<DOC>
<DOCNO> 392776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko29.html </URL>
<DATE> 2005/11/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Vakıfbank'ın halka arzında yerli yatırımcı indirimle korunacak 
</HEADLINE>
<TEXT>

     Vakıfbank Yönetim Kurulu Başkanı Yusuf Beyazıt, bankanın 9 aylık net karının 350 trilyon lira civarında olduğunu bildirdi. 
     Vakıfbank hisselerinin yüzde 21.89'luk bölümünün halka arzı nedeniyle düzenlenen toplantıda, basın mensuplarının sorularını yanıtlayan Beyazıt, halka arzda yabancıların ilgisinin çok fazla olduğunu söyledi. 
     Beyazıt, halka arzda fiyatların belirlenirken bir iskonto uyguladıklarını kaydederek, ''Yüzde 15'e varan bir iskontomuz da var. Vakıfbank son 2 yıldır hızlı büyüyor. Biz bu başarımızı taçlandırıyoruz. Gelecek olan paralar bu değerlendirmeyi çok daha artıracaktır'' diye konuştu. 
     Türkiye'nin en büyük halka arzlarından birini gerçekleştireceklerini vurgulayan Beyazıt, halka arzda indirim yapmak suretiyle yerli yatırımcıyı da koruduklarını söyledi. 
     Yusuf Beyazıt, 9 aylık rakamları açıklamakta neden geciktikleri yönündeki soru üzerine, ''yarın açıklayacağız. 9 aylık net karımız 350 trilyon civarında. Yıl sonu hedefimiz de herhalde 600-650 trilyonu bulur diye düşünüyoruz'' dedi. 
     Beyazıt, son 3 ayda karı nasıl ikiye katlayacakları sorusunu da, ''izlersiniz takip edersiniz, görürsünüz. Hedefimiz o. Halka arzla beraber tekrar bir güç kazanmış olacağız'' diye yanıtladı. 
     Vakıfbank Yönetim Kurulu Başkanı Beyazıt, halka arzdan gelecek parayı banka değerleri açısından kullanmaya gayret edeceklerini ifade etti. 
     
     SÜPER LİG OYUNCUSU 

     Beyazıt, Vakıfbank'ın halka arzı nedeniyle düzenlenen toplantıda yaptığı konuşmada, 51 yıllık köklü bir geçmişe sahip Vakıfbank ailesi olarak en heyecanlı günlerini yaşadıklarını ifade etti. 
     Banka Genel Müdürü Bilal Karaman ve diğer bazı üst düzey yöneticilerin halka arz süreci içerisinde çok önemli bir yer tutan yurt dışı tanıtım programları nedeniyle yurt dışında olduğunu belirten Beyazıt, "Kendilerinden her gün hayırlı haberler alıyoruz" dedi. 
     Türkiye'nin bugüne kadar oluşmuş en büyük konsorsiyumuyla halka açılmanın hem gurur verici, hem de Vakıfbank'a ve onun geleceğine duyulan güvenin en önemli göstergelerinden biri olduğunu vurgulayan Beyazıt, şunları kaydetti 
     "50 milyon liralık sermayeden bugün 300 şubesi, 7 bin 200 çalışanı ile 21.3 milyar dolarlık aktif büyüklüğe ulaşan Vakıfbank, Türkiye'nin en büyük bankaları arasında yerini sağlamlaştırmıştır. Vakıfbank, Türkiye'nin en büyük 5. bankası haline gelmiş, bir Süper Lig oyuncusu olduğunu göstermiştir. Şimdi hedef, Süper Lig'de ilk 3 arasına girmektir. Gerçek potansiyelini harekete geçirdiğinde Vakıfbank'ın bunu başaracağından, bankacılık ligindeki yerini daha üst sıralara taşıyacağından kesinlikle kuşku duymuyoruz. 
     Vakıfbank'ın halka arzı, bankamızın büyümesine ivme kazandıracak ve Türkiye'nin parlak geleceğine katkıda bulunacaktır. Yarım yüzyılı aşkın süredir ülkemiz ekonomisine katkı sağlayan Vakıfbank, halka arzdan elde edeceği finansman gücünün yanı sıra moral gücünün de katkısıyla bankacılık sektöründeki konumunu daha da kuvvetlendirecektir." 
     
     "MÜŞTERİLERİMİZİN 1. BANKASI OLMAYI HEDEFLİYORUZ" 

     Vakıfbank Genel Müdür Yardımcısı Hüseyin Durmaz da, halka arzın büyüme ve karlılığı sürekli hale getirmeye büyük katkı sağlayacağını ifade ederek, devlet bankası olmayan Vakıfbank'ın, müşterilerin 1. bankası olmayı hedeflediğini söyledi. 
     Durmaz, bankanın 2002-2004 döneminde dolar bazında ortalama yıllık yüzde 52 aktif artış hızı, yıllık yüzde 70 kredi artış hızı, yıllık yüzde 49 mevduat artış hızı, yıllık yüzde 106 özkaynak artış hızı elde ettiğini bildirdi. 
     Bu yılın ilk yarısında bankanın aktiflerdeki pazar payının yüzde 8.1'e, mevduattaki payının yüzde 9.5'e, kredilerdeki payının da yüzde 7.1'e yükseldiğini kaydeden Durmaz, Vakıfbank'ın, 5.6 milyon müşteri tabanı ile en geniş müşteri ağına sahip 2. banka, kredi kartları hariç tüketici kredilerinde lider olduğunu vurguladı. 
     Halka arzla ilgili bilgi de veren Durmaz, toplam 280 milyon YTL hisse senedi halka arzı ile halka açıklık oranının yüzde 21.89 olacağını belirterek, Emekli Sandığı'nın sahip olduğu paylardan, halka arz büyüklüğünün yüzde 15'i oranında ek satış hakkının kullanılabileceğini, ek satış hakkının kullanılması durumunda halka açıklık oranının yüzde 25.18 olacağını bildirdi. 
     Vakıfbank'ın halka arzında, likit fonu teminat gösterme ve fiyata göre talep artırma gibi yatırımcılara kolaylık sağlayacak yeni talep toplama yöntemlerinin de uygulanacağını anlatan Durmaz, halka arzda banka çalışanlarının yüzde 5, banka müşterilerinin yüzde 4 ve yurt içi bireysel yatırımcıların yüzde 3 indirimden yararlanacağını söyledi. 
     
     TALEP TOPLAMA 9 KASIM'DA BAŞLIYOR 

     Verilen bilgiye göre, Vakıfbank, hisselerinin yüzde 21.89'luk kısmının halka arzı için 9-10-11 Kasım 2005 tarihlerinde talep toplayacak. 
     Fiyat aralığının 4.75-5.93 YTL olarak belirlendiği halka arz, İş Yatırım liderliğindeki 9 eş lider ve 36 üye olmak üzere Türkiye'nin bugüne kadar oluşmuş en geniş konsorsiyumu aracılığıyla gerçekleştirilecek. VakıfBank, bu operasyondan 1 milyar doların üzerinde gelir elde etmeyi bekliyor. 
     Halka açılması planlanan yüzde 21.89'luk kısmın yüzde 21.81'lik bölümü, mevcut ortakların rüçhan hakları kısıtlanarak yeni ihraç edilecek D grubu hisse senetlerinin satışı, yüzde 0.08'lik kısım ise mevcut ortaklardan Vakıfbank Memur ve Hizmetlileri Emekli ve Sağlık Yardım Sandığı Vakfı'na ait hisselerin satışı yöntemiyle gerçekleştirilecek. 
     Bedelli sermaye artırımı yöntemiyle halka satılacak kısım 279 milyon YTL nominal, ortak satışı yöntemiyle satılacak kısım ise 1 milyon YTL nominal değerde olmak üzere, toplam halka arz edilecek miktar 280 milyon YTL nominal değerde olacak. 
     
</TEXT>
</DOC>
