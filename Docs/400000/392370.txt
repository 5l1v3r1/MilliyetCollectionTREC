<DOC>
<DOCNO> 392370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun16.html </URL>
<DATE> 2005/11/05/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Maden işçilerinin direnişi sürüyor 
</HEADLINE>
<TEXT>

     İspanya'da sosyalist hükümetin kömür madenleriyle ilgili olarak 2006-2012 yıllarını kapsayan planına karşı çıkan işçilerin 3 gün önce başlayan grevi devam ediyor. 
     Sanayi Bakanlığı ile maden işçileri sendikaları arasında yapılan görüşmelerde, özellikle işçilerin emeklilik süresi ve aldıkları sosyal yardımlar konusunda anlaşma sağlanamazken, tarafların gelecek pazartesi günü tekrar toplanması bekleniyor. 
     Planda, 2008 yılından itibaren 45 yaşından önce emekli olunamaması öngörülürken, maden işçileri, emeklilik hakkının 42 yaşında kazanılmasını talep ediyor. 
     Maden işçileri, özellikle ülkenin kuzeyindeki Asturias ve kuzeydoğudaki Katalonya bölgelerinde ana yolları trafiğe kapatıyorlar. Yol üzerinde lastik ve odun yakarak trafiği durduran işçiler, ara sıra kendilerine müdahale etmek isteyen polisle de taşlı-sopalı çatışmaya giriyor. 
     Verilen haberlerde, ayrıca 6 maden işçisinin protesto için bugün kendilerini 300 metre derinliğindeki bir maden ocağına kapattığı belirtildi. 
     Öte yandan SEAT otomobil fabrikası, 2005 yılında üretimin azaldığı, gelecek yıla ilişkin beklentilerin de aynı yönde olduğu gerekçesiyle çalışanlarının yüzde 10'unu oluşturan 1346 işçisini işten çıkaracağını duyurdu. 
     Bunun üzerine SEAT işçileri, gelecek perşembe günü 24 saatlik grev yapacaklarını bildirdi. 
     
</TEXT>
</DOC>
