<DOC>
<DOCNO> 377725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko01.html </URL>
<DATE> 2005/09/12/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Babacan, IMF heyeti ile bir araya geldi 
</HEADLINE>
<TEXT>

     Devlet Bakanı Ali Babacan, ikinci gözden geçirme çalışmaları çerçevesinde Türkiye'ye gelen Lorenzo Giorgianni başkanlığındaki IMF heyetiyle yemekli toplantıda bir araya geldi. 
     Edinilen bilgiye göre, Giorgianni başkanlığındaki IMF heyetinde 8 kişi bulunurken, yemeğe Hazine Müsteşarı İbrahim Çanakcı ile Hazine Müsteşar Yardımcıları da katıldı. 
     Yaklaşık 3 buçuk saat süren yemekli toplantıda, enflasyondaki gelişmeler, istihdam, ödemeler dengesi, para politikaları, enflasyon hedeflemesi, 2005-2006 bütçesi, bankacılık ve sosyal güvenlik reformu ile büyüme konusu ele alındı. 
     IMF heyetinin Ankara'da ilk olarak gerçekleştirdiği resmi üst düzey temas sonrasında, yarından itibaren teknik görüşmelerde bulunacağı kaydedildi. 
     Bu arada, Devlet Bakanı Babacan, ABD'ye ziyaretinden dönüşünde IMF heyetiyle olan görüşmelere devam edecek. 
     Öte yandan, ekonomi kurumlarının yetkilileri, bugün Hazine Müsteşarlığı'nda bir araya gelerek, ekonomideki en son görüşmelerle ikinci gözden geçirme çerçevesinde ele alınacak konular üzerine bir toplantı yaptılar. 
     
</TEXT>
</DOC>
