<DOC>
<DOCNO> 399735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur08.html </URL>
<DATE> 2005/12/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Liselilerin aşk kaçamağı pahalıya patladı 
</HEADLINE>
<TEXT>

     Şakir GÜREL ÜNYE Ordu , DHA 

ORDU'nun Ünye İlçesi'nde, lise öğrencileri para karşılığı birlikte olduğu yabancı uyruklu kadınlardan hastalık kaptıkları şüphesiyle, ailelerinden habersiz Sağlık Ocağı'na başvurdu. Olayın ortaya çıkması üzerine yabancı uyruklu 3 hayat kadını ile, fuhuşa aracılık eden bir kadın gözaltına alındı. 
     Olay Ünye İlçesi'nde, geçen hafta meydana geldi. Ünye Lisesi 2'nci sınıf öğrencileri, 16 yaşlarındaki H.A., B.Y., O.M., S.K. ve B.C., 40 YTL karşılığında yabancı uyruklu kadınlarla birlikte oldu. Saraçlı Mahallesi'ndeki 56 yaşındaki Ş.O.'ya ait evde kadınlarla birlikte olan öğrenciler, dün zührevi hastalık kaptıkları şüphesiyle 1 Nolu Sağlık Ocağı'na başvurdu. Başvurunun ardından durum polise bildirildi. Öğrencilerin ifadesini alan polis, fuhuşa aracılık ettiği iddia edilen Ş.O. ile müşteri gibi temasa geçip yabancı uyruklu kadınlara ulaştı. Daha sonra yapılan bir operasyonla Ş.O. ile birlikte Gürcistan uyruklu 55 yaşındaki M.Ç., 32 yaşındaki M.B. ve 51 yaşındaki E.Z. gözaltına alındı. Fuhuşa aracılık etmek’ suçundan nöbetçi mahkemeye çıkarılan Ş.O. tutuklanıp cezaevine gönderilirken, yabancı uyruklu 3 kadın sağlık kontrollerinin ardından sınır dışı edildi. Diğer taraftan yabancı uyruklu kadınlarla ilişkiye girdikleri belirlenen 5 öğrenciden alınan kan örnekleri, Devlet Hastanesi'nde inceleniyor. 
     
</TEXT>
</DOC>
