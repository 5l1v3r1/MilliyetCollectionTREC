<DOC>
<DOCNO> 365260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/axspo01.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte veda zamanı 
</HEADLINE>
<TEXT>


Beşiktaş bugün saat 20.00'de Tahir'in jübile maçı için Altay'la Alsancak Stadı'nda karşılaşacak. Kafasındaki ideal 11'i sahaya sürecek olan Rıza Çalımbay hem sistemi hem de kiraya verilecek futbolcuları belirleyecek 

SÜLEYMAN HATISARU 


S iyah - Beyazlı takımda kiraya verilmeleri gündemde olan futbolcuların kaderleri bugün çizilecek. Teknik Direktör Rıza Çalımbay hazırlık kampları sonunda istediği performansı sergileyemeyen futbolcular hakkındaki kesin kararını Altay'la İzmir'de oynanacak özel maçta verecek. 
Altay formasını 12 yıl boyunca taşıyan Tahir Karapınar'ın saat 20.00'de başlayacak jübile maçı için Alsancak Stadı'na çıkacak olan Kartal'da Rıza Çalımbay, Brezilyalı Ailton dışında kafasındaki ideal 11'i sahaya sürecek. 
Tecrübeli teknik adam bu karşılaşmada yeni sezonda uygulayacağı sistemin yanı sıra kiraya verilecek olan oyuncuları da tespit edecek. Rıza Çalımbay'ın yönetim kuruluna vereceği rapora göre belirlenen oyuncular kendilerine talip olan kulüplere gönderilecek. 

Şöhretler sahne alacak 
Beşiktaş ile İkinci Lig A Kategorisi ekiplerinden Altay'ı karşı karşıya getirecek Tahir'in jübile maçı öncesinde Şöhretler Karması ile Altay Master Takımı sahne alacak. Teknik Direktör Rıza Çalımbay ile yardımcıları Gökhan Keskin ve Zeki Önatlı'nın da forma giyeceği karşılaşmada aralarında Rıdvan Dilmen, Tanju Çolak, Cüneyt Tanman ve Ünal Karaman'ın da yer aldığı şöhretler, Altay'ın eski oyuncularına karşı mücadele edecek. Bilet fiyatları 10 YTL olan maçı STV naklen ekrana getirecek. Mücadeleye büyük ilgi gösteren taraftarların tribünleri doldurmaları bekleniyor. 

İzmir'e yolculuk 

RAHMAN SAĞIROĞLU 

Beşiktaş, yeni sezon hazırlıklarını dün akşam yaptığı antrenmanla sürdürdü. İlk yarım saati basına açık tutulan antrenmana 5'e 2 pas çalışmasıyla başlayan futbolcular, daha sonra şut çalışması yaptı. İdmana sakatlıkları bulunan Sergen, Murat, Ali Tandoğan ve Güven katılmadı. Tümer ise takımdan ayrı çalıştı. Bugün saat 11.00'de Tahir'in jübile maçı için İzmir'e gidecek olan Beşiktaş cumartesi günü İstanbul'a dönecek. Bu arada Çalımbay'ın önceki gün yapılan antrenmanda tekmelik takmayan bütün futbolculara 100'er euro ceza kestiği öğrenildi. Tecrübeli hocanın idman bitiminde parayı futbolculardan topladığı bildirildi. 

Ailton'da kriz aşıldı 

Beşiktaş'ın yeni golcüsü Ailton, eski kulübü Schalke ile 2006 yılı sonuna kadar geçerli olan sözleşmesini fesh etti. Ailton'a ikinci sezon için 500 bin euro peşin ödeyen Alman ekibinden dün yapılan açıklamada, Brezilyalı futbolcunun, anlaşmayı imzalayarak faksla kulübe gönderdiği bildirildi. Kulüp Menajeri Rudi Assauer, "Bu eksik olan son şeydi. Ailton tüm şartlarımızı kabul etti" dedi. Bu arada dün İstanbul'a gelmesi beklenen Ailton, Rıza Çalımbay'ı arayarak 1 gün ek izin aldı. 

'Kiralık gitmem' 

Rıza Çalımbay'ın davetiyle sezon bitiminde Beşiktaş'a geri dönen Ümit Aydın kiralık olarak takımdan ayrılmak istemediğini açıkladı. İsmi kiralık gidecek oyuncular arasında geçen yıldız futbolcu, "Şimdiye kadar kimse gönderileceğimi söylemedi. Ancak kesinlikle kiralık olarak gitmem. Gideceksem bonservisimi alır öyle giderim. Beşiktaş'la 1 senelik daha sözleşmem bulunuyor. Bu süre için kiralık olarak başka kulübe gidilmez" diyerek Çalımbay'a mesaj yolladı. 


</TEXT>
</DOC>
