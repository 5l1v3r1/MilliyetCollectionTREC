<DOC>
<DOCNO> 392461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/dunya/axdun02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gözümüz Türk gözlemcilerde' 
</HEADLINE>
<TEXT>


CENK BAŞLAMIŞ Bakü 


Milliyet'in sorularını yanıtlayan muhalefetteki Azatlık hareketi üyesi Halk Cephesi'nin lideri Ali Kerimli, "Doğrusunu söylemek gerekirse, Türkiye'nin burada yaşananlara çok fazla dikkat ettiğini sanmıyorum" dedi. Kerimli, bugünkü seçimlerde görev yapacak Türk gözlemcilerin değerlendirmelerinin kendileri için önemli olduğunu, Türk heyetinin değerlendirmelerini bekleyeceklerini söyledi. 

3 senaryo 
Ukrayna'daki barışçı devrimin sembolü olan turuncu renkte kravat takan Kerimli, seçimlerle ilgili 3 senaryo bulunduğunu belirtti. Kerimli, birinci senaryoyu iktidarın seçimlere hiç hile karıştırmaması olduğunu belirterek, "Bu durumda, kampanya döneminde bize yapılan haksızlıkları unutup, seçimi kaybetmişsek bile sonucu tanımaya hazırız" dedi. Kerimli, "ikinci senaryo" olarak gördüğü, "seçimlere kısmen hile karıştırılması" durumunda ise seçim sonuçlarını tanıyarak sadece yolsuzluk yapılan yerlerde yargıya başvuracaklarını anlattı. 
Halk Cephesi lideri, "Üçüncü senaryoya göre ise, iktidar seçimlerde geniş çaplı yolsuzluk yapacak. İşte o zaman sonucu tanımayacağız. Doğrusunu söylemek gerekirse, bence üçüncü senaryo gerçekleşecek" dedi. 
Ancak Kerimli, taraftarlarını sokağa dökmeleri halinde iktidarı ele geçirme girişiminde bulunmayacaklarını belirterek, "Onların da istediği bu. Bizi ezmek için fırsat kolluyorlar" diye konuştu. 
İktidarın kayıtlı seçmen sayısından daha fazla oy pusulası bastığını ileri süren Kerimli, bu pusulaların önceden doldurularak sandığa atılacağını iddia etti. 



</TEXT>
</DOC>
