<DOC>
<DOCNO> 367047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy13.html </URL>
<DATE> 2005/08/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Verheugen AB sözlerine sadık kalacak 
</HEADLINE>
<TEXT>

     Avrupa Komisyonu Başkan Yardımcısı ve Sanayiden Sorumlu Üye Günter Verheugen, Almanya’da iktidar değişikliğinin üyelik müzakerelerini etkilemeyeceğini belirterek "pacta sum servanda" anlaşmalara sadık kalınmalı ilkesinin gözetileceğini söyledi. 
     Günter Verheugen, euraktif sitesi ile yaptığı uzun söyleşide Türkiye’yle ilgili soruları da yanıtladı. 
     Almanya’da seçimlerin ardından yeni bir hükümetin kurulmasının Türkiye ile üyelik müzakerelerini etkilemeyeceğini söyleyen Verheugen, "Önde gelen şahsiyetler, ’pakta sum servanda’ anlaşmalara sadık kalınmalı ilkesinin gözetileceğini çok açık bir biçimde ifade ettiler" dedi. 
     
     TÜRKİYE BAŞKA SEÇENEĞİ KABUL ETMEZ 
     Buna karşın, herkesin müzakerelerdeki Alman temsilcisinin büyük bir olasılıkla "kritik" bir rol oynayacağının bilincinde olması gerektiğini belirten Verheugen, diğer bir soru üzerine Türkiye’nin, Müzakere Çerçevesi belgesine "stratejik ortaklık" veya benzer bir alternatife yer verilmesini kabul edemeyeceğini ifade eden Verheugen, "Türkler bunu kabul edemezler. Bizim söz verdiğimiz üyelik müzakereleridir. ’Bir şey’ konusunda müzakereler değildir" dedi. 
     Türklerin hükümetlerarası konferansın amacının ne olduğunu öğrenmek isteyeceğini belirten Verheugen, "Bu bir konferans, uluslararası bir konferans ve amacı Türkiye’nin katılımını müzakere etmektir, başka bir şey değildir" ifadesini kullandı. 
     
     STRATEJİK KONULAR ZAYIFLATILMAZ 
     Günter Verheugen, "O zaman başka bir seçeneğe gönderme yapılması dışlanabilir mi " sosurunu yanıtlarken de "Zaten bir tanesi var. Benim önerisiydi" karşılığını verdi. 
     Verheugen, müzakere sürecinin otomatik olarak üyelik ile sonuçlanmayacağının belirtildiğine dikkat çekti. Bunun yeterli olduğunu, bunun ötesinde Tükiye tarafından kabul edilmeyeceğini ifade eden Verheugen, şöyle devam etti. 
     "Komisyon, bir öneriyi sundu ve ben bu öneriyi tam destekliyorum. Üye devletlere tavsiyem, bunun çok önemli bir stratejik konu olduğunu ve stratejik konuların tartışmalı kamuoyu münakaşalarının etkisi ile zayıflatılmayacağını anlamalarıdır." 
     
</TEXT>
</DOC>
