<DOC>
<DOCNO> 392632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonyas08.html </URL>
<DATE> 2005/11/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Venüs Ekspresi, Çarşamba günü fırlatılıyor... 
</HEADLINE>
<TEXT>

     Avrupa Uzay Kurumu'nun ESA Venüs gezegenine göndereceği, daha önce fırlatılışı teknik bir nedenden ötürü ertelenen uzay aracı Venüs Ekspresi, Çarşamba günü uzaya gönderiliyor. 
     ESA yetkilileri, Avrupa'nın Venüs'e göndereceği ilk uzay aracı olan Venüs Ekspresi'nin Kazakistan'daki Baykonur uzay üssünden fırlatılacağını açıkladı. 
     Yaklaşık 400 milyon YTL değerindeki, 1,27 ton ağırlığa sahip uzay aracının Nisan'da Venüs yörüngesine ulaşarak, gezegenin yüzey ve hava sistemi haritasını çıkarması, ısı değişikliklerini, bulut ve gaz oluşumları ile rüzgar hızlarını incelemesi öngörülüyor. 
     Halen Mars yörüngesinde görevini sürdüren Mars Ekspresi adlı uzay aracının bir benzeri olan Venüs Ekspresi'nin asıl görevi, Güneş'e ikinci uzaklıktaki ve Dünya ile benzerlikler gösteren bu gezegeni inceleyerek, küresel ısınmaya yol açan sera gazlarının gittikçe artmasına Dünya'nın ve bu gezegenin tepkilerini kıyaslamak olacak. 
     
     VENÜS GEZEGENİ 
     Güneş'e uzaklık bakımından ikinci, büyüklük bakımından altıncı gezegen olan ve Güneş ile Ay'dan sonra gökyüzündeki en parlak cisim Venüs, ''Sabah Yıldızı'' veya ''Akşam Yıldızı'' olarak da adlandırılıyor. 
     İç gezegen olduğundan Dünya'dan teleskopla bakıldığında Ay gibi safhalar gösteren Venüs gezegenini, ilk olarak 1962'de Mariner 2 uydusu ziyaret etti. Bunu, Pioneer Venus, Sovyet Venera 7 ve yüzeyin ilk fotoğraflarını gönderen Venera 9 ve diğerleri takip etti. Son olarak, yaklaşık 15 yıl önce Venüs etrafında yörüngede dönen Amerikan uydusu Magellan, radar kullanarak Venüs'ün detaylı haritalarını oluşturdu. 
     
     GEZEGENİN DIŞ GÖRÜNTÜSÜ 
     Magellan uydu radarından elde edilen veriler, Venüs yüzeyinin çoğunun lav akıntılarıyla kaplı olduğunu gösteriyor. Sif Mons gibi birkaç büyük volkan Hawaii veya Olimpos dağına benzer bulunuyor. 
     Venüs, birkaç sıcak noktada hala volkanik olarak aktif büyük bölümü jeolojik olarak son birkaç yüz milyon yıldır çok sakin görünüyor. Venüs üzerindeki en eski arazi, yaklaşık 800 milyon yaşında. 
     Küçük meteoritler, Venüs'ün yoğun atmosferinde yüzeye ulaşmadan yanıp tahrip oluyor. Venüs üzerindeki kraterler gruplar halinde görülüyor ki, bu, büyük meteorların atmosferde parçalanarak yüzeye ulaştığını gösteriyor. 
     Venüs doğudan batıya doğru dönüyor ve 1 Venüs günü 243 Dünya günü olarak biliniyor. Venüs'ün Güneş etrafındaki yörüngesi çembere yakın olup yörüngesindeki dönüşünü 225 Dünya gününde tamamlıyor. Dolayısıyla bir Venüs günü, bir Venüs yılından daha uzun. Venüs ile Dünya bazı yönlerden birbirine benziyor. Venüs'ün çapı, Dünya'nınkinin yaklaşık yüzde 95'i, kütlesi de yaklaşık yüzde 80'i kadar. 
     Her iki gezegen de genç yüzeylere sahip, yani yüzey özellikleri yakın zamanda 300-500 milyon yıl önce oluşmuş ve eski yüzey özellikleri erozyonlar, lav akıntıları gibi etkilerle tahrip edilmiş, yoğunlukları ve kimyasal yapıları birbirine benziyor. 
     Venüs'ün yüzeyindeki atmosfer basıncı Dünya'nınkinin 90 katı. Bu da yaklaşık Dünya okyanuslarının 1 km derinliğindeki basınca denk geliyor. Yüzde 95'inden fazlası karbondioksitten meydana gelen atmosferde, sülfürik asitten ibaret kilometrelerce kalın bulut tabakaları bulunuyor. 
     Bulutlar, yüzeyin görüşünü tamamen engelliyor. Venüs'ün yoğun atmosferi, sera etkisi yaratarak yüzey sıcaklığını yaklaşık 400 santigrat dereceye yükseltiyor ki, bu da kurşunu eritebiliyor. 
     Venüs'ün manyetik alanı bulunmuyor. Bunun yavaş rotasyonundan dolayı olabileceği düşünülüyor. Atmosferin manyetik alanı olmadığından, güneş rüzgarı atmosferin derinlerine işliyor. 
     
</TEXT>
</DOC>
