<DOC>
<DOCNO> 366856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/ekonomi/eko04.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya imparatorunun mirası aileyi böldü 
</HEADLINE>
<TEXT>


Dünyanın en zenginleri arasında bulunan Rupert Murdoch'un daha önce dört çocuğu arasında paylaştırdığı mirasına üçüncü eşinden olan iki çocuğunu da eklemek istemesi aile kavgasına yol açtı 

EKONOMİ SERVİSİ 

Dokuz uydu televizyon şebekesi, 100 kablolu kanal, 175 gazete, 40 matbaa, 75 televizyon kanalı ve bir film stüdyosunun sahibi olan medya imparatoru Rupert Murdoch'un serveti, Murdoch ailesini böldü. Murdoch'ın daha önce birinci ve ikinci eşinden olma dört çocuğu arasında paylaştırdığı mirasına, daha sonra üçüncü eşinden olan iki çocuğunu da dahil etme girişimi sorunları başlatan gelişme oldu. 
Murdoch'un News Corporation şirketinde İcra Kurulu Başkan Yardımcısı olan oğlu Lachlah Murdoch, görevinden ayrılırken, babasının iş anlaşmalarına karıştığını ve ayağını kaydırmaya çalıştığını belirtti. 
Murdoch'ın üçüncü eşi olan Wendy Murdoch, dört ve bir yaşındaki çocuklarının da yönetici atanma haklarının olmasını istiyor. Robert Murdoch ise kendisinden sonra şirketi kimin yöneteceği ve servetin nasıl dağıtılacağı anlaşmazlıklarını gidermeye çalışıyor. 

Uzun yaşıyorlar 
40 milyar dolarlık kişisel servetiyle dünyanın en zenginlerinden Rupert Murdoch'ın şirketi News Corporation'a 6.1 milyar dolar değer biçiliyor. Öte yandan Murdoch ailesi, uzun yaşamlarıyla da dikkat çekiyor. Rupert Murdoch 74 yaşındayken halen hayatta olan annesi ise 96 yaşında. 


</TEXT>
</DOC>
