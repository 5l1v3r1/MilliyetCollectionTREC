<DOC>
<DOCNO> 362257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/guncel/gun04.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski günlerin anısına... 
</HEADLINE>
<TEXT>


Tuna Ötenel, yeni albümü için, "Böyle bir albüm yaparsam, yaşımdakilere de hitap eder diye düşündüm" diyor 

ASLI ONAT 

Tuna Ötenel'in yeni albümü "How Much Do You Love Me" Aura Records tarafından yayınlandı. 
Ötenel'in, piyanonun yanı sıra saksafon da çaldığı albümde, kendisine müzisyen dostları Neşet Ruacan gitar, elektrik gitar , İmer Demirer trompet , Kürşat And kontrbas ve Ateş Tezer davul eşlik etti. 
Tuna Ötenel, '50'li yılların atmosferini içeren albüm için şunları söyledi "Ankara'da bizim zamanımızda bu tarz parçalar çalınırdı. O zamanlar Erol Pekcan Orkestrası ile çalışıyorduk. Böyle bir albüm yaparsam bizim yaşımızdaki insanlara da hitap eder diye düşündüm. 
Radyo Evi'nde çalardık, radyolardan canlı yayınlanırdı. Daha fazla kulüp vardı. Şimdi haftanın bir günü kulüpte iş bulursa seviniyor insanlar..." 

Önce 'Varşova', sonra 'Polonya' 

Bu ayın başında Polonya Caz Festivali'ne katılan Tuna Ötenel, yeni albümünde "Polonya" adlı bir parçaya da yer verdi. Ötenel, Polonya ile bağını şöyle anlatıyor 
"'70'li yıllarda Hitler ile ilgili filmleri seyredip etkilenmiştim. Bir parça yazıp adını 'Varşova' koydum. 1979'da TRT bir program yapmak istedi. 'Aman çok güzel parça, adı ne ' diye sordular. 'Varşova' dedim. Birisi 'Sakın Varşova deme, olmaz" dedi. Solculuğu çağrıştıran kelimeler tepki alıyordu. Yıllar sonra Polonya'ya gittiğimde Janusz Muniak adlı bir tenor saksafoncu, 'Bu parça Polonya halk türkülerinin giriş melodilerine benziyor' dedi. 
Polonyalılar, Rusların izlerini taşıdığı için Varşova'yı pek sevmez. Parçanın adını önce 'Krakow', sonra da 'Polonya' olarak değiştirdi. Polonyalılar da parçayı çok sevdi ve kendilerine aitmişçesine benimsedi." 


</TEXT>
</DOC>
