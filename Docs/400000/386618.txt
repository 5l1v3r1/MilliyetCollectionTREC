<DOC>
<DOCNO> 386618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun31.html </URL>
<DATE> 2005/10/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Saddam'a İngiliz avukat 
</HEADLINE>
<TEXT>

     BBC TÜRKÇE 

      Irak'ın devrik lideri Saddam Hüseyin'in avukatları, İngiliz bir avukatın yardımını istedi. Anthony Scrivener'dan Saddam'a yönelik kitle katliamı suçlamalarında mahkemenin hukuka uygunluğunu inceleyecek heyete başkanlık etmesi istendi. 
     Barodan yapılan açıklamaya göre, Scrivener, bu öneriyi ancak koşullar uygun olduğunda ve Saddam'ın ekibi yeniden talepte bulunduğunda kabul edecek. 
     Saddam'ın avukatları, mahkemenin meşruiyetini sorgulayarak Saddam'a yönelik tüm suçlamaları bilmediklerini ifade ediyorlar. 
     Saddam Hüseyin'in heyetinden Abdülhak Alani BBC'de yayımlanan Newsnight programına verdiği demeçte Irak Özel Mahkemesi'nin işgalci güçler tarafından kurulduğunu, bu mahkemenin uluslararası yasalar çerçevesinde işgal edilen topraklardaki hukuk sistemini değiştirme hakkı olmadığını söyledi. 
     Saddam Hüseyin'in yargılanmasına gelecek hafta çarşamba günü başlanıyor. 
     Ancak mahkemenin yeri açıklanmış değil. 
     
     Naklen yayın 
     Devrik Irak lideri, Bağdat'ın kuzeyindeki Duceyl kasabasındaki Şiilerin, 1982 yılında katledilmesinden sorumlu olmakla suçlanıyor. 
     Bu dosyanın ardından, Saddam Hüseyin'in suçlandığı ve halen soruşturmaları süren davaların da ardarda gelmesi bekleniyor. 
     Halepçe'de Kürtlerin kimyasal gaz kullanılarak öldürülmesi de, bu davalardan biri. 
     Saddam Hüseyin ayrıca doksanlı yılların başında Kuveyt'in işgali nedeniyle de suçlanabilir. 
     Eğer, suçlu bulunursa eski Irak liderinin idam cezasına çarptırılması da söz konusu. 
     Saddam Hüseyin davasının baş yargıcı Raid Cuhi, duruşmanın naklen televizyonlardan yayınlanmasını umduğunu söyledi. 
     Cuhi mahkemenin açık olacağını ancak güvenlik endişesiyle halkın duruşma salonuna girişine yasak getirilebileceğini belirtti. 
     
</TEXT>
</DOC>
