<DOC>
<DOCNO> 379150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/spo08.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan sofrası 
</HEADLINE>
<TEXT>


Avrupa Bayanlar Voleybol Şampiyonası'nda bugün siftah yapacak olan Millilerimiz, 2003'te kaçırdığı altın madalyayı bu kez almak istiyor. Kızlarımız "Neden olmasın" diyerek güven verdi 

ZEKİ KUBAN 


Filenin Sultanları bir kez daha Avrupa arenasında boy gösterecek. Hırvatistan'ın Pula kentinde bugün başlayacak olan Avrupa Bayanlar Voleybol Şampiyonası'nda 2. grupta mücadele verecek olan kızlarımız, "Bu kez neden olmasın" diyor. 2003'te Avrupa ikincisi olan ve Dünya voleyboluna damgasını vuran Ay - Yıldızlılar, bu kez altın madalya hedefliyor. 
Grupta çok güçlü takımların bulunduğunu söyleyen Antrenör Reşat Yazıcıoğulları şöyle konuştu 
"Bizim de gücümüz ortada. Şampiyonun bu gruptan çıkacağını zannediyorum. Hemen hemen bütün takımlar birbirine yakın güçte. Bu nedenle de, gününde olan avantaj kazanır. Şampiyonada ilk 6 arasına girenler, 16 takımlı 2007 Şampiyonası'na da doğrudan katılacak. Biz de art arda üçüncü kez bu başarıyı yakalamak istiyoruz." 
Başarılarıyla adlarından söz ettiren bayan voleybolcularımız ise en az rakipleri kadar güçlü olduklarını belirterek, "Birincilik kürsüsüne neden çıkmayalım Bu işi başarabiliriz. Ülkemize şampiyon olarak dönmek istiyoruz" dediler. 

İlk rakip Rusya 

Bayan Voleybol Milli Takımımız, Avrupa Şampiyonası'nın ilk gününde Rusya ile karşılaşacak. Türkiye saatiyle 21.30'da başlayacak mücadele Barbaros Çıdal'ın anlatımıyla Kanal Türk'ten naklen yayınlayacak. 

Milliler'in programı 
YARIN 
16.30 Bulgaristan-İtalya 
19.00 Rusya-İspanya 
21.30 TÜRKİYE-Hollanda 
PAZARTESİ 
16.30 İspanya-Bulgaristan 
19.00 İtalya-TÜRKİYE 
21.30 Hollanda-Rusya 
ÇARŞAMBA 
16.30 TÜRKİYE-İspanya 
19.00 Hollanda-İtalya 
21.30 Rusya-Bulgaristan 
PERŞEMBE 
16.30 İspanya-Hollanda 
19.00 İtalya-Rusya 
21.30 Bulgaristan-TÜRKİYE 


</TEXT>
</DOC>
