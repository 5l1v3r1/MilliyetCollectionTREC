<DOC>
<DOCNO> 399657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko55.html </URL>
<DATE> 2005/12/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Vuslat Doğan Sabancı Medyanın Rönesans dönemi başlıyor 
</HEADLINE>
<TEXT>

     Hürriyet İcra Kurulu Başkanı Vuslat Doğan Sabancı, bilgi teknolojilerinin medyanın kullanım alışkanlıklarını etkilediğini ve değiştirdiğini belirterek, ''Medyanın Rönesans dönemi başlıyor'' dedi. 
     Rönesans Fuarcılık'ın organize ettiği, Hürriyet Mobil ve Anadolu Grubu'nun sponsor olduğu COMPEX 2005 30. Uluslararası Bilgisayar Fuarı, Lütfi Kırdar Fuar Merkezi'nde açıldı. 
     Hürriyet İcra Kurulu Başkanı Sabancı, burada yaptığı konuşmada, bu tür fuarlarda binlerce tüketicinin bilişim teknolojisine yatırım yapan şirketlerle buluştuğunu ifade etti. 
     Fuarların bilişim teknolojilerinin gelişmesi açısından çok önemli olduğunu belirten Sabancı, bilgi üretimi ve dağıtımında matbaanın keşfinden sonraki en büyük değişimin yaşandığını söyledi. 
     Bilginin, dağıtım kanallarının tekelinden kurtulduğunu anlatan Sabancı, başta internet olmak üzere gelişen bilişim teknolojileri sayesinde bilginin birçok farklı kanaldan geniş kitlelere hızlı ve daha az maliyetle ulaştırılabildiğini anlattı. Sabancı, bunun medya şirketleri için müthiş bir fırsat olduğunu ifade ederek, artık fotoğraf ve haberi gazetelerde yayınlamak için 24 saat beklemek zorunda olunmadığını kaydetti. 
     İnternet ve cep telefonu sayesinde haberlerin anında okuyucuya ulaştırıldığını anlatan Sabancı, ''Medyanın Rönesans dönemi başlıyor. Bilgi teknolojileri sayesinde önümüze açılan yeni kanallar medya kullanım alışkanlıklarını etkiliyor, değiştiriyor'' dedi. 
     Medyanın kendini yeniden tanımlamaya başladığını belirten Sabancı, ''Böyle bir dönemde bir medya şirketi olmaktan daha heyecan verici bir iş olabilir mi Olamaz'' diye konuştu. 
     
     ÖZİLHAN'IN KONUŞMASI 
     Anadolu Grubu İcra Kurulu Başkanı Tuncay Özilhan da bilginin, üretimin en temel girdisi haline geldiğini ifade ederek, bilginin, üretilmesi, erişilmesi ve kullanımının uluslararası rekabetin ve sosyo-ekonomik gelişmenin itici gücü olduğu bir çağın yaşandığını söyledi. 
     Bilişim teknolojileri ve küresel ekonominin ülkelere gelişme yolunda ve uluslararası rekabet yarışında önemli fırsatlar sunduğunu anlatan Özilhan, bilgiyi üreten, bilgi ve iletişim teknolojilerini etkin şekilde kullanan ülkelerin sağladıkları verimlilik artışıyla uluslararası pazarlarda rekabet üstünlüğü elde ettiklerini kaydetti. 
     Özilhan, Türkiye'nin bilgi toplumu olma yolunda atılacak daha pek çok adımı olmasına rağmen e-dönüşüm alanında son yıllarda önemli bir takım gelişmeler gösterdiğini belirtti. 
     Bilişim teknolojilerinin özellikle son 10 yılda en fazla etkilediği kesimin iş dünyası olduğunu kaydeden Özilhan, ''Bugün 30. kez kapılarını açacak olan fuar, bilişim teknolojileri alanında Türkiye'de ilk ve en önemli organizasyon olarak bilgisayar ve iletişim teknolojilerinin günlük hayattaki yerinin kullanımını gözler önüne serecek'' diye konuştu. Özilhan, fuara 144 firmanın katıldığını bildirdi. 
     4 Aralık'a kadar sürecek fuarda, notebooklardan yazılım ürünlerine, cep telefonlarından mp3 çalarlara, gelişmiş müzik ve görüntü sistemlerinden, akıllı ofis ve dijital yaşam ürünlerine kadar birçok teknolojik ürün ziyaretçilerle buluşacak. 
     
</TEXT>
</DOC>
