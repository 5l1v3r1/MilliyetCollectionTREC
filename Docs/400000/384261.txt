<DOC>
<DOCNO> 384261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo27.html </URL>
<DATE> 2005/10/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Süreyya Ayhan Kop, Avrupa Şampiyonası'na Uzungöl'de hazırlanıyor 
</HEADLINE>
<TEXT>

     Murat Kaban 

Uluslararası Atletizm Federasyonu tarafından cezası 2 ay geriye çekilen milli atlet Süreyya Ayhan Kop, gelecek yıl yapılacak Avrupa Şampiyonası öncesi antrenörü ve eşi Yücel Kop ile birlikte Trabzon’un Çaykara İlçesi Uzungöl Beldesi’nde kampa girerek ilk çalışmasını yaptı. 
     Süreyya Ayhan Kop, AA muhabirine yaptığı açıklamada, bin 100 rakımlı Uzungöl’ün hem doğası hem de antrenmanlara yönelik parkurlarıyla mükemmel bir yer olduğunu belirterek, "Biz zaten araştırıp buraya geldik. Burada istediğimiz her şey mevcut. Hazırlık dönemi için oldukça güzel şartlar altında antrenmanlara başladık" dedi. 
     Kendisine daha önce verilen cezayı hatırlamak istemediğini kaydeden Kop, "Önümüzde yıl yapılacak Avrupa Şampiyonası ve daha sonraki yarışmaları düşünüyorum. Başarıya ulaşılacaksa eskiyi düşünmememiz gerekiyor. Şu anki yeni hedeflerimize doğru kendimizi hazırlıyoruz" diye konuştu. 
     Türkiye’nin bu yıl Golden Lig’in son ayağı olan Dünya Atletizm finalinin üçüncüsüne ilk kez atlet gönderilmemesini de değerlendiren Kop, şunları söyledi 
     "Bilindiği gibi atletizmde Türkiye’ye madalya getirecek atlet sayısı az. Bunların sayısı 1-2’yi geçmez. Bunlardan biri de benim. 
     Zaten başka da yok. Ülkemizin madalya alacak sporcuya ihtiyaç var. 
     Temelimizin sağlam olması, arkamızdan gelenlerin yerimizi doldurması gerekiyor. Atletizm tüm branşların anasıdır. Çok sağlam bir yapıya çok yönlü bir çalışmaya ihtiyaç var." Süreyya Ayhan Kop’un eşi ve antrenörü olan Ayhan Kop ise 1 aylık bir hazırlık dönemini Uzungöl’de geçireceklerini belirterek, "Buraya doğa ile baş başa olmak düşüncesiyle geldik. Ortam çok güzel. Bunu değerlendirelim istedik" dedi. 
     Hava şartlarının uygun gitmesi ve yağmur olmaması durumunda yaylalara çıkmaya planladıklarını ifade eden Kop, rakımın yüksek olması nedeniyle oksijenin azaldığını ve bunun kendileri için bir avantaj olabileceğini kaydetti. 
     Kop, Süreyya Ayhan Kop’a verilen cezanın 2 ay geriye çekilmesinin kendilerine epeyce bir zaman kazandırdığını ifade ederek, "Yapılan bir yanlış düzeltildi. Bu düzeltme bize bir yıl kazandırdı. Çünkü 2006 yılında yarışabiliyoruz. Yoksa 2007 yılında yarışmak zorunda kalacaktık" diye konuştu. 
     
</TEXT>
</DOC>
