<DOC>
<DOCNO> 369438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/spo03.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır fatura 
</HEADLINE>
<TEXT>


Galatasaray, Ankaragücü deplasmanında iki kayıp verdi. Sağ omuzundan sakatlanan Necati Ateş hastaneye kaldırıldı, Cihan'ın kaşına ise 4 dikiş atıldı 

ERHAN TELLİ 


Başkent deplasmanına eksik giden Galatasaray, maç içinde yaşanan talihsiz sakatlıklar nedeniyle yıkıldı. Ergün ve Ayhan'ın sakatlığı, Hasan Kabze'nin de Üniversite Milli Takımı'nda yer alması nedeniyle kadro sıkıntısı yaşayan Sarı - Kırmızılılar, hafta içinde de Hakan Şükür ve Mondragon'un problemleri nedeniyle krize girmişti. 
Önceki gün hafif bir sakatlık geçiren Mondragon sahaya on birde çıkarken, sağ dış kulağı iltihaplanan Hakan Şükür yedek kulübesinde yer aldı. Ancak daha ilk yarıda aksilikler Cim - Bom'un peşini bırakmadı. 
Henüz 9. dakikada Hakan Kutlu ile girdiği mücadele sırasında Necati Ateş omuzunun üstüne düştü. Tartışmalı penaltı pozisyonu sonrası sakatlanan golcü oyuncu, doktor Murat Çevik'in değiştirilmesi talimatına rağmen oynamak istedi. Ancak ağrıları artınca çıkmak zorunda kaldı. Gerets, Necati'nin yerine hasta olmasına karşın Hakan Şükür'ü sahaya sürdü. Sağ omuzunda yırtık şüphesi bulunan Necati, Çankaya Hastanesi'ne kaldırıldı. Bugün MR'ı çekilecek yıldız golcünün birkaç hafta takımdan uzak kalabileceği bildirildi. 
Galatasaray, 24. dakikada bu kez Cihan Haspolatlı'yı kurban verdi. Emre'yle girdiği hava topu mücadelesi sonrası kaşı patlayan tecrübeli oyuncunun yüzü kan içinde kaldı. Kaşına dört dikiş atılan Cihan, yaklaşık 6 dakika tedavi gördükten sonra oyuna devam edemeyeceği anlaşılınca yerini Uğur'a bıraktı. 

Aydın'ın isyanı 

Ankaragücü, Selçuk Dereli yönetiminde çıktığı beşinci maçını da yenik kapatırken, Başkan Cemal Aydın federasyona ateş püskürdü. Ümit'in golden önce faul yaptığını kaydeden Aydın, "Artık Selçuk Dereli uygulamasının kurbanı olmak istemiyoruz. Her piyango bize vuruyor. Bırakın diyorsanız, çıkmayalım" diye konuştu. 

Aynı protesto 

Sarı - Kırmızılı taraftarlar, geçen hafta Ali Sami Yen'deki protestoları 19 Mayıs Stadı'na da taşıdılar. Maç başlamadan önce seyirciler yaklaşık beş dakika alkışlarla yabancı transferini henüz sonuçlandıramayan yönetime tepki gösterdi. Bülent Korkmaz lehine yapılan tezahüratlar da dikkat çekti. Bu arada PAF maçı 1-1 berabere sonuçlandı. 

Destek yetmedi 

MHK Başkanı Ufuk Özerten, karşılaşma öncesi sahaya inerek ısınan hakemlere hem başarı diledi, hem de kendilerine eleştirilere kulak asmamaları yönünde uyarıda bulundu. Selçuk Dereli ve yardımcıları ile saha kenarında bir süre görüşen Özerten yine bir ilki gerçekleştirdi. Ancak Dereli, verdiği kararlarla iki tarafın da tepkisini çekti. 

Kily inadı 

Başkan Özhan Canaydın, Kily Gonzalez transferi için Monaco'da karargah kurdu. Arjantinli futbolcunun bonservisi için Inter Kulübü ile masaya oturan Sportif Direktör Bülent Tulun ile temas halinde bulunan Canaydın gelişmeleri takip ediyor. Canaydın, müjdeli haberin gelmesi halinde Gonzalez'le İstanbul'a dönmeyi planlıyor. 


</TEXT>
</DOC>
