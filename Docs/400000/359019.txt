<DOC>
<DOCNO> 359019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy14.html </URL>
<DATE> 2005/07/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gönül Asayiş yönünden Avrupa’nın en iyi ülkesi Türkiye 
</HEADLINE>
<TEXT>

     Milli Savunma Bakanı Vecdi Gönül, asayiş yönünden Avrupa’nın en iyi ülkesinin Türkiye olduğunu söyledi. 
     Bakan Gönül, Kocaeli’nin Gebze İlçesi’nde kahvaltılı basın toplantısı düzenledi. 
     Gazetecilerin sorunlarını yanıtlayan Bakan Gönül, son günlerde artan terör ve canlı bomba olayına ilişkin bir soru üzerine, "Terörist örgütler var olduklarını kendi mensuplarına gösterebilmek ve toplumun huzurunu bozmak amacıyla faaliyetlerini zaman zaman artırıyorlar" dedi. 
     Hükümetin teröre karşı her türlü tedbiri aldığını ifade eden Gönül, "Asayiş yönünden Avrupa’nın en iyi ülkesi Türkiye" diye konuştu. 
     Gönül, bir gazetecinin "Türkiye’de yakın dönemde ekonomik bir kriz bekleniyor mu " sorusunu ise şöyle cevaplandırdı 
     "Ünlü BBC kanalının tespitine göre, 1980 yılından bu yana Türk Lirası en itibarlı dönemini yaşıyor. Artık günümüzde dolara yatırım yapan kalmadı. Ekonomik krizin ilk işareti Türk Lirası’ndan kaçış olur, ancak böyle bir şey yok. Üstelik enflasyon rakamları yüzde 4 seviyesinde, 40 yıldır bu rakamlara ulaşılamıyor. Türkiye ekonomisi sağlam bir şekilde seyrini sürdürüyor." Kocaeli Büyükşehir Belediyesi’nin borç yüküne ilişkin soru üzerine "Vaktiyle yapılan bir hatanın bedelini bugün herkes ödüyor" diyen Gönül, Büyükşehir Belediyesi sınırlarının Kocaeli’nin tamamını kapsayacak şekilde genişletilmesinin, hizmetlerin koordinasyonu ve gelirlerin artması açısından faydalı olduğunu söyledi. 
     Bakan Gönül, daha sonra, kahvaltıya katılan AK Parti Kocaeli Milletvekili Eyüp Ayar, Kocaeli Büyükşehir Belediye Başkanı İbrahim Karaosmanoğlu, Gebze Belediye Başkanı İbrahim Pehlivan, Çayırova Belediye Başkanı Faruk Taşçı ve Şekerpınar Belediye Başkanı Cemalettin Balcı ile Milli Savunma Bakanlığı’nın bir süre önce Gebze Belediyesi’ne devrettiği Gaziler Dağı’nda incelemelerde bulundu. 
     
</TEXT>
</DOC>
