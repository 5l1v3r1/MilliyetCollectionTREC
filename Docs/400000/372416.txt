<DOC>
<DOCNO> 372416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun11.html </URL>
<DATE> 2005/08/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yunan basını AB'ye giden yol Kıbrıs'tan geçer 
</HEADLINE>
<TEXT>

     Yunanistan’ın sağ eğilimli gazetelerinden Kathimerini'de yayınlanan editör yazısında, Türkiye’nin AB’ye giden yolunun Kıbrıs’tan geçtiği öne sürüldü. Haberde, Türkiye’nin Kıbrıs Rum Kesimi’ni tanımadığı yönündeki deklarasyonunun da uluslararası hukuka aykırı olduğu iddia edildi. 
     Yazıda, bugün gelinen noktada Türkiye’nin AB’ye giden yolunun Kıbrıs’tan geçtiği savunuldu ve Türkiye’nin bunu kabullenmemesi halinde stratejik hedeflerine ulaşmakta zorluk çekeceği ileri sürüldü. 
     Ankara’nın yayınladığı ve Kıbrıs Rum Kesimi’ni tanımadığını ifade ettiği deklarasyonun uluslararası hukuka aykırı olduğunu kaydeden gazete, Türkiye’nin AB’yi "alakart" bir yapı halinde görmek istediği ve Türkiye’nin hem tüm avantajlarını kullanmak hem de Birlik karşısındaki yükümlülüklerini en aza indirmeye çalıştığını öne sürdü. 
     Uluslararası ilişkilerde belirleyici etkenin adalet değil ulusal çıkarlar olduğu ifade edilen yazıda, buna rağmen "en güçlü devletlerin bile" temel uluslararası yasalara, küresel bir kaostan kurtarmak için, saygı göstermesi gerektiği belirtildi. 
     Yazıda ayrıca, Türkiye’nin üyelik müzakerelerini "Komisyon ile değil Kıbrıs Rum Kesimi’nin de dahil olduğu 25 AB hükümetiyle" yapacağı ifade edildi. 
     
</TEXT>
</DOC>
