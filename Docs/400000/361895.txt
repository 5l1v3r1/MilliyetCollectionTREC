<DOC>
<DOCNO> 361895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonsiy07.html </URL>
<DATE> 2005/07/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Azerbaycanlı kardeşlerimize KKTC adımları için teşekkürler 
</HEADLINE>
<TEXT>

     Başbakan Recep Tayyip Erdoğan, Azerbaycan'dan bir milletvekili heyetinin KKTC'ye gitmesine ilişkin, ''Bu ilk adımı da böylece duyduk. Bundan dolayı ayrıca mutluyuz. Azerbaycanlı kardeşlerimize çok çok teşekkür ediyoruz'' dedi. 
     Erdoğan, Rusya Federasyonu, ardından da Moğolistan'a yapacağı ziyarete ilişkin Atatürk Havalimanı Devlet Konukevi'nde düzenlediği basın toplantısında, gazetecilerin sorularını yanıtladı. 
     Başbakan Erdoğan, Azerbaycan'dan bir milletvekili heyetinin KKTC'ye gittiğinin hatırlatılması üzerine, şöyle konuştu 
     ''Bildiğiniz gibi son Azerbaycan ziyaretinde, Cumhurbaşkanı Sayın İlham Aliyev ile bu konuları görüşmüştük. O gün orada talimatını vermişti. 'Gerek uçak seferlerinin başlatılması, gerek oradaki kutlamalara yönelik atılacak adımlar, gerekse yatırımlara yönelik bazı adımların atılması noktasında biz sizlerle aynı kanaatleri paylaşıyoruz ve bunu gecikmeden başlatacağız' dediler. Ve bu ilk adımı da böylece duyduk. Bundan dolayı ayrıca mutluyuz. Azerbaycanlı kardeşlerimize çok çok teşekkür ediyoruz.'' ''Bunun, tanıma açısından bir başlangıç olup olmayacağı''na ilişkin bir soru üzerine de Erdoğan, ''Bunlar, fiili olarak bu anlama gelir'' dedi. 
     Bunun devamının geleceğine inandığını ifade eden Başbakan Erdoğan, şunları kaydetti 
     ''İslam Konferansı Örgütü'nün Yemen'deki Dışişleri Bakanları Toplantısı'nda aldığı karar, bir kenara konulacak karar değil. Kıbrıs Türk Devleti olarak gözlemci üye sıfatıyla tanımış olmaları ve KKTC Dışişleri Bakanı'nın o şekilde oturtulması anlamlıdır. Burada bu, açık, net olarak ifade edilmiş. Kaldı ki, bir de izolasyonun kaldırılması istikametinde tüm üye ülkeler orada karar almış ve bunu deklare etmişlerdir.'' 
     
     KARABAĞ KONUSU 

     Başbakan Erdoğan, Rusya Federasyonu Başkanı Putin ile yapacağı görüşmede, Karabağ konusunun gündeme gelip gelmeyeceğine ilişkin soruya karşılık, şöyle konuştu 
     ''Şüphesiz ki biz bunları gündemimizin içinde bulunduruyoruz. Bunları da kendileriyle konuşacağız. Bildiğiniz gibi, Minsk Grubu içinde Rusya da var. Ben, daha önce Moskova'da Sayın Başkan'la bu konuyu görüşmüştüm. Bu konuda ellerinden gelen desteği vereceklerini, yardımcı olacaklarını bize söylemişlerdi. Bu gidişte de bunları konuşacağız. Bunlar, anlık konular değil. Belli zaman da istiyor. Ama bunu sürekli işlememiz, bu konudaki gelişmeleri olumlu istikamette, altyapısını oluşturarak takipçi bir anlayışla neticeye vardırmaya çalışmamız gerekiyor. Bu bir ülkenin veya bölgenin sorunu değil, uluslararası bir sorun. Yansıması var. Bizi bile rahatsız ediyor bu konu. İnşallah çözeceğiz.'' 
     
     RUSYA İLE TİCARET HACMİ 

     Erdoğan, Rusya ile ticaret hacminin arttığının belirtilip, bu konuda belli bir rakam belirlenip belirlenmediğinin sorulması üzerine de ''Şu anda rakamsal olarak şuraya ulaşılır demiyorum. Her yıl bir önceki yılı ciddi bir oranla aşan tabloyla hamdolsun karşı karşıyayız. Bunun için de ekonomik ve ticari münasebetler, turizm ve siyaseten ilişkiler var. Tüm bunlar, olumlu istikamette gelişmekte. Bundan da memnunuz. Rusya da memnun'' diye konuştu. 
     Yatırımlar noktasında Rus ve Türk işadamlarının karşılıklı yaptığı yatırımların dikkate değer olduğunu ifade eden Erdoğan, sözlerini şöyle tamamladı 
     ''Bu süreci bizim, her iki ülkenin ortak çıkarlarına hizmet ederek devam ettirmemizde büyük faydalar var. İlkemizi daha önce de söyledim. Biz, düşman üretmeye değil, dost kazanmaya gayret eden bir politika üretiyoruz. Komşularımızla da geldiğimizden bu yana bunda başarılı olduk. Türkiye, artık hiçbir komşusuyla, hatta dünyadaki hiçbir ülkeyle kavgalı konumda değil. Herkesle rahat görüşüyoruz, herkesle rahat buluşuyoruz. Bu süreci de böyle devam ettirmekte kararlıyız. 
     Doğalgaz konusunda da bir talebimizi ileteceğiz. İsteyenin, vermeyenin malum.'' 

     
</TEXT>
</DOC>
