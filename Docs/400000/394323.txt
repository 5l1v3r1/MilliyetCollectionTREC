<DOC>
<DOCNO> 394323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun03.html </URL>
<DATE> 2005/11/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çelebi ABD askerleri gelecek yıl Irak'tan ayrılabilir... 
</HEADLINE>
<TEXT>

     Irak Başbakan Yardımcısı Ahmed Çelebi, Irak güçlerinin uygun şekilde silahlandırılarak eğitilmesi halinde, Amerikan askerlerinin önemli bir kısmının gelecek yıl içinde ülkelerine dönmeye başlayabileceğini söyledi. 
     Washington'da Amerikalı yetkililerle görüştükten sonra geldiği New York'ta Dış İlişkiler Konseyi adlı düşünce kuruluşunda konuşan Çelebi, aralarında Suriye ve İran'ın da bulunduğu komşularına karşı ülkelerini koruyabilmek için Irak ordusunun Amerikan silahlarıyla donatılması ve gereğince eğitilmesi gerektiğini kaydetti. 
     Çelebi, konuşmasında ''Şayet hep birlikte doğru olanı yaparsak, sanırım 2006 yılında Amerikan askerlerinin önemli kısmı, herhangi bir ciddi güvenlik tehdidine sebep olmaksızın, Irak'tan çekilebilir'' dedi. 
     Bush Yönetimi, Irak'ta bulunan 150 bin civarındaki Amerikan askerinin ne zaman çekileceği konusunda tam bir takvim vermeyi reddederken, geçen aylarda bazı Amerikalı askeri yetkililer çekilmenin bahar aylarında başlayabileceğini ifade etmişti. 
     Ancak daha sonra bu açıklamaları destekleyici yeni yaklaşımlar sergilenmemiş ve Bağdat'taki Amerikalı askeri yetkililer, Irak ordusunun güvenliği sağlamak üzere kendi başına operasyonlar düzenleyebilecek düzeye gelmesinin en az iki yıl alacağını belirtmişti. 
     Bu arada, Saddam Hüseyin rejiminin kitle imha silahlarına sahip olduğu konusunda verdiği bilgilerle Bush Yönetimi'ni yanıltarak savaşın başlamasına yol açtığı eleştirilerine de yanıt veren Irak Başbakan Yardımcısı Ahmed Çelebi, bu iddiaların bir ''şehir efsanesi'' olmaktan öte gitmediğini ve gerçekle ilgisi bulunmadığını söyledi. 
     
</TEXT>
</DOC>
