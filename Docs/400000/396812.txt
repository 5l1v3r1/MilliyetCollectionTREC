<DOC>
<DOCNO> 396812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur19.html </URL>
<DATE> 2005/11/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Havalar soğudu, hamsi pahalandı 
</HEADLINE>
<TEXT>

     Doğu Karadeniz’de havaların soğuması ve Karadeniz’in avlanmaya müsait olmamasıyla birlikte daha önce 1.5-2 milyon liraya satılan hamsinin kilosu, 3-5 milyon liraya yükseldi. 
     Doğu Karadeniz Balıkçılar Kooperatifi Başkanı Ahmet Mutlu, AA muhabirine yaptığı açıklamada, havaların soğumasıyla birlikte hamsi ve diğer balıkların avlanmasında düşüşler yaşandığını belirtti. 
     Mutlu, bu yıl hamsinin havaların sıcak olması nedeniyle bol miktarda avlandığını ve bu nedenle de fiyatların düştüğünü ifade ederek, "Havaların soğuması balığın, hamsinin ileride bol miktarda avlanması için çok iyi. Fakat tüketiciler açısından ise fiyatın pahalı olması nedeniyle kötü" dedi. 
     Trabzon’daki balıkçılar, dün ve bugün hamsinin fazla avlanamadığı için fiyatların ikiye katlandığını kaydettiler. 
     Vatandaşların hamsinin fiyatının artması nedeniyle çok fazla tüketimde bulunmadığını ifade eden balıkçılar, havaların düzelmesiyle birlikte fiyatların tekrar normale döneceğini belirttiler. 
     
</TEXT>
</DOC>
