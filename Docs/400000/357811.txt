<DOC>
<DOCNO> 357811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun14.html </URL>
<DATE> 2005/07/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yunan televizyonları Türkiye ile ilişkilerde yeni bir dönem... 
</HEADLINE>
<TEXT>

     Yunan televizyonları, Türkiye-Yunanistan Doğalgaz Boru Hattı'nın inşasının başlangıcı dolayısıyla düzenlenen törenleri birinci haber olarak verdiler. 
     Başbakan Recep Tayip Erdoğan ve Yunanistan Başbakanı Kostas Karamanlis'in katıldığı töreni canlı olarak yayımlayan Devlet NET televizyonu, ''Törenin düzenlendiği Meriç köprüsünün iki ülke arasında 'işbirliği köprüsü' haline geldiğini'' belirterek, ''doğalgaz projesiyle iki ülke ilişkilerinde yeni bir dönem başladığı'' yorumunu yaptı. 
     Türkiye ile Yunanistan arasında inşa edilecek doğalgaz boru hattının ''Yunanistan'ın AB'deki yerini ve bölgedeki müzakere gücünü artıracağını'' belirten NET, ''bu projenin ülkedeki istihdam alanına da önemli katkıda sağlayacağını'' vurguladı. 
     NET televizyonu, projenin gerçekleşmesinde iki ülke başbakanları arasındaki sıcak ilişkinin de rol oynadığına dikkat çekti. 
     Özel MEGA televizyonu, Türk-Yunan sınırında düzenlenen töreni ''tarihi bir anlaşma'' olarak nitelediği haberinde, bu anlaşmanın ''büyük sembolik anlam taşıdığını'' kaydetti. 
     MEGA televizyonu haberinde ayrıca, Başbakan Karamanlis'in Türk tarafında yaptığı konuşmanın kalabalık Türk izleyiciler tarafından alkışlandığına dikkat çekti. 
     ALPHA televizyonu, Türkiye ile Yunanistan arasındaki doğalgaz boru hattı projesinin ''tarihi bir anlam taşıdığını'' ve'' ''iki ülke ilişkilerin daha da gelişmesine katkı sağlayacak önemli bir proje olduğunu'' belirtti. 
     Özel Antenna televizyonu da ''Dostluk Köprüsü'' başlığı altında verdiği görüntülü haberinde, ''doğalgaz boru hattı projesinin iki ülke ekonomisine olduğu kadar, bundan sonraki ikili ilişkilere de katkı sağlayacağını'' kaydetti. 
     
</TEXT>
</DOC>
