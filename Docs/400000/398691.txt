<DOC>
<DOCNO> 398691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy22.html </URL>
<DATE> 2005/11/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AKP-DYP arasında "kabadayı" krizi 
</HEADLINE>
<TEXT>

     DYP Genel Başkanı Mehmet Ağar’ın kendisine "Sen niye Hakkari’ye gitmiyorsun " eleştirisine verdiği "Kandil Dağı’na gidelim" yanıtı bu sefer iki parti arasında "kabadayılık" tartışması başlattı. 
     Ağar’ın çağrısına "meydan kabadayısı edasıyla konuşma" diye karşılık veren AKP Genel Başkan Yardımcısı Necati Çetinkaya’ya DYP’den sert yanıt geldi. 
     DYP Genel Sekreteri Kamil Turan, "İktidar sorumluluğun altında ezilen ve bölücü terör karşısında gösterdiği acz yüzünden tarihe geçecek olan AKP iktidarı, DYP’nin milli ve kararlı duruşunu kendi perişan ve dağınık dünyalarına ’kabadayılık’ olarak yansıtabilmektedir" dedi. 
     AKP’yi "kabadayılıkla", "yiğitliği" birbirinden ayıramamakla eleştiren Turan, "Ne hazindir ki Mehmet Ağar gibi bir milli kahramana bile artık dil uzatabilir derecede sımarmışlardır" diye konuştu. Çetinkaya’nın OHAL Valiliği’ne atanmasına ilişkin sürece atıfta bulunan Turan, terör konusunda akılalmaz pişkinlik göstermekle suçladı. Turan, şöyle dedi 
     "Kimdir bu AKP Genel Başkan Yardımcısı Mülki kadrodan geldiği halde zamanın iktidarı onu bölge valisi olarak atamak istemiş fakat bu zat kendisinin ve şürekasının mal ve mülküne terör zarar verir veya bilmediğimiz veyahut herkesin tahmin edebileceği bir sebepten ötürü, çok kısa bir süre görev yapıyormuş gibi görünerek, bu şerefli göreve gitmeyi ret etmiştir." 
     
     ADAN "LAF YETİŞTİRME TERÖRÜ ÖNLE" 
     Necati Çetinkaya’ya bir tepki de DYP Genel Başkan Yardımcısı Celal Adan’dan geldi. 
     "AKP muhalefete laf yetiştireceğine terörü önlesin" diyen Adan, AKP’lileri "çamur atma siyaseti" yapmakla suçladı. 
     "Genel Başkan Mehmet Ağar’ın Başbakan’a yönelik eleştirilerini dinleyip anlamak yerine öfke ile karşılık vermeye çalışıyorlar" diyen Adan, şöyle devam etti 
     "Bir başbakan halkın sokağa döküldüğü bir vilayete günlerce sonra gidiyor, ’niçin geç gittin’ diyen muhalefete ’siz de gidin’ diyerek ziyaretini kahramanlık gibi anlatmaya çalışıyor. 
     Bu kafa DYP Genel Başkanı’nın terörle mücadeleye hedef gösteren ’Kandil Dağı daveti’ne meydan kabadayılığı diyerek kendi ayıbının üstünü örtemeye çalışıyor. 
     Kasımpaşalılık iddiasıyla milletin gönlüne girmeye çalışanların bugün kabadayılık üzerinden eleştiriye soyunmalarını milletin yüce taktirine bırakıyoruz." 
     
</TEXT>
</DOC>
