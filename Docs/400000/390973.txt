<DOC>
<DOCNO> 390973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/spo01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonjour Kartal 
</HEADLINE>
<TEXT>


Siyah Beyazlılar, son maçlara oranla daha istekli ve arzulu bir futbol ortaya koydu. Gol perdesini Sergen açtı. İlhan beraberliği sağladı. Çağdaş, Ailton ve Ahmed Hassan farkı artırdı, Umut skoru tamamladı 

BİLAL MEŞE 

MERHABA 

İki haftadır yılan hikayesine dönen teknik adam sorunu nihayet çözümlendi. 
Başkan Yıldırım Demirören, yazılı ve görsel medyada açılan papatya fallarına son verdi ve Tigana'yı, Kartal'ın başına getirdi. Fransız hocanın futbol kariyerine asla lafımız yok. Teknik kariyeri de ortada. Futbolu bıraktı menajerliğe soyundu, ardından da teknik direktörlüğü tercih etti ve şimdi büyük umutlarla Kartal'ın başına getirildi. 
Kartal'daki fotoğraf çok net... Futbolcu grubu da belli. Ara transferde Tigana kimi gönderir, kimleri getirir bilemeyiz. Tigana için Kartal ateşten gömlek Ön yargılı yaklaşmak gibi düşüncemiz asla olamaz. Kendisine başarılar diliyoruz. 

Nazara geldi 
Maça ofansif ağırlıklı kadro ve taktik anlayışıyla çıkan Beşiktaş, 5. dakikada öne geçti. Ceza alanı çizgisine yakın yerden kazanılan frikik atışını Süper Solak Sergen falsolu vuruşla filelere gönderdi. Gol perdesini açtı açmasına da sanki nazara geldi, sakatlığı yineledi, oyundan çıkmak zorunda kaldı 1-0 
Bu golden sonra konuk takımın açık futbol tercih etmesi oyun kalitesini yükseltirken, Beşiktaş'ın ekmeğine yağ sürdü. 8. dakikada İlhan Mansız'ın vuruşunu Çağdaş son anda tehlikeyi çizgi üzerinde önledi. İlk yarıda pozisyon zenginliği Kartal'dan yanaydı. 

Mansız'a alkış 
49. dakikada Niyazi sağdan indi, altı pasa kesti, savunmada karambol, araya İlhan Mansız girdi, dokundu skoru 1-1 yaparken, büyük alkış aldı 
Beşiktaş, 50. dakikada yine öne geçti. Tümer'in sağdan korner atışında ileri çıkan Çağdaş ceza alanı içinde yükseldi, kafayı çaktı 2-1 
72'de İbrahim Akın bu kez soldan indi, savunmayı geçti, Ailton'a yuvarladı, Brezilyalı futbolcuya boş kaleye dokunmak kaldı 3-1 
75'te Tümer Metin sahneye çıktı, soldan indi, zor pozisyonda topu Ahmed Hassan'a gönderdi, Mısırlı futbolcu yakın mesafeden topu ağlara gönderdi 4-1 
81'de Sedat'ın sağdan kornerinden gelen topa Umut ayak koydu ve maçın skorunu belirledi 4-2 . 

Şanssız Sergen 

İki maç sonra ligde forma şansı bulan Sergen, 5 dakikada golünü attı, ancak sakatlanarak oyundan çıktı 

Beşiktaş'ta sakatlıkları geçen Sergen, Tümer ve Pancu dün Ankaragücü karşısına ilk 11'de sahaya çıktı. İki lig maçından sonra forma bulan Sergen, oyuna süper bir başlangıç yaptı. 5. dakikada kazanılan bir serbest vuruş sırasında topun başına geçen Kaptan perdeyi açtı. Ancak bu gol, Sergen'e uğurlu gelmedi. 
Sevinç sırasında sekerek saha kenarına gelen Beşiktaşlı futbolcu, oyuna devam edemeyeceğini belirtti. 8. dakikada yerini İbrahim Akın'a teslim eden bu oyuncunun sağ baldırında çekme olduğu, durumunun MR sonucunda netlik kazanacağı ifade edildi. 

YILDIZ TABLOSU 

BEŞİKTAŞ 35 Cordoba 5 22 Ali Tandoğan 6 4 Mustafa 5 6 Çağdaş 6 2 Adem 6 17 Ahmed Hassan 7 1 Pancu 6 10 Sergen 55 İbrahim Akın Dk. 8 6 11 Tümer 7 60 Ahmet Dursun 5 7 Okan Dk.59 5 9 Ailton 5 25 Youla Dk.80 

YEDEKLER 
29 Murat, 19 İ.Üzülmez, 30 Ali Güneş, 50 Veysel 

ANKARAGÜCÜ 34 Orkun 5 12 Niyazi 5 61 Abdurrahman Dk.73 4 Hakan 5 3 Sedat 5 20 Zengue 5 76 İsmet Dk.46 5 14 Ayhan 5 38 Burak 5 7 Evren Dk.46 6 32 Cordion 6 6 Batista 6 20 İlhan 6 10 Umut 6 

YEDEKLER 
1 Serkan, 2 Fehmi Emre, 9 Birol, 90 Heverton 

HAKEMLER 
Tolga Özkalfa, Mustafa Yalçınkaya, Timur Direkler 

GOLLER 
Sergen Dk.5 , İlhan Mansız Dk.49 , Çağdaş Dk.50 , Ailton Dk.72 , Ahmed Hassan Dk.75 , Umut Dk.81 

SARI KART 
Mustafa, Pancu, Ahmed Hassan, Beşiktaş , Umut,Sedat,Niyazi Ankaragücü 

Maçın YILDIZI 
Tümer 

Sakatlıktan yeni çıktı, ilk 11'de yerini aldı. Hırsı, ağır sahaya karşın yaptığı presle dikkati çekti. Oyunu rakip alana yıkıp, arkadaşlarının işini kolaylaştırdı. İsabetli paslarla rakip savunmayı yıprattı, bir de asist yaptı. Farklı skorun yaratıcısı oldu. 

Maçın HAKEMİ 
Vasattı 

Maçın hakemi Tolga Özkalfa'nın, temposu yüksek karşılaşmada zaman zaman yanlışları oldu. Örneğin skor 2-1 iken Okan'ın, Umut'a ceza alanında yaptığı faulun karşılığı penaltı olmalıydı. Ağır sahada pozisyonları yakından izlemeye çalıştı. 

Tigana göreve başlıyor 

Fransa'dan dün gelen, Ankaragücü maçını da izleyen ünlü teknik adam, bugün resmi sözleşmeye imza atacak ve takımın başında Sevilla karşılaşmasına çıkacak 

UĞRAŞ ÖZYURT 


Beşiktaş'ın yeni Teknik Direktörü Jean Tigana, dün İstanbul'a geldi, akşam da Ankaragücü maçını izledi. Fransız çalıştırıcı, BJK İnönü Stadı'nda, Sportif Direktör Gordon Milne ve iki çalıştırıcısıyla birlikte, karşılaşmayı takip etti. 
Siyah - beyazlıların kendisine iyi bir öneride bulunduğunu belirten Tigana, "Onlar beni, ben de onları sevdim. Beşiktaş'ı biliyorum. Türk takımlarından çok öneri aldım ama hiçbiriyle oturup transfer görüşmesi yapmadım. Şimdi Beşiktaş'ı seçtim. Ben zaten Türkiye'ye gelmek istiyordum. Bana yabancı bir ülke değil" ifadesini kullandı. Sağlık kontrolunun ardından bugün sözleşme imza atacak olan Tigana'nın Sevilla karşılaşmasında kulübede olacağı belirtildi. Yönetim, Fransız teknik adamın yardımcılığını yapacak olan Türk çalıştırıcıyı ise bugün yapacağı toplantıda belirleyecek. 

Başkan'dan protesto 

Beşiktaş Başkanı, Kayserispor maçında yönetimi istifaya davet eden siyah - beyazlı taraftara tepkisini, maça gelmeyerek gösterdi. Demirören, "Tigana, bu kadroyu ateşleyecek en uygun hocadır" diye konuştu 


Teknik direktör sorununu çözmek için günlerdir Belçika ve Fransa'da üs kuran Beşiktaş Başkanı Yıldırım Demirören, yönetimi istifaya davet eden taraftara gönül koydu. Demirören, taraftarı protesto etmek için dün İnönü Stadı'na gelmedi. 
İstanbul'a gelişinin ardından BJK TV'den camiaya seslenen Demirören, merak edilen her konuya açıklık getirdi. İşte Demirören'in açıklamaları 
Bu kadroyu ateşleyecek en uygun hoca adayı olarak Tigana'yı bulduk. Kendisiyle prensipte anlaştık, imza atmadan kesin bir şey söyleyemem. Dünya futbolunda bugün hoca ve futbolcu olarak Fransız ekolü önde geliyor. Zamanı geldiğinde bu ekolden yetişmiş futbolcuları da takıma getirecek.Tabii ki hocalarla Türkiye'de görüşmeyeceğim. Ben oteldeydim, hocalar bana yani Beşiktaş Başkanı'na geldi.Beşiktaş'ın ismi Avrupa'da çok büyük. Benim 10 gün kalmamın sebebi doğruyu bulmaktır. Herkes Beşiktaş'a gelip çalışmak istiyor.Tek hoca, tek futbolcu ile başarı gelmez. Gerekirse yönetim olarak ocak ayında radikal kararlar alabiliriz. Küçük gruplar halinde stada sokulmuş ve organize bir şekilde Beşiktaş Yönetimi'ne bağırma sistemi kurulmuş. Bunların hepsi kameralarda sabit. Hatta iki kişi öyle sabit ki, kapalıdan açığa, açıktan numaralıya atlayarak insanları bağırtıyor. Erdil Arpacı'yı eleştirenler, onun gibi olsunlar da Beşiktaş'ın işine koşa koşa gelsinler.Biz seçimle geldik, seçimle gideriz. Bugün Beşiktaş'ta genel kurul isteyen, bunun için yazı yazanlar Beşiktaş'a en büyük ihaneti yapanlardır.Gazetelerde "Beşiktaş'ın önü karanlık" diyorlar. Doğru, Beşiktaş'ın önü karanlık ve ben bunun için buradayım. Çünkü Beşiktaş'ı Beşiktaşlı olmayanlardan, koltuk sevdalılarından kurtarmaya geldim. 

Duygusal mesaj 

Beşiktaş taraftarı İlhan Mansız'ı alkışladı. Bu sevgi, attığı gole bile sevinmesine engel oldu 

İnönü Stadı'nın tribünleri, dün duygusal olaylara sahne oldu. Beşiktaş taraftarı, Ankaragücü formasıyla dün kaptan olarak sahaya çıkan İlhan Mansız'a olan sevgisini esirgemedi. Başkent ekibinin futbolcusunu tribünlere çağıran siyah - beyazlılar, İlhan'ı alkışlarla onore etti. O da Beşiktaşlılar'ı selamlayarak karşılık verdi. 
Takımının 1-0 yenik durumda olduğu anda beraberlik sayısını kaydeden İlhan Mansız, profesyonel anlamda görevini yapmanın mutluluğunu yaşadı, ancak sevinemedi. Sarı - lacivertli futbolcu, başı önde santra çizgisine giderken, Beşiktaş tribünleri İlhan'ı burada da alkışladı. 
Ankaragücü taraftarları da Beşiktaş'ta forma giyen eski futbolcuları Adem Dursun lehine tezahürat yaptı. 
Maç öncesinde böyle bir sevgi gösterisini tahmin ettiğini, ancak bu kadar yoğun olacağını düşünemediğini söyleyen İlhan Mansız, "Hayatımın en zor maçıydı. Otobüs stada geldiğinde içimi bir heyecan kapladı. Herkese çok teşekkür ediyorum" diye konuştu. 

NOTLAR 

Hassan cezalı 
Sarı kart gören Ahmed Hassan cezalı duruma düştü. Mısırlı futbolcu, Malatya karşısında forma giyemeyecek. 

Boşa oynadılar 
Yağmur ve soğuk hava, taraftarın tribünlere gelmesine engel oldu. Büyük boşluklar gözlenen tribünlerde, yaklaşık 10 bin seyirci vardı. 

Tosun Paşa 
Konyaspor ile oynanan lig maçında İbrahim Akın'dan yardım alamadığı için kızan Ailton, pas geldiğinde gol atacağını gösterdi. Sambacı sahadan, "Tosun Paşa" tezahüratıyla uğurlandı. 

Sevilla berabere 
UEFA Kupası'nda perşembe günü Beşiktaş ile oynayacak olan Sevilla, dün Mallorca ile deplasmanda 1-1 berabere kaldı. 33'te Victor'un golüyle yenik duruma düşen Kartal'ın rakibi, 37'de Kepa ile eşitliği sağladı. 

Bilette damping 
Karaborsacılar gafil avlandı. Biletix tarafından 20 YTL'den satışa çıkarılan yeni açık tribün biletleri, maç öncesi 10 YTL'ye kadar düştü. 


</TEXT>
</DOC>
