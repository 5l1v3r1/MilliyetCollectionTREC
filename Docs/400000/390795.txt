<DOC>
<DOCNO> 390795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/spo02.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca yıprandı 
</HEADLINE>
<TEXT>


Daum, futbolcuları istediklerini yapmadığı için tansiyonunun yükseldiğini, kalp atışlarının arttığını söyledi, "Yaşım o kadar genç değil" diyerek takımı uyardı 

YUSUF KOBAL 


Fenerbahçe'nin Teknik Direktörü Daum, bazı oyuncuların hareketlerinin sinirlerini yıprattığını söyledi. 
Oyuncularından kendilerini bir hoca yerine koymalarını isteyen Alman çalıştırıcı, "Tansiyonunuz yükseliyor, kalp atışınız artıyor. Sahadaki üstünlüğümüzü kabul ediyorum ama bu futbol... Artistik buz pateninde güzel hareketlere puan veriliyor. Ancak futbolda gol attığında puan alıyorsun. Benim yaşım genç değil. Bu kadar stres benim için kolay olmuyor" dedi. 
Gaziantepspor'un da ellerindeki mevcut kadro nedeniyle kapalı bir defans uyguladığına dikkat çeken sarı - lacivertli çalıştırıcı, "Göze hoş gelen futbol yerine, haklı olarak sonuca gitmeyi tercih ettiler. Onlar için bir puan başarıydı" yorumunu yaptı. 
Şampiyonluktaki rakibi Galatasaray'ın, uluslararası alanda maçı olmaması nedeniyle kendilerine göre daha avantajlı olduğuna da dikkat çeken Daum, "Salı günkü Schalke maçı, bizim için yılın karşılaşması olacak" ifadesini kullandı. 


</TEXT>
</DOC>
