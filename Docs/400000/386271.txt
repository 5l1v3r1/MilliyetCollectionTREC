<DOC>
<DOCNO> 386271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/yas04.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karadenizliye kuş gribi işlemez' 
</HEADLINE>
<TEXT>


Tavuklu, hindili TBMM mönüsünü değerlendiren milletvekillerinden Yüksel Çorbacıoğlu, bu yorumu yaptı 

BÜLENT SARIOĞLU Ankara 

Milletvekillerinin kullandığı TBMM Üyeler Lokantası ile personel lokantalarında dün "tavuk şiş, hindi şiş ve tavuk söğüş" servisi yapıldı. Ancak Üyeler Lokantası'nda talep birkaç porsiyonla sınırlı kaldı. CHP'li milletvekillerinin yemek tercihi ve değerlendirmeleri şöyleydi 
İnal Batu Hatay Hindi şiş yedim. Kendimi de çok iyi hissediyorum. Bu kadar büyük bir sektörün bu kadar kolay sekteye uğratılması doğru değil. Uzmanların açıklamaları beni tatmin etti. 
Yüksel Çorbacıoğlu Artvin Çekinmeden yerim. Çernobil'in etkilerine direnmiş bir ırkız, kuş gribi Karadenizliye hafif gelir. Devletin gıda denetiminden geçtikten sonra piyasaya sürülüyor. Problem olacağı kanaatinde değilim. 
Haşim Oral Denizli Bugün tavuk yemedim, ama yerim. Mönüden tavuğu çıkararak hastalıktan korunacağını sanan varsa, orada başka bir hastalık var Yasak savma hastalığı. 

'Ev hanımları maske taksın' 
Canan Arıtman İzmir Kanatlı ürün yemedim, yemem. Hekim bir milletvekili olarak söylüyorum, hastalık kontrol altına alınana kadar kesinlikle kanatlı eti ve yumurtası tüketilmemeli. Tarım Bakanı'nın, ekonomiyi sağlığın önüne koymasını kabul edemiyorum. Geçmişte de radyasyonlu çaylar için bu yapıldı. Balkonlara konan güvercinlerin göçmen kuşlarla temas etmiş ve enfekte olabilecekleri düşünülmeli. Güvercin pisliğinden solunum yoluyla da mikrop alınabilir. Ev hanımlarımız temizlik yaparken ağızlarını maskeyle kapatmalı. 

'Milletin canı patlıcan ' 
"Zaten tavuk yemem" diyen DYP Genel Başkanı Mehmet Ağar ise Meclis Lokantası'nın mönüsü hakkında da, "Milletvekillerininki can, milletinki patlıcan. AKP'li vekiller toplansın da tavuk yeme yarışması yapsın" dedi. 

Havalimanında karantina odası 

SİNAN TOROS İstanbul 
Atatürk Havalimanı'nda şüpheli vakalar için 'karantina odası' hazırlandı. Sağlık Bakanlığı'ndan 10 doktor ile 30 hemşire de havalimanında görevlendirildi. Karantina odasını tanıtan Baştabip Aykut Yener Kavak da, havalimanlarında gerekli önlemlerin alındığını bildirdi. Ateş ölçümünün yapılacağı cihazı da tanıtan Kavak, "Uçuş ekipleri ve görevlilerimiz halsiz, kas ağrısı, boğaz ağrısı olan, 38 derece ve üzeri ateşi olduğu düşünülen hastaları yönlendirecek" dedi. 


</TEXT>
</DOC>
