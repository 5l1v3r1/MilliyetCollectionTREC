<DOC>
<DOCNO> 356695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo26.html </URL>
<DATE> 2005/06/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İlhan Mansız Hertha ile ben birbirimize uymadık... 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'in, sözleşmesini iptal ettiği milli futbolcu İlhan Mansız, Hertha BSC Berlin ile kendisinin birbirilerine uymadıklarını söyledi. 
     İlhan Mansız, Hertha BSC Berlin Menajeri Dieter Höness ile görüştükten sonra yaptığı açıklamada, ''Eğer anlaştığımız gibi hazırlık döneminden sonra kulüple anlaşamasaydım ne olacaktı Benim için çok kötü olurdu. İdmanlarda neler yapabileceğimi gösterdim. Hertha ile ben birbirimize uymadık. Berlin'deki evimi boşalttım ve Münih'e gidiyorum. Teklifleri bekliyeceğim. Artık oynamak istiyorum'' dedi. 
     Höness de, daha önce İlhan ile eski sakatlıklarından dolayı, ancak hazırlık döneminden sonra bir anlaşma yapabilecekleri konusunda anlaştıklarını hatırlatarak, ''Ancak İlhan, beklenmedik bir biçimde daha fazla bekleyemeyeceğini söyledi. Bundan dolayı düş kırıklığı yaşadık'' diye konuştu. 

     
</TEXT>
</DOC>
