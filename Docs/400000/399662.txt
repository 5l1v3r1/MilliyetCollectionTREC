<DOC>
<DOCNO> 399662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko60.html </URL>
<DATE> 2005/12/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TMSF yarın silah satacak... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan, Bilgin ve Balkaner ailelerinin yanı sıra bazı kişilerden haczettiği silahları yarın satışa çıkaracak. 
     TMSF'den yapılan açıklamaya göre, 99 parçadan oluşan çeşitli tabanca, bıçak, tüfek ve mermi, TMSF Konferans Salonu'nda satışa sunulacak. 
     Açıklamada, çoğunluğu Ali Avni Balkaner'den haczedilen silah, tüfek ve bıçakların toplam muhammen bedelinin 142 bin 170 YTL olduğu kaydedildi. 
     Silah ruhsatı almasına engel hali bulunmayan ve 21 yaşını doldurmuş kişilerin katılabileceği açık artırma yoluyla gerçekleşecek ihalede, satışa çıkarılan mal, muhammen değerin yüzde 75'inden az olmamak üzere en çok artırana verilecek. 
     Verilen bedel, muhammen değerin yüzde 75'inden az olur ya da hiç alıcı çıkmazsa, ikinci satış 6 Aralık Salı günü tekrarlanacak. İki ihalede de satılamayan mallar 6 ay içinde pazarlıkla satılacak. 
     İhalede yer alacak silahlar arasında 12 bin YTL ile en yüksek muhammen bedele sahip olan tüfek, Hakan Uzan üzerine kayıtlı bulunuyor. Açık artırmada ayrıca, 9 bin 438 adet 9 milimetrelik mermi de alıcı arayacak. 
     İhaleye katılmak isteyenlerin 500 YTL tutarındaki teminatı Tasarruf Mevduatı Sigorta Fonu'nun Ziraat Bankası Gayrettepe Şubesi'ndeki 14061804-5002 numaralı teminat hesabına yatırması gerekiyor. 
     
</TEXT>
</DOC>
