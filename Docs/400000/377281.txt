<DOC>
<DOCNO> 377281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun02.html </URL>
<DATE> 2005/09/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Irak ve ABD güçleri Telafer'de operasyona başladı... 
</HEADLINE>
<TEXT>

     Irak Başbakanı İbrahim Caferi, kuzeydeki Telafer’de, kenti teröristlerden temizlemek için operasyon başlatıldığını söyledi. 
     İbrahim Caferi, yayımladığı açıklamada, "Emirlerim doğrultusunda, Irak güçleri bu gece 02.00’de TSİ 01.00 Telafer kentindeki tüm terörist unsurları temizlemek için operasyona başladı" dedi. 
     Caferi, Irak güçlerinin Çokuluslu Güç’ten destek aldığını da kaydetti. 
     Irak Başbakanı dün, hükümetinin Telafer’de kontrolü sağlamaya kararlı olduğunu söylemişti. 
     Caferi, açıklamasında, "Kentte düzeni ve normal yaşamı sağlamak olan ulusal görevimizi yerine getirmeye karar verdik ve bunu başarıncaya kadar operasyonlarımız sürecek" demişti. 
     
     "TELAFER'DEKİ OPERASYONDA 141 DİRENİŞÇİ ÖLDÜRÜLDÜ" 

     Irak Savunma Bakanı Sadun Duleymi, Telafer'de terörist unsurlara karşı başlatılan operasyonda son 2 günde 141 direnişçinin öldürüldüğünü, 197'sinin yakalandığını söyledi. 
     Duleymi Bağdat'ta düzenlediği basın toplantısında, "2 günde 141 direnişçinin öldürüldüğünü ve 197'sinin yakalandığını" belirterek, "Operasyonun ne zaman biteceğine dair kesin bir tarih yok, ancak beklenenden kısa sürede, 3 gün içinde sona ereceğini düşünüyorum" dedi. 
     Savunma Bakanı Duleymi, 2 günde Irak güçlerinden 5 kişinin hayatını kaybettiğini, 3'ünün yaralandığını da belirtti. 
     Duleymi ayrıca, Telafer'den sonra ülkenin kuzeybatısındaki 4 kentte daha direnişçilere karşı operasyon düzenlemeye hazır olduklarını söyledi. 
     Iraklı Bakan, Ramadi, Samarra, Rava ve Kaim'deki vatandaşlarına seslenerek "Oralara da geliyoruz. Teröristler, suçlular ve asalaklara sığınak bırakmayacağız" dedi. 

     
</TEXT>
</DOC>
