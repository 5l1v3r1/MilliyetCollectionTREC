<DOC>
<DOCNO> 364847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas02.html </URL>
<DATE> 2005/07/27/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Discovery'nin kalkışı sırasında mekikten parçalar düştü .. 
</HEADLINE>
<TEXT>

     Amerikan Havacılık ve Uzay Dairesi NASA Discovery uzay mekiğinin kalkışı sırasında mekikten kopan parçaları inceliyor. 
     Columbia uzay mekiğinin 2003’te infilak etmesinin nedeninin mekikten kopan parçaların tekrar mekiğe çarpmasının olduğunun ortaya çıkmasının ardından NASA, mekiğin dış tankından kopan parçaların büyüklüğü ve miktarının en aza indirilmesi yolunda adımlar atıyor. 
     NASA video kaydında tanımlanamayan parçaların Discovery’ye çarpmadan geçişiyle ilgili görüntülerini izleyen uzmanların önümüzdeki günler içinde kayıtları kare kare inceleyerek olayı analiz edecekleri bildirildi. 
     NASA yetkilileri, görev idare ekibinin 31 Temmuz Pazar gününe kadar Discovery’nin Dünya’ya dönüş için yeterli güvenlik şartlarına sahip olup olmadığını anlamak amacıyla gerekli tüm bilgileri kameralara kaydedilen görüntüler sayesinde elde edeceklerini belirttiler. 
     Discovery’nin görev uçuşu 12 gün sürecek. 
     
     
     DISCOVERY HUBBLE'IN UMUDU 

     Amerikan Ulusal Havacılık ve Uzay Dairesi’nin 2,5 yıl aradan sonra uzaya gönderdiği ilk mekik olan, taşıyıcı füzeleri ayrıldıktan sonra, dünya yörüngesine ulaşan Discovery uzay mekiği, Hubble Teleskobu’nun ömrünün uzatılması açısından umut anlamına geliyor. 
     Güneş sisteminde, yüzmilyonlarca-milyarlarca ışıkyılı uzaklıktaki galaksilerin birbirlerinden farklı çizgideki muhteşem görüntülerini, küçük yıldızları ve çarpışmaları yansıtan Hubble, yeni güç ve dengeleme dizgesi jiroskoba ihtiyaç duyuyor. 
     Her ne kadar robotların devreye sokularak Hubble’ın ömrünün uzatılabileceği belirtilse de, NASA şefi Michael Griffin, mekikteki astronotların iş için daha uygun olduklarını düşünüyor. 
     Discovery’nin, gelecek için bir umut taşıdığını belirten Griffin, iki başarılı uçuş olmadan bir yargı oluşmayacağını ifade ederken, Discovery uzay mekiğiyle 1997’de Hubble görevine çıkan eski astronotlardan Scott Horowitz, teleskobu insan eliyle tamir etmenin kolay olmadığını, teleskoba zarar vermekten korkulduğunu söyledi. 
     Dünyadan 612 kilometre uzaklıktaki Hubble’a ulaşmanın zor bir görev olduğunu belirten Horowitz, "Tamir zor olabilir. Oraya elinizde çekiçle gitmiyorsunuz" dedi. 
     
</TEXT>
</DOC>
