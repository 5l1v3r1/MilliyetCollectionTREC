<DOC>
<DOCNO> 352693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur36.html </URL>
<DATE> 2005/06/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Üniversitede satırlı saldırı 3 yaralı 
</HEADLINE>
<TEXT>

     Ankara Üniversitesi Dil ve Tarih Coğrafya Fakültesi’nde çıkan kavgada üç öğrencinin yaralandığı bildirildi. 
     Fakültenin ikinci katında öğleden önce önceki gün çatışan iki gruba mensup öğrenciler karşılaştı. Karşılaşma önce tartışma ardından sopa ve satırların kullanıldığı kavgayla sonuçlandı. Üç öğrencinin kavga sırasında yaralandığı bildirildi. Kavga dolayısıyla okula çevik kuvvet çağırıldı. 
     Çevik kuvvet bahçede öğrenciler arasında kordon oluşturdu. Bu arada polis öğrencileri okuldan dışarıya çıkarken bazı öğrenciler direndiler ve polise taş ve sopalarla saldırdılar. 
     
     ÖĞRENCİLERDEN YAZILI AÇIKLAMA 

     DTCF’de sol görüşlü öğrencileri temsil ettiklerini belirten bir grup öğrenci yaptıkları yazılı açıklamada, "DTCF’de faşist bir grup satırlar ve diğer kesici aletlerle devrimci demokrat yurtsever öğrencilere saldırmıştır. Saldırı sonucu yaralanan üç öğrenciden birininin durumu hayatidir" dediler. 
     Açıklamada devrimci yurtsever öğrencilerin okullarını terk etmeyecekleri, olası bir "faşist" saldırıya karşı kendilerini meşru bir şekilde savunacakları belirtildi. 
     
     EĞİTİM ÖĞRETİME ARA VERİLDİ 

     Ankara Üniversitesi Dil ve Tarih Coğrafya Fakültesi’nde, karşıt görüşlü öğrencilerin kavgasının ardından eğitim-öğretime 27 Haziran’a kadar ara verildi. 
     Kavganın sona ermesi ile gruplardan biri polis eşliğinden fakülte dışına çıkarıldı. Bu sırada gruptan bazı kişilerin görüntü alan kameramanlara saldırdığı görüldü. 
     Olayların ardından fakülte içerisine alınmayan basın mensuplarının "Orta Avlu"ya girmelerine izin verildi. Okulda kalan grup tarafından burada yapılan basın açıklamasında, okul dışından gelen kişilerin "satır ve bıçaklarla" öğrencilere saldırdıkları iddia edildi. Açıklamanın ardından basın mensuplarına okul bahçesi gezdirilerek, kavgada kullanılan bıçak ve sopalar gösterildi. 
     Polis eşliğinde fakülte dışına çıkarılan öğrenciler, sloganlar atarak Atatürk Bulvarı’nın tek şeridini kısa süre trafiğe kapattılar. 
     Polisin uyarısı üzerine kenara çekilen öğrenciler, olaylarda yaralanan arkadaşlarından Kiper Birol’un tedavi altına alındığı İbn-i Sina Hastanesi’ne yürüdüler. Burada gruptan ayrılan birkaç kişi hastanede Birol’un sağlık durumu hakkında yetkililerden bilgi aldı. 
     Hastane önünden ayrılan öğrenciler daha sonra Sakarya Caddesi’ne yürüdüler. Yol boyunca sloganlar atan gruptakiler, Sakarya Caddesi’nde yaptıkları ikinci basın açıklamasının ardından dağıldılar. 
     Ankara Üniversitesi Dil ve Tarih Coğrafya Fakültesi yönetimi tarafından, olaylar nedeniyle eğitim-öğretime 27 Haziran’a kadar ara verildiği ve bu tarihe kadar okulun kapalı olacağı bildirildi. 
     20 Haziran’da başlaması planlanan sınavların ise 27 Haziran 
     tarihine ertelendiği kaydedildi. 
     
</TEXT>
</DOC>
