<DOC>
<DOCNO> 359535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/siyaset/axsiy01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehberi yazan kim 
</HEADLINE>
<TEXT>


Tartışılan İstanbul rehberinin editörü ve AKP Milletvekili Uslu'nun eşi İbrahim Uslu, Cumhuriyet'e yönelik eleştirileri içeren makaleyi kimin yazdığını hatırlamadığını söyledi 

Önay Yılmaz - İstanbul 


İstanbul Büyükşehir Belediyesi'nin 22. Dünya Mimarlar Kongresi'nde dağıttığı İstanbul rehberi kitabının editörü ve AKP İstanbul Milletvekili Zeynep Karahan Uslu'nun eşi İbrahim Uslu, rehber projesinin, 1995'te dönemin İstanbul Büyükşehir Belediye Başkanı Recep Tayyip Erdoğan zamanında başlatıldığını söyledi. 
Halen ANAR Araştırma Şirketi'nin Genel Müdürlüğü'nü yapan Uslu, o zamanki Kültür işleri Daire Başkanı'nın da Şenol Demiröz olduğunu belirtti. Cumhuriyete yönelik eleştirileri içeren makaleyi kimin yazdığını hatırlamadığını, katkıda bulunanlar kısmında ismi olan eşi AKP Milletvekili Zeynep Karahan Uslu'nun rehber kitap için medya tarihi ile ilgili bir bölüm yazdığını anlatan Uslu, "Ancak eşimin yazdığı bölüm o rehberde yer aldı mı bilmiyorum. Henüz dağıtılan kitabı incelemedim" dedi. 
Rehber kitaba katkıda bulunanların projeyi yapan ve Altan Büyükyılmaz'ın başında olduğu YTM mühendislik firmasındaki kayıtlarda bulunabileceğini söyleyen Uslu, "Kayıtlar incelenirse de hangi makaleyi kimin yazdığının bulunabileceğini sanmıyorum. Çünkü verilen para makbuzlarında makaleleri kimin yazdığı belli değil. Yani makale kayıtları yok" diye konuştu. 

35 - 40 kişi vardı 
Uslu, "Katkıda bulunanlar rehberin kapağında yer alan 16 isimden daha fazlaydı. Yaklaşık 35-40 civarındaydı" dedi. 
Uslu, "İngilizce hazırlanmış başka İstanbul rehberlerinde Atatürk'ten ne kadar bahsedildiğinin araştırılması gerekir. İstanbul, Kurtuluş Savaşı'nda şehir olarak ve yönetim olarak ihanet etmiştir. Hayatım boyunca Kurtuluş Savaşı'nı ve cumhuriyeti küçümsemek gibi bir şey düşünmedim. Hayatta en son istediğim şey cumhuriyet düşmanı olarak anılmaktır" diye konuştu. 

Katkıda bulunanlar 
Rehber kitapta editörler İbrahim Uslu ve Altan Büyükyılmaz olarak yer alırken, katkıda bulunanların isimleri de şöyle sıralanıyor "İsmail Diler, Yaşar Baydaş, Eric Coody, Ali Yalıman, Ali Murat Korkmaz, Nükhet Dilmen Korkmaz, Fikret Gezgin, Ayşenur Yaman, Altay Ünaltay, Fatma Güzemöz, Görkem Altuğ, Rıza Şekerci, Cenker Koçak, Erol Dilaver, Hasan Mısırlıoğlu, Zeynep Uslu." 

Şahin de eleştirdi 
Başbakan Yardımcısı Mehmet Ali Şahin de rehberdeki tartışmalı ifadeleri kabul etmesinin mümkün olmadığını söyledi. Şahin, "Rehberdeki ifadeler hakkında benim ya da hükümetin bir bilgisi yok" dedi. 


</TEXT>
</DOC>
