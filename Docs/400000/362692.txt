<DOC>
<DOCNO> 362692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun31.html </URL>
<DATE> 2005/07/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Mısır'ın Bağdat Büyükelçisi hayatta olabilir 
</HEADLINE>
<TEXT>

     Öldüğü bildirilen Mısır'ın Bağdat Büyükelçisi İhab el Şerif'in büyük ihtimalle hayatta olabileceği ileri sürüldü. 
     Irak'taki cep telefonu şebekesinin sahibi Mısırlı milyarder Necib Saviris, AP'ye yaptığı açıklamada, elde ettiği bilgilere göre büyükelçinin hayatta olabileceğini belirterek, bu bilgileri Mısır Dışişleri Bakanlığı'na da verdiğini söyledi. 
     Mısır'ın en zengin adamı olarak bilinen Saviris, El Cumhuriye gazetesinde bugün yayımlanan açıklamalarında, ''Büyükelçinin öldürülmediğini ve hala hayatta olabileceğini gösteren bilgilere sahibiz'' dedi. 
     AP'ye yaptığı açıklamada, ''Bu bilgileri size vererek Büyükelçi'nin hayatını tehlikeye atamam'' diyen Saviris, ''Büyükelçiyi kaçıran kişiler Müslüman. Bu nedenle ölülere saygı gösterip onu gömmeleri gerekirdi. Eğer ceset ellerinde ise cesedi geri vermeleri gerekir ve verebilirlerdi. Niye cesedi vermiyorlar'' diye konuştu. 
     Mısır Dışişleri Bakanlığı sözcüsü, Savaris'in sözleri konusunda yorum yapmayı reddetti. 
     Mısır hükümeti, Büyükelçi'nin öldüğü haberini Irak'taki birden fazla kaynaktan doğrulattığını açıklamış, ancak ne ceset bulunmuş ve ne büyükelçinin öldürüldüğünü gösteren bir video kaset yayınlanmıştı. 
     Büyükelçiyi öldürdüğünü açıklayan grup, sadece büyükelçinin gözleri bağlı olarak, adını, adresini ve işini söylediği bir kaset yayınlamıştı. 
     Mısır Dışişleri Bakanı Ahmed Ebul Geyt ise dün Meclis'te yaptığı konuşmada Büyükelçi'nin küçük bir ihtimalle hayatta olduğunu belirtmişti. 
     Terör örgütü El Kaide'nin Ebu Musab Zerkavi liderliğindeki Irak bölümü, Büyükelçiyi, Mısır'ın Irak'la tam diplomatik ilişki kurmak istediği için öldürdüklerini açıklamıştı. 
     
</TEXT>
</DOC>
