<DOC>
<DOCNO> 361904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo09.html </URL>
<DATE> 2005/07/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Chelsea astronomik fiyatlarla transferler yapmaya devam ediyor... 
</HEADLINE>
<TEXT>

     İngiltere Premier Ligi şampiyonu FC Chelsea, yeni sezon için milyon dolarlık transferler yapmaya devam ediyor. 
     Rus milyarder Roman Abramoviç'in, takımı satın almasının ardından dünya çapında transferlere imza atan FC Chelsea, geçen yıl kurduğu takımla 50 yıl sonra Premier Lig'de şampiyonluğa ulaşmıştı. 
     Son olarak Fransız orta alan oyuncusu Lassana Diarra ile anlaşan FC Chelsea, İngiliz oyuncu Shaun Wright Phillips'in bonservisi için Manchester City'e 36.8 milyon dolar 49 milyon 310 bin YTL ödedi. 
     FC Chelsea'nin 2 gün önce yaptığı teklifi reddeden Manchester City, 23 yaşındaki futbolcunun bonservis bedelinin artırılmasıyla transfer teklifini kabul etti. 
     Manchester City sözcüsü Paul Tyrrell, yaptığı açıklamada, Wright Phillips'in isteği üzerine FC Chelsea ile yeniden masaya oturduklarını, uzun ve karmaşık süren görüşmelerden sonra anlaşmaya vardıklarını belirtti. 
     İngiltere Milli Takımı'nda 4 kez forma giyen Wright Phillips'in, kendi ücretini belirlemek için FC Chelsea ile görüşeceği bildirildi. 
     
</TEXT>
</DOC>
