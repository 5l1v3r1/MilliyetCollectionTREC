<DOC>
<DOCNO> 379474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur15.html </URL>
<DATE> 2005/09/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kadıköy'deki kırmızı ışık kabusu sürüyor 
</HEADLINE>
<TEXT>

     Ümit TÜRK DHA 

DOĞAN Haber Ajansı'nın kameraları, 3 gün önce İstanbul'un en kalabalık ilçelerinden biri olan Kadıköy'ün göbeğinde, Rıhtım Caddesi'ndeki trafik ışıklarında bekleyen genç bir adamın sürücülere yaşattığı kabusu görüntülemişti. 
     İsminin Özkan Aksu olduğu öğrenilen 23 yaşındaki genç, DHA'nın kaydettiği görüntülerde kırmızı ışıkta duran arabaların önce kapısını açmaya çalışıyor, sonra elini camdan içeri sokarak zorla para istiyor. Kendisine para vermek istemeyenlereyse hakaret ederek arabanın camını yumrukluyordu. Bazen de şoförlerle tartışıyor ve kapıyı açmak istemeyenlere ise tükürüyordu. 
     
     DEFALARCA GÖZALTINA ALINMIŞ 

     Görüntülerin yayınlanması üzerine İstanbul polisi harekete geçti. Sürücülere kabus yaşatan Aksu'yu gözaltına alarak Kadıköy İlçe Emniyet Müdürlüğü'ne götürdü. Yapılan araştırmada, Aksu'nun karakollara ve adliyelere yabancı olmadığı anlaşıldı. Aksu hakkında tam 53 kez çeşitli suçlardan hırsızlık, bıçakla adam yaralama, oto hırsızlığına teşebbüs, kapkaç’ gibi çeşitli suçlar nedeniyle hakkında işlem yapıldı. Son görüntüler üzerine bir kez daha gözaltına alındı. Yine aynı işlemler yapıldı. İfadesi alındı, ancak ortada bir şikayetçi olmadığı için Aksu serbest bırakıldı. Karakoldan çıktığı gün yine bildiği mekana, bildiği işi yapmak için Kadıköy Rıhtım Caddesi meydanına gitti. 
     
     TACİZLERİNE DEVAM EDİYOR 

     Aynı ışıkların yanında yerini alarak otomobillerin durmasını bekledi. Işığın kırmızıya dönmesiyle birlikte araçlara doğru hareket etti. Bazı otomobillerini kapısını açmaya çalıştı, bazı otomobillerini camından içeriye sarkarak, sürücülerden bir şeyler istedi. Çoğu otomobilden eli boş döndü. Bu sırada oradan geçen bir polis otosu, megafondan sürücülere kabus yaşatan Aksu'nun oradan uzaklaşmasını istedi. Polis arabası uzaklaşınca Aksu yeniden ışıklara yöneldi. Bu kez başka bir polis ekibi geldi, Aksu'yu yeniden gözaltına almak istedi. Sürücülere kabus yaşatan ve uçucu madde kullandığı öğrenilen Aksu, polise bir süre direndi. Takviye polis ekiplerinin gelmesi ile Aksu 54'üncü kez gözaltına alındı. Ancak, Aksu'nun gözaltına alınma ve serbest bırakılma serüveni bu şekilde sürecek gibi görünüyor. Aksu, 18 yaşını geçtiği için Sosyal Hizmetler Kurumu'nun yuvalarından birine yerleştirilemiyor. 

     
</TEXT>
</DOC>
