<DOC>
<DOCNO> 385353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/ekonomi/aeko.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdemir'i ya biz ya da Oyak alacaktı, başka seçenek yoktu' 
</HEADLINE>
<TEXT>


TOBB Başkanı Hisarcıklıoğlu Erdemir ihalesine girerken cebinde iki konuşma metni olduğunu, bunlardan birinin Ortak Girişim, diğerinin Oyak'ın kazanması ihtimalini içerdiğini söyledi 

Eylem Türk 

Türkiye Odalar ve Borsalar Birliği Başkanı Rifat Hisarcıklıoğlu TOBB olarak koordinasyonunu sağladıkları Ereğli Ortak Girişim Grubu'nun OGG Erdemir ihalesinde iki amacı olduğunu, bunlardan birinin Ereğli'yi gerçek değerine sattırmak, diğerinin bir araya gelerek ortaklık kültürünün olabileceğini göstermek olduğunu söyledi ve 'Bu bir ışıktır. Bu ışığı yaktık. Amacımıza ulaştık' dedi. 
Hisarcıklıoğlu, geçen hafta gerçekleştirilen ve 2 milyar 770 milyon dolara Oyak'ın aldığı ihalede Ereğli OGG'nin çıktığı 2 milyar 760 milyon doların planladıklarının üzerinde bir rakam olduğunu söyledi. "Bugün için baktığınızda Erdemir gerçek değerinin üzerinde bir fiyata satıldı" diyen Hisarcıklıoğlu, Ereğli ihalesinin perde arkasını şöyle anlattı 

Işığı Şenol Hoca yaktı 
Ulusal 34 şirket neden TOBB'un koordinatörlüğünde Erdemir ihalesine girdi 
Erdemir'in özelleştirme ihalesi duyurulduktan sonra Türkiye'nin çeşitli yerlerinden yerli sanayiciler özelleştirmeye hazırlanmaya başlamış. Fakat bir türlü bir araya gelememişler. O dönem özellikle siyasiler, yazarlar TOBB neden bu grubun koordinasyonunu sağlamıyor diyorlardı. Bunun üzerine ben de zemin yoklaması yapmaya başladım. Gördüm ki ortada kimse yok. Demir - çelikçiler, ulaştırmacılar, denizcileri hepsini bir araya topladık. TOBB zamkı altında bir araya geldiler. 

İhale sonrasında hazır bir metin okumanız ihaleyi ikinci sırada tamamlayacağınızı biliyormuşsunuz izlenimi yarattı... 
Öncelikle bizim ışığımızı yakan Şenol Hoca'nın mektubuydu. Emekli öğretmen olan Şenol Hoca diyordu ki, "Zeynep ile Ayşe başkasına gelin gitmesin. Damat Türk olsun." Türk sanayinin gelişmesinde Erdemir'in önemli bir rolü var. Hedef bunun devam etmesiydi. Okuduğum metne gelince, iki hazırlığım vardı. Birisi Erdemir'in OGG tarafından alınması halinde, diğeri Oyak tarafından alınması durumunda yapacağım konuşma metinleriydi. Bizim hazırlanış şeklimiz şuydu, ya Erdemir'i bizim almamız ya da Oyak'ın alması. 

Peki yabancı bir grubun ihaleyi alması ihtimali... 
Böyle bir hazırlığımız yoktu. Arkadaşlarımla dar kapsamlı konuşmalarımızda Tüpraş'ın Koç Holding tarafından alınmasından sonra Oyak'ın burada agresif bir tutum içine girebileceğini biliyorduk. Biz de istiyorduk. Eğer Oyak bu işte geri durursa o zaman Ereğli OGG olarak iddialıydık. 

Cebinizde ne vardı 
Erdemir gerçek değerinin üzerinde bir fiyata satıldı. Cebimizde şu vardı demek çok zor. Bizim ihalede gelmiş olduğumuz rakam düşündüğümüzün üzerindeydi. 

Karşınızda Oyak değil de yabancı bir grup olsaydı tavrınız ne olurdu 
Belki daha da yukarı gidebilirdik. O anki psikolojiyi yaşamak lazım. Erdemir'i Oyak'ın almasından sevinç duyduk. Oyak'ı da global oyuncu yapabilecek bir şirket. 

Bundan sonra OGG dağılacak mı 
Herkes devam edebilir. Ama biz TOBB olarak yapmamız gerekeni yaptık. Bizim işimiz bitti. Ama bundan sonra şirketler bir araya gelip başka işlere girebilirler. 

'Milliyetçilik, global oyuncu çıkartabilmektir' Hisarcıklıoğlu, TOBB Başkanvekili ve Ereğli Ortak Girişim Grubu EOGG İcra Kurulu Başkanı Zafer Çağlayan'ın Erdemir ihalesinde en yüksek teklifin Oyak'tan gelmesi üzerine sevincini Türk bayrağı sallayarak göstermesinin ulusalcı bir yaklaşım olup olmadığı sorusuna şu yanıtı verdi 
"İş hayatındaki milliyetçilik kendi içinden global bir oyuncu çıkartabilmektir. Milliyetçilik budur, bizim baktığımız nokta da budur. Yoksa girişim grubuna üye şirketlerin arasında yabancı firmalarla ortak olanlar da vardı. Ama firmaların kuruluş yeri Türkiye idi. Sonuçta Türkiye Cumhuriyeti şirketi idi. İhale ekibinden bir arkadaş heyecanlanmış, bayrağı sallamış. Bunda bir şey yok. Tam tersine mutlu olmak lazım." 

İş dünyasında esas çatı TOBB AB sürecine TOBB nasıl hazırlanıyor 
TOBB çatısı altında yeni kanunla beraber Türkiye sektör meclisi kurulacak. Türkiye Tekstilciler Meclisi, Türkiye İnşaatçılar Meclisi TOBB çatısı altında olacak. Kuruluş aşamasına geçtik. AB müktesebatına göre sektörler nasıl etkilenecek Etki analizleri yapılacak. Etki analizlerini müzakere heyetine ileteceğiz. 

TÜSİAD ve TOBB arasında AB müzakereleri sürecinde temsil kuruluşu olma konusunda bir polemik yaşandı... 
Sonuçta sorumluluk siyasi otoritenin. Başbakan Tayyip Erdoğan 17 Aralık sürecinde katılımcı demokrasi anlayışı çerçevesinde bütün sivil toplum ve meslek örgütleriyle bu sürece hazırlanacaklarını söyledi. O çerçevede bize ne rol verileceği kararı onların. TÜSİAD ile polemiğe girmem imk nsız. TÜSİAD üyelerinin hepsi benim üyem. Onların da diğer derneklerin içindeki işadamlarının hak ve hukukunu koruyacak benim. Esas çatı TOBB. 


</TEXT>
</DOC>
