<DOC>
<DOCNO> 367615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko13.html </URL>
<DATE> 2005/08/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Mayoda moda trendi, fiyattan daha etkileyici... 
</HEADLINE>
<TEXT>

     Önümüzdeki yılın kreasyonları şimdiden defilelerde sergilenmeye başlayan mayo ve bikinide, Türkiye'de deniz mevsiminin ortalarına girilmesine rağmen, stoklarını eritmek amacıyla fiyatları yarıya düşüren mağazalar, satışlarda umdukları canlılığı yakalayamadılar. 
     Mağaza sahibi Kalkan, AA muhabirine yaptığı açıklamada, yaz aylarının geleneksel indirimine girdiklerini, fiyatlarda yüzde 50 düşüş gerçekleştirdiklerini ve hatta bazı ürünlerde ikincisini bedava verdiklerini belirterek, ancak, modayı yakından takip etme eğilimi nedeniyle satışlarda beklentilerini yakalayamadıklarını söyledi. 
     Kalkan, ''Stokları eritmek için yüzde 50 indirime girmemize rağmen satış yapamıyoruz. İki yıl öncesine kadar insanlar indirim günlerinde alışverişlere ağırlık verirlerdi. Ancak, şimdi mallarımız elimizde kalıyor'' şeklinde yakındı. 
     Sezon indirimlerinin bir fırsat olduğunu ifade eden Kalkan, kaliteli ürünlerin fiyatlarının bu dönemde 15 ile 100 YTL arasında değiştiğini belirterek, ''Bikini ve mayo fiyatlarının Haziran ayında çok yüksek rakamlarda olmasına rağmen satış yapıyoruz. Ancak, şu anda ucuz olmasına rağmen müşteri bulamıyoruz'' dedi. 
     Enver Boyday da mayo ve bikini fiyatların Ağustos ayı başında yaptıkları indirimlerle, 15-25 YTL arasında satışa sunduklarını, fakat buna rağmen satış yapamadıkları kaydetti. 
     Alım gücünde düşüş olduğunu, bu durumun da indirimli satışlara ilgiyi olumsuz etkilediğini ifade eden Boyday, ''İnsanlar bundan 3 yıl önce, sezon başında aldıkları bikini ve mayoların dışında, indirim zamanında da gelecek yıl için alışveriş yaparlardı. Şimdi yalnızca Mayıs ve Haziran aylarında satış yapabiliyoruz'' dedi. 
     Moda trendini yakalama kaygısının da satışı etkilediğine dikkati çeken Boyday, modanın her sezon değişmesinden dolayı, insanların alışveriş yapmak için sezon başını beklediklerini ifade etti. 
     
     AKSESUARLAR VE ORTA YAŞIN TERCİHİ 
     Fadime Aydın da ünlü markalarda yaptıkları yarı yarıya fiyat düşürme uygulamalarının da satışlarda canlılık yaratmadığını belirterek, şunları söyledi 
     ''Mayo ve bikinilerde renklerin her yıl değişmesi satışları da etkiliyor. Çünkü insanlar yılın trend olan renklerini giymek istiyor. Ayrıca, her yıl mayo ve bikinilere göre değişik aksesuarlar tüketiciye sunuluyor. Örneğin, bu yıl satış yaparken, mayo veya bikini yanında terlik, çanta ve pareyo bulundurmasaydık Haziran ayında dahi satış yapamazdık. Gençler modayı yakından takip ederken indirim dönemlerini ise orta yaş kesimleri tercih ediyor.'' Emekli öğretmen Şefika Yaşar ise alışverişte indirim dönemlerini beklediğini belirterek, ''Moda gençler için, benim için önemli olan yakışanı giymek'' diye konuştu. 
     Orta gelirli biri olduğunu belirten Yaşar, istediği bikinin sezon başında 200 YTL olduğunu ifade ederek bu nedenle indirimin en yüksek seviyeye düştüğü dönemi bekleyerek almayı düşündüğünü söyledi. 
     
</TEXT>
</DOC>
