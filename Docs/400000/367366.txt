<DOC>
<DOCNO> 367366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy11.html </URL>
<DATE> 2005/08/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
MEB Başyemenici'nin görevlendirmesi iptal edildi 
</HEADLINE>
<TEXT>

     Milli Eğitim Bakanlığı Din Öğretimi Genel Müdürlüğü’nde daire başkanlığı ile görevlendirilen Mehmet Zeki Başyemenici’nin yargılanmasının sürdüğünün öğrenilmesi üzerine görevlendirme onayının bugün iptal edildiği bildirildi. 
     Milli Eğitim Bakanlığı’ndan yapılan yazılı açıklamada, Çıraklık ve Yaygın Eğitim Genel Müdürlüğü’ne bağlı Yaygın Eğitim Enstitüsü öğretmeni olan, 30 Mart 2005 tarihinde Din Öğretimi Genel Müdürlüğü’nde daire başkanı olarak görevlendirilen ve 12 Nisan 2005 tarihinde bu görevine başlayan Başyemenici hakkında basında yer alan haberlerin incelendiği belirtildi. 
     Açıklamada, Başyemenici’nin, Din Öğretimi Genel Müdürlüğü’ne kararname ile asaleten atanmadığı, hizmetine duyulan ihtiyaç nedeniyle makam onayıyla daire başkanı olarak görevlendirildiği ifade edildi. 
     Başyemenici’nin ceza almamış olması nedeniyle bakanlıkta bulunan dosyasında ceza aldığına veya mahkemenin devam ettiğine dair herhangi bir bilgi veya belge bulunmadığı bildirilen açıklamada şöyle denildi 
     "Ancak gazetelerde çıkan haberler üzerine yapılan araştırma sonucunda, Mehmet Zeki Başyemenici’nin hakkında 1999 yılında yapılan bir soruşturma sonucu zamanaşımı nedeniyle ceza almamakla birlikte yargılanmasının sürdüğünün öğrenilmesi üzerine, bakanlığımız yanlışta ısrarcı olmamış adı geçene ait söz konusu görevlendirme onayı bugün iptal edilerek daire başkanlığı görevine son verilmiştir." 
     
</TEXT>
</DOC>
