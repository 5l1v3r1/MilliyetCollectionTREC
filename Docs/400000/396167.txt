<DOC>
<DOCNO> 396167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonyas01.html </URL>
<DATE> 2005/11/18/ </DATE>
<TIME> 03.25 </TIME>
<AUTHOR>  </AUTHOR>
<HEADLINE>
Sular ısınıyor... Balıklar tehdit altında 
</HEADLINE>
<TEXT>

     Yeryüzünde nehir ve göl sularının ısınması yüzünden balıkların tehdit altında olduğu bildirildi. 
     Doğayı Koruma Vakfı WWF tarafından hazırlanan rapora göre, iklim değişiklikleri yüzünden nehirler ve göller ısınıyor, bu da balık türleri bakımından gittikçe büyüyen tehdit oluşturuyor. 
     WWF balıkçılık programının sorumlusu Katherine Short, sıcak sularda oksijen ve besinlerin azaldığını, bu nedenle sıcak suların balıkların üremesi bakımından elverişsiz hale geldiğini belirtti. 
     Kirlilik ve aşırı avlanma yüzünden balıkların zaten azaldığı belirtilen raporda, ''iklim değişiklikleri nedeniyle ortaya çıkan sonuçların kaçınılmaz olarak dengesizlik yaratacağı'' kaydedildi. 
     Short, balıkların mutlaka korunması gerektiğini vurguladı ve ''Zira balıklar, bizim en değerli biyolojik ve ekonomik kaynağımız. Balık hem iyi bir besin kaynağı...'' ifadesini kullandı. 
     Suların ısınmasının, bazı balık türlerinin çoğalmasını engellediği belirtilen raporda, somon gibi balıkların su fazla sıcaksa yumurtlamadığına işaret edildi. Balıkların, oksijen oranı düşen sıcak sularda telef olma riskiyle karşı karşıya kaldığı kaydedilen raporda, balıkların daha serin sulara göç edebilecekleri, bu durumda da, besin bakımından bu balık türlerine bağımlı hayvan türlerinin geleceğinin tehlikeye düşebileceği uyarısında bulunuldu. 
     WWF yetkilisi Stephan Singer raporu değerlendirirken, ''Hükümetler iklim değişikliklerini önleyecek tedbirleri almazlarsa, hepimiz sudan çıkmış balıklara döneceğiz'' ifadesini kullandı. 
     Raporda, yeryüzünün ısınmasında en önemli etken olarak gösterilen karbondioksit gazı emisyonunun azaltılması için çağrıda bulunuldu. 
     
</TEXT>
</DOC>
