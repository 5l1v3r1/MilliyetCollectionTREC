<DOC>
<DOCNO> 395386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun11.html </URL>
<DATE> 2005/11/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bush İnşallah çorabımda delik yoktur .. 
</HEADLINE>
<TEXT>

     ABD Başkanı George Bush, Japonya gezisinde Budist tapınağını ziyaret ederken, diğer ziyaretçiler gibi ayakkabılarını çıkardı ve 'inşallah çorabımda delik yoktur' diye espri yaptı. 
     Bazı Asya ülkelerini kapsayan gezisi çerçevesinde Japonya Başbakanı Juniçiro Koizumi ile Kyoto kentinde bir araya geldi. Görüşmeden önce, "Kinkakuji" adlı Budist tapınağını ziyaret eden Bush’un, diğer ziyaretçiler gibi ayakkabılarını çıkarttığı gözlendi. 
     Bush’un, "inşallah çorabımda delik yoktur" şeklindeki esprisine, eşi Laura Bush’un "meraklanmamasını" söyleyerek cevap verdiği belirtildi. 
     
     JAPONYA'YA IRAK TEŞEKKÜRÜ 
     Koizumi, görüşmeden sonra düzenlenen ortak basın toplantısında, yaklaşık 50 bin Amerikan askerinin konuşlandığı ülkesinin stratejik önemine dikkat çekti ve "İttifak sağlam. Japon askerleri, Irak’ı henüz terk etmeyecek" dedi. 
     Görüşmede konuların açık sözlülükle ele alındığını belirten Koizumi, ABD-Japonya ittifakının önemine değindi ve ABD’den et alımını yasaklayan kararın yakın bir zamanda kaldırılması için ileri bir adım atılabileceğini söyledi. 
     Japonya’ya iki yıllık bir aradan sonra tekrar gelen Bush da, Japonya ile güçlü ve önemli ilişkileri bulunduğunu, görüşmede çeşitli konuların ele alındığını söyledi. 
     Bush, Irak’ın tekrar yapılanması çabalarına verdiği destekten ötürü Japonya’ya teşekkür etti. 
     Japonya, ABD’deki ilk deli dana vakasının görüldüğü Aralık 2003’te, bu ülkeden et alımını durdurmuştu. 
     Bush’un ziyareti sırasında güvenliğin sağlanması için 5800 polisin görevlendirildiği, ABD Başkanı’nın birkaç küçük gösteride protesto edildiği belirtildi. 
     
</TEXT>
</DOC>
