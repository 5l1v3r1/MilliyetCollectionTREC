<DOC>
<DOCNO> 388144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/ydilmen.html </URL>
<DATE> 2005/10/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Farklı lig 
</HEADLINE>
<TEXT>



Türkiye Ligi'nin bombası patladı Böyle bir tempo Türkiye'de mümkün değil. Fenerbahçe'yi Türkiye'de hiçbir takım böyle presle oyundan düşüremez. Aslında düşüremez kelimesi biraz haksızlık olur. Hücum yapmasını engelleyemez diyelim. Skor 0-0 iken Schalke daha ağır basıyor oyuna, 1-0 öne geçiyorsun yine üstünler. 2-1 öne geçiyorlar yine oyunda üstün olan taraflar. 2-2'yi yakalıyorsun yine onlar üstün. Yani oyunun her bölümünde maça hakimler ve oynatmıyorlar seni. Buna rağmen böyle bir rakibe üç gol atıyorsun, 2 tane de net pozisyon kaçırıyorsun egoizm yüzünden. Tabi ki gollerin üçü de duran toptan. Birinde doğrudan Luciano vuruyor, diğer iki golde dönen toplarla gol yapıyorsun. 
Fenerbahçe takımının mağlubiyeti kabul etmeyişi, direnç göstermesi dün gecenin en olumlu yanıydı. İyi oynamadı diyebiliriz ama mücadele etmedi diyemeyiz. Schalke'nin kazanmak zorunda olması da oyunda böyle bir tabloyu ortaya çıkardı. Rakip orta saha oyuncularının presi, Selçuk, Marco ve Appiah'ı oyundan düşürdü. Daha doğrusu maç boyunca oyuna girmelerini engelledi. Tüm bunlara bir de rakip stoperlerden birini ve ön liberoda görev yapan Poulsen'i, Fenerbahçe forvetlerinin kovalamaması eklenince hep fazla adamla hücum yaptılar. 
Bir puana üzülmemek lazım. Açıkcası Schalke gerçek bir Avrupa takımı. Hem fizik hem de deplasmanda olmasına rağmen sürekli hücumu düşünmesi açısından. Fenerbahçe 4-3-1-2 oynarken Schalke 4-1-3-2 oynadı. Yani hücuma en az 5 oyuncuyla çıktılar. Grupta puan barajı düşüyor, öyle görünüyor ki birinci de olabiliriz dördüncü de. 



</TEXT>
</DOC>
