<DOC>
<DOCNO> 399590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun44.html </URL>
<DATE> 2005/12/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
ABD'deki okullarda gazlı içecek satışı düştü 
</HEADLINE>
<TEXT>

     ABD genelindeki okullarda gazlı içecek satışının 2002-2004 yılları arasında yüzde 24 oranında düştüğü bildirildi. 
     Amerikan İçecek Derneği'nin, içecek şişeleme fabrikalarından topladığı bilgilere dayanarak hazırladığı raporda, söz konusu iki yıllık sürede satılan enerji içeceklerinin miktarının ise yüzde 70, şişe suyunun yüzde 23, sodalı diyet içeceklerin yüzde 22 ve meyve sularının yüzde 15 oranlarında arttığının altı çiziliyor. 
     Raporda, 2005 yılında ülke genelinde satılan içecekler arasında gazlı içeceklerin yüzde 45 ile hala birinciliğini koruduğu, ancak üç yıl önceye kıyasla yüzde 12 oranında düşüş kaydedildiği belirtiliyor. 
     Derneğin Başkanı Susan Neely, raporun, tek başına sosyal baskının bile okullarda satılan içeceklerin kalitesinde etkili olduğunu gösterdiğini kaydederek, ''Tüketici tercihleri değişiyor ve öğrencilerin gazlı içecek makinelerinden yaptıkları tercihler de bunu yansıtıyor'' dedi. 
     New York Üniversitesi'nden beslenme uzmanı Marion Nestle ise gazlı içeceklerin satışının düşmesinden memnuniyet duymakla birlikte enerji içeceklerinin satışında artışın kendisini hayal kırıklığına uğrattığını kaydetti. Pek çok enerji içeceğinin gazlı içeceklere nazaran daha az kalori içerdiğinin, ancak içeriğinde önemli ölçüde şeker bulunduğunun altını çizen Nestle, bu durumu ''kötü bir içeceğin yerini yine kötü bir içeceği alması'' olarak gördüğünü söyledi. 
     Okul Beslenme Derneği sözcüsü Erik Peterson da, 2005 yılı itibariyle, ABD'deki okulların üçte ikisinin zararlı kabul edilen bazı gıda ve içeceklere sınırlama getirdiğinden bahsederek, okulların yarıya yakınının içecek makinelerinde sağlıklı içecek seçeneklerini artırdığını, yüzde 18'inin ise makinelerden gazlı içecekleri tamamen çıkardığını belirtti. 
     
</TEXT>
</DOC>
