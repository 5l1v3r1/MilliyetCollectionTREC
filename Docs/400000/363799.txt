<DOC>
<DOCNO> 363799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/spo04.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Endişe taşımıyoruz 
</HEADLINE>
<TEXT>


Trabzonspor Teknik Direktörü, "Spor siyasetin çok önünde. Kıbrıs Rum Kesimi'ne dostluk için gidiyoruz. Nasıl karşılanacağımızı bilmiyoruz ama bu maç önemli bir imtihan olacak" diye konuştu 


Trabzonspor Teknik Direktörü Şenol Güneş, dünya takımı olmak istediklerini ve o uğurda çalışmalara girdiklerini belirtti, "Henüz işin başındayız" dedi. Güneş, Kıbrıs Rum Kesimi programı ile ilgili olarak herhangi bir sorunları bulunmadığını vurgulayarak, şöyle devam etti "Ulaşımla ilgili bana verilen bilgiler doğrultusunda dozumu aşarak, THY ile ilgili bir açıklama yaptım. Kırıcı oldum. Özür diliyorum." 
Şenol Güneş, Anorthosis eşleşmesi için de "Maçın Kıbrıs Rum kesiminde oynanacak olması beni tedirgin etmiyor. Spor siyasetin çok önünde, siyasileri de bütünleştiren bir olgudur. Türkiye ile Kıbrıs Rum Kesimi arasında sorun olduğu doğrudur. Biz dostluk içinde sportif müsabaka yapacağız. Orada nasıl karşılanacağımızı bilmiyoruz. Bu maç onlar için de bir imtihan olacaktır" yorumunu yaptı. 
Trabzonspor'un hocası, Alpay ile görüştüğünü ancak kendisinin Türkiye'de oynamak istemediği için tekliflerine olumsuz yanıt verdiğini söyledi. 

Bugün gidiyorlar 

Bordo - Mavili ekip bugün saat 12.40'da THY'na ait özel bir uçakla Atina'ya gidecek, buradan da Olimpus Hava Yolları'nın tarifeli uçağıyla Larnaka'ya geçecek. Trabzonspor hazırlıklarını dün yaptığı antrenmanla sürdürürken, Teknik Direktör Şenol Güneş taktik ağırlıklı bir program uyguladı. Bu arada transfer çalışmalarında Çek Cumhuriyeti'nin Sparta Prag takımında forma giyen Tomas Jum da gündeme geldi. Geçtiğimiz sezon gol kralı olan 22 yaşındaki oyuncu ile temasa geçildiği bildirildi. 


</TEXT>
</DOC>
