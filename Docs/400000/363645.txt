<DOC>
<DOCNO> 363645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun25.html </URL>
<DATE> 2005/07/23/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
WP Iraklı Kürtler, bağımsızlık oylamasını garantiye almak istiyor 
</HEADLINE>
<TEXT>

     ABD'de yayımlanan The Washington Post gazetesi, Irak'ta Kürtlerin, hazırlanmakta olan anayasada 8 yıl içinde bağımsızlık için oylama hakkını garanti altına alma yönünde bastırdığını yazdı. 
     Gazetenin Bağdat çıkışlı haberi, Irak anayasasını hazırlayan kurulun bir Kürt üyesinin verdiği bilgiye dayandırıldı. Gazete, Irak'tan ayrılmak için referandum yapılması yönündeki bu öneriyi, Saddam Hüseyin rejiminin devrilmesinden bu yana Kürtler tarafından bağımsızlık yönünde atılmış en açık adım olarak nitelendirdi. 
     Irak anayasa taslağı üzerinde kurulun Kürt üyesi Saadi Barzancani, Iraklı ve Amerikalı liderlerin söz verdiği gibi ülkenin demokratik hale gelmesi durumunda Kürtlerin muhtemelen Irak'ın bir parçası olarak kalma yönünde oy kullanacaklarını savundu. Barzancani, Washington Post'a açıklamasında, ''Bunu görmek için 8 yıl yeterli bir zaman'' dedi. 
     Barzancani, Iraklı Kürtlerin bölgesel parlamentosunun, bağımsızlık yönünde referandum yapılması hakkının yeni anayasada yer alması yönünde bastırdığını kaydetti. Yeni Irak anayasasının 15 Ağustos'a kadar tamamlanması öngörülüyor. Barzancani, merkezi hükümet tarafından hakları garanti altına alınmayan Irak'taki bütün bölgelerin ülkeden ayrılma yönünde oy kullanma hakkı olması gerektiğini savundu. 
     
     YÜZDE 90 BAĞIMSIZLIK İSTİYOR 
     Washington Post, Amerikalı yetkililerin, Kürtlerin Irak'tan ayrılma umutlarına karşı çıktığını kaydetti. 
     Gazete, Ocak ayında Irak'ta yapılan seçimlerde Kürt bölgesinde yapılan oylamaya katılanların, bağımsızlık isteyip istemediği yönünde bir ankete tabi tutulduğunu ve yüzde 90'ın üzerinde seçmenin bağımsızlık isteğini ifade ettiğini hatırlattı. 
     Washington post, kuzeyde Kürtlere, güneyde Şiilere, merkezde ve batıda Sünnilere ne kadar özerklik verileceği konusunun, Irak anayasa taslağı ortaya çıkmadan önce ele alınması gereken en zor konulardan biri olduğunu kaydetti. 
     
</TEXT>
</DOC>
