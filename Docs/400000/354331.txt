<DOC>
<DOCNO> 354331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun40.html </URL>
<DATE> 2005/06/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Kıbrıs'ta insanlar, politikacılara göre daha ileri görüşlü" 
</HEADLINE>
<TEXT>

     Frankfurter Allgemeine gazetesi, ''Kıbrıs'ın her iki tarafında yaşayan insanların politikacılara göre daha ileri görüşlü olduğunu'' yazdı. 
     Gazetenin Kıbrıs'taki gelişmelere ilişkin haberinde, adada Annan planıyla ilgili referandumlarda Rum kesiminin plana ''hayır'' demesine karşılık, Türk tarafının büyük bir çoğunlukla ''evet'' demesinden sonra, BM Genel Sekreteri Kofi Annan'ın hayal kırıklığını Rum kesimine ilettiği hatırlatıldı. 
     ''Kıbrıslı Türklerin bu nedenle BM ve AB tarafından KKTC'ye yönelik ekonomik dışlanmanın kaldırılmasıyla ödüllendirildiği'' savunulan haberde, yabancı yatırımcıların KKTC'de turizm sektöründe büyük yatırımlar yaptığı belirtildi. 
     Haberde, ''adadaki halkların genelde ılımlı olmalarına rağmen, KKTC'de inşaat yapılan toprakların kendilerine ait olduğunu iddia eden çok sayıda Rumun, Avrupa İnsan Hakları Mahkemesi'ne başvurarak, başta İngilizler olmak üzere, yabancı yatırımcılar hakkında tutuklama emri çıkartmaya çalıştığı'' kaydedildi. 
     Kıbrıslı bazı Türklerin de adanın güneyinde toprak talebinde bulunduğu, Larnaka havaalanının kendisine ait olduğunu söyleyen bir Türkün 175 milyon avroluk tazminat talebinde bulunduğu bildirilen haberde, KKTC ile Rum kesimi arasındaki Yeşil Hattın eski KKTC Cumhurbaşkanı Rauf Denktaş tarafından 2003 yılının nisan ayında açılmasından sonra, adanın her iki yanından milyonlarca insanın karşılıklı geçiş yaptığı, seyahat özgürlüğünün adada yaşayan insanlar için normal bir olgu haline geldiği kaydedildi. 
     
</TEXT>
</DOC>
