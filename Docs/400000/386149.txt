<DOC>
<DOCNO> 386149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur11.html </URL>
<DATE> 2005/10/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Düğünde ateş edip 11 kişiyi yaralayan maganda Jest için ateş ettim 
</HEADLINE>
<TEXT>

     
     Fatih KARAÇALI ADANA, DHA 
     
ADANA’da komşusunun düğününde pompalı tüfekle havaya ateş açıp, çoğu çocuk 11 komşusunun yaralanmasına neden olan 45 yaşındaki muhtar azası Ali Çakmak, düğün sahibine jest olsun diye ateş ettiğini söyledi. 
     19 Mayıs Mahallesi 33 sokakta, dün gece yapılan Şehmuz Yıldız ile Nebahat Ziyanak’ın düğününde, aynı sokakta oturan Ali Çakmak, kendini müziğin ritmine kaptırarak, eşine ait ruhsatlı pompalı tüfekle, evinin bahçesinde havaya ateş açtı. 
     İddiaya göre tüfekten çıkan saçmaların, altında oturduğu kayısı ağacının dallarını parçalaması üzerine, kırılan dal parçalarının önüne düşmesiyle paniğe kapılan Çakmak, otomatik tüfeğin ikinci kartuşu patlatmaya hazırlandığını unutarak namluyu aşağıya çevirdi. 
     Parmağını tetikten çekmeyen Çakmak, ikinci kez ateş etti. Çalan müziğin gürültüsünden tüfeğin sesini duymayan düğün sahipleri, çıkan saçmalardan yaralanan bir çocuğun yere düşmesiyle olayı fark etti. Av tüfeğinden çıkan saçmalarla 9 yaşındaki Ferhat Zincar, 11 yaşındaki Dilan Kavak, 7 yaşındaki Asiye Yıldız, 8 yaşındaki Leyla Kavak, 7 yaşındaki Latife Biçen, 20 yaşındaki Hayrettin Sevin, 30 yaşındaki Zeycan Özel, 30 yaşındaki Nursel Kavak, 45 yaşındaki Birgül Kunut, 32 yaşındaki Ümmü Binici ile 28 yaşındaki Saliha Songül de çeşitli yerlerinden yaralandı. 
     Polisin olaya el koymasıyla düğün iptal edilirken, yaralılar Adana Devlet Hastanesi’nde tedaviye alındı. Olaydan sonra teslim olan 19 Mayıs Mahallesi Muhtarlık Azası Ali Çakmak, tüfeği kendisinin kullandığını itiraf etti. 
     Gözaltına alınan Çakmak verdiği ifadede, Kirvem olan Şehmuz Yıldız’a jest olsun diye ateş ettim. Hayatımda ilk defa tüfeği elime aldım, başıma bunlar geldi. Böyle olmasını istemezdim. Olanlardan çok pişmanım, çok üzüldüm. Allah’tan ki yaralıların hepsi taburcu oldu. Durumları ağır değil'' dedi. 
     Ali Çakmak, sorgusunun ardından av tüfeği ile meskun mahalde ateş etmek, dikkatsizlik ve tedbirsizlik sonucu adam yaralamak’ suçlarından adliyeye sevkedildi. 
     
</TEXT>
</DOC>
