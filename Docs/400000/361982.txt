<DOC>
<DOCNO> 361982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yasam/yas01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Londralılara damat tıraşı 
</HEADLINE>
<TEXT>


Türk yemekleri yendi, Türk müzikleri ile dansöz eşliğinde dans edildi. 'Barış' ve 'dostluk' mesajıyla başlayan 2. Londra Türk Festivali, İngilizlerin keyifli bir hafta sonu geçirmesini sağladı 

Nevsal Elevli 

İNGİLTERE'NİN başkenti Londra'da düzenlenen Türk Festivali'nin 2.'si, kenti ikiye bölen ünlü Thames Nehri'nin kıyısında kurulan mini Türk köyünde yapıldı. Bölgedeki yüzlerce stantta Türk yemeklerinden el sanatlarına, Türk kahvesinden lokumuna kadar yüzlerce ürün, İngiliz ziyaretçilerin ilgisine sunuldu. 'Turkish Forum UK' adlı kuruluş tarafından, hafta sonunda gerçekleştirilen festival alanı büyük boy Türk bayrakları ile donatıldı. 

Döner kuyruğu 
FESTİVALDE mehter takımının verdiği konserler İngilizlerin büyük beğenisini kazandı. Önceki gün binlerce ziyaretçi, havanın da güzel olmasının etkisiyle festivalde keyifli vakit geçirdi. Polisin geniş güvenlik önlemleri aldığı festivalde Türkiye'nin Londra Büyükelçisi Akın Alptuna ve eşi de vardı. Bu yıl 100 binden fazla ziyaretçinin gezdiği festivalde, özellikle Türk yemeklerine yoğun ilgi gösteren İngilizler, gün boyunca dönercilerin önünde kuyruk oluşturdu. 



</TEXT>
</DOC>
