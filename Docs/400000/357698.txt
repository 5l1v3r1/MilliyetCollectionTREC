<DOC>
<DOCNO> 357698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur16.html </URL>
<DATE> 2005/07/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ölen teröristin babası Çiçek'i ziyaret etti 
</HEADLINE>
<TEXT>

     Adalet Bakanlığı'na üzerindeki patlayıcı ile girmeye çalışırken polis tarafından vurularak öldürülen terör örgütü DHKP-C mensubu Eyüp Beyaz'ın babası ve amcası, Adalet Bakanı Cemil Çiçek'e geçmiş olsun ziyaretinde bulundu. 
     Teröristin babası Ilgar Beyaz ve amcası Samet Beyaz, Çiçek'in Adalet Bakanlığı'ndaki makamında gerçekleşen ziyarette, Bakan Çiçek'in elini öperek geçmiş olsun dileğinde bulundular. 
     Çiçek de Beyaz ailesine sabır dileyerek, şöyle konuştu 
     ''Çocuk yanlış yola itilmiş maalesef, sizler bu çocukları dünyaya getirdiğinizde böyle olmasını arzu etmediniz. Ama maalesef Türkiye'de bir kısım şer odakları sizlerin çocuklarını alıyor, yanlış yollara sevkediyorlar, sonra kendileri yurtdışına kaçıp oralarda hayatlarını sürdürüyorlar. 
     Tabii evlat acısıdır, Allah sizlere sabır versin, biz de böyle olmasını arzu etmedik. Güvenlik güçleri ona her türlü kolaylığı gösterdi. Allah hepimizi korudu. Birçok masum vatandaş da hayatını kaybedecekti.'' Baba Ilgar Beyaz da ağlayarak, ''Büyük geçmiş olsun. Her ne kadar da acımız, üzüntümüz varsa da... Keşke hiç olmasaydı'' dedi. 
     Bakan Çiçek, ''Sen de bizim babamızsın. Ne zaman bir sıkıntın olursa bizi evladın olarak kabul et. Yargı camiası sizin evladınızdır. Her türlü yardımı, desteği, ilgiyi göstermeye hazırız. Devlet olarak da böyle. Devlet olarak sizin yanınızdayız'' diye konuştu. 
     
     ''İNŞALLAH BU SON OLUR'' 

     Bu acının, sıkıntının son olmasını temenni eden Çiçek, ''Bunun, bu yola düşmüş olanlar için de belki bir uyarıcı rolü olur. Onlar da bir an evvel bu yollardan vazgeçsinler. Çünkü bu yolun sonu iyi yol değil'' dedi. 
     Bunun üzerine Ilgar Beyaz da bu yolun iyi yol olmadığını söyledi. Amca Samet Beyaz da 70 milyon Türk insanından özür dilediğini ifade ederek, ''Olmaması lazımdı oldu, vatan sağolsun'' diye konuştu. 
     Adalet Bakanı Çiçek, şunları söyledi 
     ''Allah sizlere de sabır versin, başka acı, keder göstermesin. Belki hepimizin sevinci bu yanlış yollara girmiş olanlar varsa onlar bu yoldan dönerler. Çünkü bu ülkede hepimize yetecek imkan ve fırsat var. El ele, gönül gönüle dostluk, kardeşlik, barış, birlik içinde çalışırsak bu ülke bugünkünden daha iyi olur. 
     Bunlara aklı verenler, bunların başı derde girdiğinde yardımcı da olmuyorlar. Yurtdışına kaçıyorlar, oralarda villalarda yaşıyorlar. Büyük imkanlara sahip oluyorlar, olan Anadolu insanına, çocuğuna oluyor.'' Çiçek, Ilgar ve Samet Beyaz'a Adalet Bakanlığı'nın kapısının her zaman açık olduğunu söyledi. 
     
</TEXT>
</DOC>
