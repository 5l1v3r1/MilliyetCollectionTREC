<DOC>
<DOCNO> 384180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko20.html </URL>
<DATE> 2005/10/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Garanti'den esprili kampanya... 
</HEADLINE>
<TEXT>

     Cihan Yıldırım AA 

Garanti Bankası Bonus kredi kartıyla düzenli harcama yaparken son birkaç ay içinde kartını kullanmayan veya tercihlerini başka yöne kaydıran müşterilerini yeniden kazanmak için bu kişilere, ''Kredi kartını uzun süredir kullanmadığınız için tozlanmıştır. Umarız bu bezle kartın tozunu alır yeniden kullanmaya başlarsınız'' yazılı not ile toz bezi gönderdi. 
     Garanti Bankası Ödeme Sistemleri Portföy Yönetim Direktörü Merve Tezel, son birkaç ayda Bonus kredi kartını kullanmayan müşterileriyle iki yönlü bir iletişim başlatmak için ''toz bezi'' uygulamasını başlattıklarını belirterek, esprili bir yaklaşımla müşterin dikkatini çekmek istediklerini kaydetti. 
     Bu uygulamayla kredi kartı hizmetlerinden şikayeti olan müşterilerin, özel olarak açtıkları telefon hattını arayıp, varsa, son dönemde oluşan ihtiyaç veya memnuniyetsizliklerini aktarmalarını sağlamayı amaçladıklarını ifade eden Tezel, şöyle konuştu 
     ''Günümüzde tüketicilere birçok farklı, ancak farkındalık yaratmayan basılı malzemeler ulaşıyor. Bütün bunlar arasından sıyrılmak ve pazarlama hedeflerine ulaşabilmek için, doğrudan pazarlama konusunda uzman bir şirketle çalışarak, farklı, dikkat çekici, doğrudan satış amacı olmayan ve müşteriyle duygusal bağ kurma amacı güden bu çalışmayı başlattık.'' 
     
     ''ÇALIŞMAYA OLUMLU TEPKİLER ALINDI'' 

     Tezel, üzerinde ''Kredi kartını uzun süredir kullanmadığınız için tozlanmıştır. Umarız bu bezle kartın tozunu alır, yeniden kullanmaya başlar ve bonus kazanmaya devam edersiniz'' yazılı not ile birlikte toz bezi gönderdikleri uygulamayı 2 hafta önce başlattıklarını ifade ederek, şimdiye kadar, son birkaç aydır kredi kartını kullanmayan veya kart tercihlerini başka yöne kaydıran 13 bin müşteriye ''toz bezi'' gönderildiğini kaydetti. 
     Doğrudan iletişim malzemesi neticesinde kart kullanımının artmasının beklendiğini anlatan Tezel, şöyle devam etti 
     ''Geri dönüşü değerlendirmek için çok erken olmasına rağmen, şimdiden, müşterilere tahsis edilen özel hattı arayan ve talepleri karşılanan birçok kişi oldu. Yapılan çalışmaya olumlu tepkiler alındı. Garanti Bankası olarak doğrudan pazarlamaya yaptığımız yatırımları artırarak müşterilerin ihtiyaçlarını daha yakından takip etmeyi ve müşteri memnuniyetini artırıcı pazarlama araçlarını geliştirmeyi amaçlıyoruz.'' 

     
</TEXT>
</DOC>
