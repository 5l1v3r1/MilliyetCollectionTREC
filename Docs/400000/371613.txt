<DOC>
<DOCNO> 371613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/ymese.html </URL>
<DATE> 2005/08/21/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Savunmaya dikkat 
</HEADLINE>
<TEXT>



Ailton'un golü attığı dakikayı es geçemeyiz... Brezilyalı golcü kim ne derse desin, o ana kadar sadece bir pozisyonda varlığını hissettirdi, hepsi o kadar. Çalımbay'ın, Ailton'u dışarı alması onun doğrusuydu, bize göre de yanlıştı. O ana kadar etkili olmayabilir. Ne var ki, Ailton'un varlığı Gençlerbirliği savunmasını bir hayli rahatsız etti, sürekli gözlem altında tutuldu. Sevgili Çalımbay, golcülerle fazla oynamak iyi değildir. Neden mi Tıpkı dün olduğu gibi, Ailton durdu, durdu, 61'de ortaya çıktı da ondan. Ancak, değişim sırasında Ailton'un, Çalımbay'a sinirlenmesi hoş bir fotoğraf değildi. Dileriz, bu sancı önümüzdeki haftalara taşınmaz, krize dönüşmez 
Denizli maçında kahramanlık kürsüsüne Ahmed Hassan çıkmıştı. Dünkü zorlu doksan dakikada bu kez Youla öne çıktı. Siyahi futbolcu 81 dakikalık süreçte Kartal'ın en etkili oyuncusuydu. Adam çok koşuyor, basmadık yer bırakmıyor ve en önemlisi sorumluluktan kaçmıyor. Ailton'un attığı goldeki asistini de bu özelliklerine eklersek Youla karşılaşmanın gizli kahramanıdır. 
Evet, Beşiktaş zorluk derecesi yüksek bir maçtan üç puanla çıkarken, pozisyon fukaralığı çekti. Doğrusu Gençlerbirliği kadrosuna baktığımda tanıdık fotoğrafların sayısı bir hayli az idi. Takım tepeden-tırnağa değişmiş. Çok koşuyor, pres yapıyor, çoğalıyor ve en önemlisi oyun disiplininden kopmuyor. Gençlerbirliği bal yapmayan arı gibi Ligin üçüncü haftası hala bir gole imza atamadılar da... Beşiktaş'ı çok zorladılar, üstelik savunmadaki bireysel hatalara karşın bulduklarını gole çeviremediler. 
Hazır Kartal'ın savunmasından söz açılmışken, doğrusu İbrahim Toraman'a şaşırıyorum, sanırsınız ki o eski Toraman gitmiş, yerinde başkası oynuyor. Savunmada topla dripling yapmanın ne denli yanlış olduğunu unutmuşlar sanki. Neyse ki kalede Cordoba var da, şimdilik sorun değil. Maşallahı var, yan top, şut, onun için fark etmiyor. Yan toplarda müthiş bir performans gösterdi. Tam yazıyı bitirdiğimiz sırada Tuna'ın bir şutunun üst direkte patladığı gördük, yine Cordoba'nın parmakları golü sektirmişti. 
Kleberson'u ayırmak istiyorum. Çok temiz top oynuyor, lugatında risk kelimesine yer yok. Attığı her pas adrese teslim. Oyuna katkısı çok, şutları da mükemmel, topla çabuk. 
Noktayı koyacağımız sırada Tümer Metin sahneye çıktı ve olası bir riski attığı golle önledi. Dedik ya, Tümer Metin de Beşiktaş'ın temel taşlarındandır ve Kartal'ın bankosudur. Dileriz o da nazara gelmez 


</TEXT>
</DOC>
