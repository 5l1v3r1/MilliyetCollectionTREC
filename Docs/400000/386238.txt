<DOC>
<DOCNO> 386238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/asiy.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İftardaki ilk Hıristiyan başbakan 
</HEADLINE>
<TEXT>


Başbakanlıkta son günlerini geçiren ve Erdoğan'ın onur konuğu olarak İstanbul'a gelen Almanya Başbakanı Schröder, AKP'nin iftar yemeğinde Türkiye'ye desteğini yineledi. Grand Cevahir Otel'de düzenlenen iftar, Türk Marşı'yla başlayıp AB Marşı'yla bitti. İftarda, siyasetçiler, sanatçılar, din adamları, diplomatlar ve partililerden oluşan 2 bin davetli bir araya geldi 

İSTANBUL Milliyet 


Başbakan Recep Tayyip Erdoğan'ın "onur konuğu" olarak İstanbul'a gelen Almanya Başbakanı Gerhard Schröder, "iftara katılan ilk Hıristiyan başbakan" oldu. AKP İl Başkanlığı'nın organize ettiği iftar yemeği, Mozart'ın Türk Marşı'yla başladı, Avrupa Birliği AB marşı olan Beethoven'ın 9. Senfonisi'yle sona erdi. 
Grand Cevahir Otel'deki iftar yemeği iki liderin yanı sıra siyasetçiler, sanatçılar, din adamları, diplomatlar ve partililerin bulunduğu yaklaşık 2 bin davetliyi bir araya getirdi. 

Schröder gecikti 
Geniş salondaki her masa Türk ve Alman bayraklarıyla donatılırken, duvarlara, "Kapılar açılıyor, medeniyetler buluşuyor", "İstanbul dostluğunuzu unutmayacak" yazılı pankartlar asıldı. 
Schröder'in uçağı İstanbul'a 18.05'te inince Almanya Başbakanı iftara gecikti. Erdoğan ile otelin kapısında karşıladığı Schröder, iftardan 10 dakika sonra Mozart'ın Türk Marşı ve davetlilerin alkışları eşliğinde salona girdi. Liderler girince salondaki müezzin gecikmeyle ezanı okudu ve davetliler orucunu açtı. 

İç pilavlı tandır 
İftar mönüsünde ise hurma, zeytin, peynir, domates ve salatalıktan oluşan iftar tabağı zeytinyağlılar, kremalı mercimek çorbası, suböreği, salata, iç pilavlı kuzu tandır, güllaç ve meyve suyu vardı. İftar boyunca Kültür Bakanlığı sanatçılarından oluşan İstanbul Sazendeleri, tasavvuf müziğinden örnekler sundu. 

'Unutmayacağız' 
Yemeğin ardından konuşan Erdoğan, "dostum" diye hitap ettiği Schröder'in ve Almanya'nın verdiği desteği Türkiye'nin unutmadığını ve asla unutmayacağını söyledi. Erdoğan, "Türkiye dünyanın en dinamik ülkelerinden biri. Aklın yolu ön- yargıları yenerek, kültürel farklılıkları yenerek birarada yaşamayı sağlamaktır. Türkiye bunun için eşsiz imk nlar sağlamakta. Bu birlikteliğin dünyanın geleceği için büyük önemi var. Bu akşam arzuladığımız medeniyetler buluşmasının sembolik bir örneğini yaşıyoruz" dedi. 

Alkışlandı 
9. Senfoni eşliğinde kürsüye davet edilen Schröder ise, davetlilerce uzun süre alkışlandı. "Müzakerelerin hedefi Türkiye'nin AB'ye üyeliğidir. Başka bir şey değil. Sadece üyeliğidir" diyerek yeniden alkış alan Schröder, konuşması sırasında davetlilere gol haberi de verdi. Schröder, "Duymak istersiniz, Türkiye şu anda Arnavutluk karşısında 1-0 öne geçti. Dostum Erdoğan'la az önce konuştuğumuz gibi Türkiye'nin Almanya'daki Dünya Kupası'na katılmasını umut ediyoruz" deyince salonda alkış koptu. 

NOTLAR 
Minili kızlar hosteslik yaptı 

Salonda, AKP İl Başkanlığı'nın anlaştığı halkla ilişkiler şirketinin mini etekli hostesleri konuklara yardımcı oldu. Salondaki türbanlı kadınlar, fırsat buldukça cep telefonlarıyla Erdoğan ve Schröder'in fotoğraflarını çektiler. Bazı masalarda kadın ve erkekler iki ayrı grup halinde oturdu. Bir konuk da konuşmalar sırasında cep televizyonundan maçı takip etti. Programın sonunda Schröder'e hediye takdimi vardı ancak bu iptal edildi. 

İFTARA KATILAN RENKLİ KONUKLAR... 


AKP'nin iftar yemeğinde salondaki her masa Türk ve Alman bayraklarıyla donatıldı. İftara katılan konuklar arasında Fener Rum Patriği Bartholomeos, Beşiktaş Başkanı Yıldırım Demirören, Fenerbahçe Teknik Direktörü Christoph Daum, sanatçı Ajda Pekkan, yönetmen Sinan Çetin, komedyen Yılmaz Erdoğan, sanatçı Ahmet Özhan, basketbolcu İbrahim Kutluay ve tiyatrocu Demet Akbağ da vardı. 


</TEXT>
</DOC>
