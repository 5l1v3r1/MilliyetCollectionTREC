<DOC>
<DOCNO> 350554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy08.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'lilere 'uyarı' kampı 
</HEADLINE>
<TEXT>


ABD dönüşü milletvekillerini kampa alacak olan Erdoğan, Washington'un rahatsız olduğu" anti-Amerikancı tutumlar" konusunda uyarıda bulunacak 

ANKARA Milliyet 


Başbakan Recep Tayyip Erdoğan'ın, ABD ziyaretinde gündeme getirilen "ABD karşıtlığının ortadan kaldırılması" mesajını AKP milletvekilerine iletmesi ve "anti-Amerikancı" söylemlerden uzak durulması uyarısı yapması bekleniyor. 
AKP Merkez Yürütme Kurulu'nun MYK pazartesi yapılacak toplantısında partisinin kurmaylarına ABD gezisini değerlendirmesi beklenen Erdoğan, AKP'li milletvekilerine gezinin detaylarını ay sonundaki kampta anlatacak. ABD'de, "Türkiye'deki anti-Amerikancılık'a karşı savaş açın" mesajı alan Erdoğan, milletvekillerine telkinlerde bulunacak, iki ülkenin uzun yıllardır stratejik ortak olduğu vurgusu yapacak. 

Elkatmış örneği 
Milletvekillerine duygusal yaklaşmamaları gerektiğini hatırlatacak Erdoğan, "soykırım" suçlaması yaparak ABD'nin tepkisini çeken TBMM İnsan Hakları Komisyonu Başkanı Mehmet Elkatmış gibi "Türkiye'ye zarar veren" açıklamalar yapmaması yönünde uyarılarda da bulunacak. 
Elkatmış, ABD'nin Irak işgalinin barbarlığa dönüştüğünü, "bu soykırımının" dünya tarihinde bir eşinin daha görülmediğini söylemiş, "Daha önce Kızılderililere karşı yapmıştır, Vietnam'da yapmıştır. Japonya'ya atom bombası atarak yapmıştır. Filistin'de yaşananlara göz yumarak yapmıştır. Şimdi de Irak'ta yapmaktadır" demişti. 

Bu kez Antalya değil 

Erdoğan, 1 Temmuz'da Meclis'in tatile girmesinin ardından AKP milletvekillerini bir günlük kampa alacak. Kampın Ankara ya da Kızılcahamam'da gerçekleştirilmesi bekleniyor. Yaz kamplarını önceki yıllarda Antalya'da yapan AKP'nin bu yıl Ankara'yı seçmesi dikkat çekti. Deniz kenarında yapılan toplantılarda milletvekillerinin sahilde, mayolu görüntülerinin kamptan daha çok gündeme gelmesinin rahatsızlık yarattığı, bu nedenle Ankara'nın tercih edildiği bildirildi. 


</TEXT>
</DOC>
