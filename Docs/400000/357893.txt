<DOC>
<DOCNO> 357893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas01.html </URL>
<DATE> 2005/07/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Deep Impact', Tempel-1'e inecek sondayı bıraktı 
</HEADLINE>
<TEXT>

     Tempel-1 kuyrukluyıldızına inecek sonda, ''Deep Impact'' uzay aracından ayrıldı. 
     Uzay aracı, bakırdan yapılmış varil büyüklüğündeki sondayı, TSİ 09.07'de gövdesinden ayırdı. 372 kilo ağırlığındaki dev bir mermiyi andıran sondanın, yaklaşık 24 saat sonra, saatte 37 bin kilometre hızla kuyrukluyıldıza saplanması bekleniyor. 
     Bu çok yüksek hızlı çarpışmanın, Batı Yarıküre'den görülebileceği belirtiliyor. 
     Deep Impact, Delta 2 roketiyle Cape Canaveral üssünden Ocak 2005'te fırlatılmıştı. Uzay aracı, 132 milyon kilometre ötede, Mars ile Jüpiter arasında bulunan Tempel-1 kuyrukluyıldızına bugün çok yaklaştı. 
     Sondaya yerleştirilen kamera, çarpışma anına kadar çekeceği görüntüleri, kuyrukluyıldızın 500 kilometre yanından geçecek Deep Impact'a gönderecek ve bu görüntüler, Deep Impact aracılığıyla Dünya'ya iletilecek. Böylece kuyrukluyıldızlar üzerine ilk yakından inceleme yapılmış olacak. 
     
</TEXT>
</DOC>
