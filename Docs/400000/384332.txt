<DOC>
<DOCNO> 384332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/adun.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar Straw şantaj yaptı 
</HEADLINE>
<TEXT>


Rum gazetesi Fileleftheros, Lüksemburg'da İngilizlerin, Türkiye'nin veto hakkını teslim eden Başkanlık açıklamasını Rumlara, 'Hayır derseniz KKTC tanınır' baskısıyla kabul ettirdiklerini yazdı 

LEFKOŞA Milliyet 


Kıbrıs Rum Kesimi'nde yayımlanan "Fileleftheros" gazetesi, Türkiye ile Avrupa Birliği AB arasında müzakerelerin başlaması için Lüksemburg'da yapılan yoğun kulis faaliyetlerinde, AB Dönem Başkanı İngiltere'nin, Rum Yönetimi'ne, KKTC'yi tanıma konusunu kullanarak "siyasi şantaj" yaptığını ileri sürdü. 
Gazete, "Baskılar yoluyla uzlaşma" başlığıyla verdiği haberde, kulis faaliyetleri sırasında İngiltere'nin, "Müzakere Çerçeve Belgesi'nde yer alan, Türkiye'nin Rum Yönetimi'nin uluslararası örgüt ve anlaşmalara dahil olmasına engel olmaması doğrultusundaki değinmelerin, başkanlık tarafından yapılacak aydınlatıcı açıklamayla güçsüzleştirilmesinin kabul edilmesi için Rum Yönetimi'ne büyük baskılarda bulunduğunu belirtti. 
İngiltere'nin, Kıbrıs sorunu ve özellikle KKTC'nin tanınması konularını kullanarak Rum Yönetimi'ne "siyasi şantaj" yaptığını yazan gazeteye göre, İngiltere aşağıdaki noktaları vurgulayarak Rumların gözünü korkuttu 
Kıbrıs sorunu çözülmeyecek ve Kıbrıs'ın bölünmüşlüğü daimi hale gelecek.Türk askerlerinin Kıbrıs'tan çekilmesi hiçbir zaman söz konusu olmayacak.KKTC'nin gelecekte tanınması için koşullar oluşacak.Katılım müzakerelerine başlama konusunda Türkiye'nin olası reddinin tarihi sorumluluğu 'Kıbrıs Cumhuriyeti'ne Rum Yönetimi yüklenecek ve 'Kıbrıs Cumhuriyeti' bununla doğru orantılı bir siyasi bedel ödeyecek. 
Özellikle Avusturya ile İngiltere arasında uzlaşıya varılması sonrasında Rum Yönetimi'ne yönelik baskılar daha da arttı ve Türkiye'nin Müzakere Çerçeve Belgesi'ndeki 7. paragrafı reddetmesinin ardından, yalnız kalmaktan korkan Rum Yönetimi boyun eğdi. 


</TEXT>
</DOC>
