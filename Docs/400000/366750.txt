<DOC>
<DOCNO> 366750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo20.html </URL>
<DATE> 2005/08/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konyaspor, Galatasaray maçına hazırlanıyor... 
</HEADLINE>
<TEXT>

     Konyaspor, sezonun ilk maçında güçlü rakibi Galatasaray'la yapacağı maçın hazırlıklarını sürdürüyor. 
     Teknik Direktörü Aykut Kocaman'ın, Galatasaray maçında oynatacağı 11'i seçmeye çalıştığı antrenmana yeni transfer Batista da katıldı. 
     Sezona deplasmanda oynayacakları Galatasaray maçıyla başlayacak olan yeşil-beyazlı takım, Mehmet Tevfik Lav Tesisleri'nde antrenman yaptı. 
     Antrenmana, sakatlıkları süren Erman ve Ozan dışında tüm futbolcular katılırken, yeni transfer Batista da ilk antrenmanına çıktı. 
     Sakatlığı devam eden Karazi takımdan ayrı düz koşu yaparken, yeşil beyazlı oyuncuların yarı sahada yaptığı minyatür kale maçında oldukça neşeli oldukları gözlendi. Antrenman kondisyona yönelik çalışmalarla devam etti. 
     Antrenman sırasında gazetecilerin sorularını yanıtlayan Teknik Direktör Aykut Kocaman, Ankara'da yapılar TSYD Kupa Maçları'nın lige hazırlık amacının dışında sert ve hırpalayıcı geçtiğini belirtti. 
     Sezonun karşılaşması olan Galatasaray maçının ise ligdeki yerlerini ortaya çıkaracağını ifade eden Kocaman, ''TSYD kupa maçında Ankaragücü'ne karşı ilk yarıdaki oyunumuzu biraz daha geliştirirsek Galatasaray ile kafa kafaya oynarız. Biz sahaya kazanmak için çıkacağız'' dedi. 
     Kocaman, yeni transfer Batista'nın çok tecrübeli bir oyuncu olduğunu, takıma uyum sorununu en kısa sürede çözmesine çalışacakları Batista'nın sezon içinde çok faydalı bir oyuncu olacağını kaydetti. 
     
</TEXT>
</DOC>
