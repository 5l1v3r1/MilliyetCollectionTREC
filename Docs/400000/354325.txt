<DOC>
<DOCNO> 354325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun34.html </URL>
<DATE> 2005/06/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rum DİKO partisi, bayraklar nedeniyle toplantıyı iptal etti 
</HEADLINE>
<TEXT>

     Oshan SABIRLI LEFKOŞA, DHA 

RUM Demokrat Parti DİKO bugün bir son dakika kararıyla, KKTC’de hükümetin büyük ortağı Cumhuriyetçi Türk Partisi CTP ile yapacağı toplantıyı iptal etti. DİKO yetkilileri toplantının iptal edilmesine gerekçe olarak, CTP Genel Merkezi’ndeki toplantı odasının bayraklarını gösterdi. Burada Türk, KKTC, CTP ve Avrupa Birliği bayrakları yan yana duruyor. 
     Rum Yönetimi lideri Tasos Papadopulos’un genel başkanı olduğu DİKO partisinin yetkililerinden oluşan heyet, geçen hafta da KKTC’de temaslarda bulunmuştu. KKTC’ye geçiş prosedüründe kimlik veya pasaport gösterilmesini eleştiren ve bu geçiş prosedürüyle Ada’nın kuzeyine gelmeyeceklerini açıklayan DİKO, bu kez toplantı odasındaki bayraklar nedeniyle CTP ile görüşemeyeceğini açıkladı. 
     
     SADECE DİKO KARŞI ÇIKTI 
     CTP Genel Merkezi’ndeki aynı toplantı odasında daha önce DİSİ Başkanı Nikos Anastasiadis ve beraberindeki heyet, Rum Yönetimi eski liderlerinden Yorgo Vasiliu ve beraberindeki EDİ heyeti, AKEL Genel Sekreteri, Rum Meclis Başkanı Dimitris Hristofyas ve beraberindeki heyetler çeşitli temaslarda bulunmuştu. 
     CTP Genel Sekreteri Ömer Kalyoncu yaptığı açıklamada, DİKO ile bir görüşme yapma arzusunda olunduğunu, fakat toplantı salonundaki bayrakların DİKO tarafından ’problem’ haline getirilmesi nedeniyle toplantının gerçekleşemeyeceğini söyledi. 
     Kalyoncu, toplantı odasındaki bayraklarla ilgili olarak telefon diplomasisi yürüttüğü DİKO temsilcisinin, toplantı salonunu değiştirmeyi önerdiğini veya bayrakların toplantı esnasında kaldırılması gerektiğini söylediğini açıkladı. 
     
     KRİZE, BAYRAKLI FOTOĞRAFLAR NEDEN OLDU 
     CTP Genel Sekreteri, bu öneriye sıcak bakmadığını ve toplantı salonunu değiştirmenin hem diğer partilere hem de CTP’ye haksızlık olacağı gerekçesiyle toplantının başka bir tarihte yapılmasını beklediklerini açıkladı. 
     Kalyoncu daha önce CTP’yi birçok Rum siyasi partisinin de ziyaret ettiğini açıklarken, daha önce benzer bir sorun yaşanmadığının altını çizdi. CTP Genel Sekreteri, önemli olanın partilerarası görüşmeler ve bunların içerikleri olduğunu söyledi. 
     Kıbrıs Rum Kesimi ana muhalefet partisi DİSİ Başkanı Nikos Anastasiadis ve beraberindeki heyetin, CTP Genel Merkezi’nde Başbakan ve CTP Genel Başkanı Ferdi Sabit Soyer ile yaptığı toplantıda çekilen bayraklı fotoğrafların gazetelerda yayımlanmasının, DİKO’nun iptal kararı üzerinde etkili olduğu belirtildi. 
     
</TEXT>
</DOC>
