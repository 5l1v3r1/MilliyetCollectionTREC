<DOC>
<DOCNO> 387369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo07.html </URL>
<DATE> 2005/10/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
CHP Denizli Milletvekili, maçta futbolcunun sırtına şişe attı 
</HEADLINE>
<TEXT>

     Denizlispor, Ersun Yanal'ın çalıştırdığı Vestel Manisa'yla 1-1 berabere kaldı. Maçta Yılmaz'ın müdahalesiyle Güven'in ayağı kırıldı. Denizli Milletvekili Haşim Oral, Yılmaz'a pet şişe fırlattı. 
     Ersun Yanal yönetimindeki Vestel Manisaspor deplasmanda Nurallah Sağlam'ın Giray Bulak'tan teslim aldığı Denizlispor'la 1-1 berabere kaldı. Denizlispor mücadelenin 44. dakikasında Hüseyin'in golüyle 1-0 öne geçerken 81'de Uğur'un golü skoru belirledi. Karşılaşmaya skordan çok Denizlispor'un genç ismi Güven'in kaval kemiğinin kırılması damgasını vurdu. 
     Güven'in sol kaval kemiği, bu sezon ilk kez forma giyen Vestel Manisasporlu Yılmaz'ın 22. dakikadaki darbesiyle kırıldı. Hastaneye kaldırılan ve 4-5 ay sahalardan uzak kalacağı açıklanan Güven "Yılmaz'ın kasti bir harekette bulunmadığına inanıyorum. Topa müdahale etmek isterken, kaval kemiğime darbe geldi. Futbolda böyle şeyler olur" dedi. 
     Yılmaz, Güven'i hastanede ziyaret edeceğini söylerken takım arkadaşlarının Yılmaz'a tepkisi sert oldu. Burak, "Allah onun cezasını versin. Güven'i kaybettik. Yılmaz, 90 dakika boyunca art niyetliydi. Kendisini şiddetle kınıyoruz. Türkiye Yılmaz'ın nasıl bir adam, nasıl bir futbolcu olduğunu bir kez daha gördü" diye konuştu. 
     Bu sakatlık sonrası hakem Cüneyt Çakır'ın ilk yarıyı bitirmesiyle birlikte saha karıştı. Denizlisporlu yedek oyuncular, Yılmaz'ın üzerine yürüdü. Tecrübeli oyuncu protokol tribününün altından geçerken Denizli Belediye Başkanı Nihat Zeybekçi'den de tepki gördü. CHP Denizli Milletvekili Haşim Oral'ın fırlattığı su şişesi ise Yılmaz'ın sırtına geldi. Hakem Çakır'a da protokol tribününün önünde tepki gösterildi. Vestel Manisalı yöneticilerle Milletvekili Oral arasında da sert tartışmalar yaşandı. Denizlispor Teknik Direktörü Nurullah Sağlam da maç sonrası 1-0'lık üstünlüğü koruyamamalarından çok Güven'in ayağının kırılmasının üzüntüsünü yaşadıklarını söyledi. Sağlam, ayağı kırılan Güven'in uzun süre sahalardan uzak kalabileceğini sözlerine ekledi. 

     
</TEXT>
</DOC>
