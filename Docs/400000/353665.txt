<DOC>
<DOCNO> 353665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko16.html </URL>
<DATE> 2005/06/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Üretimde kişi başına verimlilik yüzde 4.1 arttı... 
</HEADLINE>
<TEXT>

     Türkiye'de bu yılın birinci çeyreğinde Ocak-Şubat-Mart , bir önceki yılın aynı dönemine kıyasla imalat sanayiinde üretimde çalışanların sayısında yüzde 1.4 artış, çalışılan saatte yüzde 0.2 azalma kaydedildi. 
     DİE'nin, yaklaşık 3 bin 500 işyerinden derlenen bilgilere dayalı hesaplanan, 1997 100 temel yılı imalat sanayi üretimde çalışanlar, üretimde çalışılan saat ve kısmi verimlilik endeksi 2005 yılı birinci dönem sonuçları açıklandı. 
     Buna göre, söz konusu dönemde üretimde çalışan kişi başına verimlilik yüzde 4.1, çalışılan saat başına verimlilik de yüzde 5.8 arttı. 
     2005 yılı birinci döneminde devlet sektöründe, üretimde çalışanların sayısında yüzde 12.2 azalış kaydedilirken, üretimde çalışan kişi başına kısmi verimlilikte yüzde 8.7, saat başına kısmi verimlilikte ise yüzde 13.3 artış görüldü. 
     Aynı dönemde, özel sektörde ise üretimde çalışanların sayısı yüzde 2.7, üretimde çalışan kişi başına kısmi verimlilik yüzde 4.7, üretimde çalışılan saat başına kısmi verimlilik ise yüzde 6.4 arttı. 
     Devlet sektöründe imalat sanayiinde, bu yıl birinci dönemde, üretimde çalışan sayısında en fazla azalış yüzde 69.5 ile derinin işlenmesi, bavul çanta vb. ürünleri imalatında görüldü. 
     Bunu yüzde 63.9 azalma ile kağıt ve kağıt ürünleri imalatı, yüzde 44.7 azalma ile de tekstil ürünleri imalatı izledi. Aynı dönemde çalışan sayısının değişmedi tek sektör giyim eşyası imalatı oldu. 
     Üretimde çalışanların kişi başına kısmi verimliliğine bakıldığında ise devlet sektöründe en fazla gerileme yüzde 69 ile gıda ürünleri ve içecek imalatında görüldü. Bunu yüzde 36.9 ile kimyasal madde ürünleri imalatı izledi. 
     Aynı dönemde devlet sektöründe kısmi verimliliği artan bazı sektörler, yüzde 172.4 ile tekstil ürünleri imalatı, yüzde 197.8 ile kağıt ve kağıt ürünleri imalatı, yüzde 173.2 ile mobilya imalatı oldu. 
     
     ÖZEL SEKTÖRDE DURUM 

     Özel sektörde ise çalışan sayısında en fazla azalış yüzde 40.3 ile tütün ürünleri imalatında görülürken, bunu yüzde 23.9 azalma ile büro, muhasebe, bilgi işlem makinaları imalatı izledi. 
     Özel sektörde çalışan sayısında en fazla artış yüzde 26.5 ile diğer ulaşım araçları imalatında kaydedildi. 
     Verimlilik açısından bakıldığında da özel sektörde kişi başına kısmi verimlilik artışı en fazla yüzde 107.1 ile tütün ürünleri imalatında, en fazla gerileme ise yüzde 64 ile kok kömürü, rafine edilmiş petrol ürünleri imalatında kaydedildi. 
     
</TEXT>
</DOC>
