<DOC>
<DOCNO> 381214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur06.html </URL>
<DATE> 2005/09/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yabancı kaçak taşıyan kamyon, uçuruma yuvarlandı 7 ölü 56 yaralı 
</HEADLINE>
<TEXT>

     ERZURUM, DHA 

İRAN'dan yasa dışı yollardan Türkiye'ye giriş yapan ve Ağrı'nın Doğubeyazıt ilçesinden aldığı mültecileri, Karadeniz üzerinden İstanbul'a götürmek isteyen kamyon bir uçuruma yuvarlandı. Kamyonun freninin patlaması sonucu meydana gelen kazada, 7 yabancı kaçak ölürken, 56 kişi de yaralandı. 
     Trafik kazası, bugün saat 18.00 sıralarında Erzurum-Rize karayolu üzerinde meydana geldi. Doğubeyazıt'tan hareket eden 37 yaşındaki Ali Haydar Medenioğlu yönetimindeki 34 NJ 357 plakalı kamyon, Erzurum'un Pazaryolu ilçesi yakınlarında freni patlayınca virajı alamayarak uçuruma yuvarlandı. Gölyurt Köyü yakınlarındaki Çalıdere mevkiinde, uçuruma düşerken ikiye ayrılan kamyondaki Pakistanlı, Afganistanlı, Bangladeşli kaçaklar çevreye saçıldı. Kimlikleri henüz belirlenemeyen 7 yabancı hayatını kaybederken 56 yabancı ise yaralandı. Bu arada kazada hafif yaralanan sürücü Ali Haydar Medenioğlu, jandarma gözetiminde Erzurum Numune Hastanesi'ne götürüldü. 
     Pazaryolu Kaymakamı Mesut Yakuta, kamyonun kasasında, toplam 63 yabancı uyruklu kaçak taşındığını açıklayarak ölü sayısının 7'ye yükseldiğini, yaralılardan 12'sinin durumunun ise ağır olduğunu bildirdi. Yabancı kaçaklardan 56'sının yaralandığını hatırlatan Kaymakam Yakuta, yaralıların İspir Devlet, Erzurum Numune ve Atatürk Üniversitesi Tıp Fakültesi Aziziye Araştırma Hastanesi'ne kaldırıldıklarını belirtti. Kaymakam Yakuta, kazanın kamyonun freninin patlaması sonucu meydana geldiğini, 40 metrelik uçuruma yuvarlandığı açıklamasını yaptı. 
     Soruşturmanın sürdürüldüğü bildirildi. 
     
</TEXT>
</DOC>
