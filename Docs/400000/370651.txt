<DOC>
<DOCNO> 370651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo34.html </URL>
<DATE> 2005/08/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
"Futbolcular karşalaşmalarda takı takamayacak" 
</HEADLINE>
<TEXT>

     Futbol Federasyonu Eğitim Planlama ve Araştırma Kurulu EPAK uzmanı Mahmut Çetiner, futbol oyun kurallarında yapılan değişiklikle futbolcuların artık karşılaşmalarda takı takamayacaklarını söyledi. 
     Çetiner, TSYD Adana Şubesi'nce düzenlenen ''Futbol Oyun Kuralları değişiklikleri ile FİFA ve MHK'' talimatları konulu seminerde, yapılan değişikliklerle kulüpler arasında yapılan özel maçlarda, istenilen sayıda oyuncu değiştirilebileceğini, milli maçlarda ise bu sayının 6 olarak sınırlandırıldığını belirtti. 
     Hakemin maç bittikten sonra soyunma odasına giderken disiplinsiz davranan futbolculara sarı veya kırmızı kart gösterebileceğini ifade eden Çetiner, rakibe karşı sağlık riski yaratabilecek müdahalelerin ihraçla cezalandırılacağını, taç atışlarında ise rakip oyuncunun 2 metre uzakta duracağını kaydetti. 
     Çetiner, futbolcuların artık hiçbir şekilde takı takamayacaklarını ifade ederek, ''Geçen sezon takıların bantlanmasına müsaade ediliyordu. Ancak, bu sezon talimat gereği tamamen yasaklandı'' dedi. 
     TSYD Adana Şube Başkanı Nihat Geven de eğitim çalışmalarına ağırlık verdiklerini belirterek, sezon içerisinde bu tür etkinlikleri düzenlemeyi planladıklarını kaydetti. 
     Seyhan Oteli'nde gerçekleştirilen seminere, bazı spor kulüplerinin yöneticileri ile teknik adamlar ve gazeteciler katıldı. 
     
</TEXT>
</DOC>
