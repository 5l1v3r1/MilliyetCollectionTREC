<DOC>
<DOCNO> 389924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur27.html </URL>
<DATE> 2005/10/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Otobüs durağında bekleyen kızı kaçırmak istediler 
</HEADLINE>
<TEXT>

     Bolu’da, otobüs durağında bekleyen üniversite öğrencisi genç kızı, zorla araca bindirerek kaçırmak istedikleri iddia edilen 2 kişi, polis ekiplerinin yola kurduğu barikat sayesinde yakalandı. 
     Abant İzzet Baysal Üniversitesi Eğitim Fakültesi Sınıf Öğretmenliği Bölümü 4. sınıf öğrencisi Z.B, Cici Taksi Kavşağı’ndaki otobüs durağında, üniversiteye gitmek için dolmuş beklerken, 2 kişi tarafından zorla otomobile bindirildi. 
     Genç kızın zorla otomobile bindirildiğini gören vatandaşlar, polise haber verdi. Bunun üzerine Bolu Emniyet Müdürlüğü Trafik ekipleri, otomobilin gideceği güzergahta yola barikat kurarak önlem aldı. 
     Plakasının 16 SZ 300 olduğu öğrenilen otomobil, Abant Kavşağı’nda polis ekiplerince oluşturulan barikat sayesinde durduruldu. 
     Araçtaki kişilerin M.K. ve dayısı S.Y. olduğu belirlendi. 
     Zanlılar, ifadeleri alınmak üzere Bolu Dağı Polis Evi’ne götürüldü. Üniversite öğrencisi Z.B, kaçırılmak istendiğini belirterek, zanlılardan şikayetçi oldu. 
     Bu arada zanlılardan M.K’nin, Z.B’nin eski erkek arkadaşı olduğu iddia edildi. 
     
</TEXT>
</DOC>
