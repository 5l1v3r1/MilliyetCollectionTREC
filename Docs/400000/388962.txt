<DOC>
<DOCNO> 388962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yazar/guclu.html </URL>
<DATE> 2005/10/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan'ın iftarı, Van ve rektörler 
</HEADLINE>
<TEXT>


AKP İstanbul İl Başkanlığı, bu akşam Başbakan Erdoğan'ın da katılımıyla, üniversiteli gençlere, öğretim üyelerine, dekanlara, rektörlere ve vakıf üniversitelerinin mütevelli heyeti üye başkanlarına bir iftar yemeği veriyor. 
Başbakan Erdoğan'ın üniversite gençliği ile buluşacağı bu iftarda, gençlere ve üniversitelere yönelik geniş kapsamlı bir konuşma da yapması bekleniyor. 
"Gençler Buluşuyor, Geleceği Konuşuyor" başlıklı bu toplantı, neden üniversitede değil de Lütfi Kırdar'da ve iftarda gerçekleşiyor Akla gelen ilk soru bu. İkincisi, rektörlerden tamamı Van'dayken ya da dönüş yolundayken ne kadarı katılacak Katılırlarsa YÖK'ün tavrı ne olacak Daha da önemlisi, iktidarla dirsek teması içinde olan işadamı kökenli vakıf üniversitesi mütevelli heyeti başkanlarından hangileri bu iftara icabet edecek Merakla bekliyoruz. 
Cumhurbaşkanı Sezer gibi Başbakan Erdoğan da üniversitelere mesafeli. Böylesi bir toplantı, keşke AKP'nin şemsiyesi altında değil de Başbakanlık Konutu'nda gerçekleşseydi. İşte o zaman ne Van Türkiye'nin gündemine böyle gelirdi, ne de birbirini desteklemesi gereken kurumlar böylesine bir çatışma içinde olurdu. 
Baba Beni Okula Gönder Kampanyası çerçevesinde, bugün Milli Eğitim Bakanı Çelik'le birlikte uzunca bir Türkiye turu atacağız. Önce Ankara'ya uğrayacağız. Ardından da Ağrı, Van ve tekrar Ankara. Ve oradan da İstanbul. Program aksamazsa, büyük bir ihtimalle iftara yetişeceğiz. Katılmak ve Başbakan Erdoğan'ın söylediklerinden çok, gençleri ve üniversiteleri konuşurkenki yüz ifadesini görmek istiyorum. 
Sözler de önemli ama daha da önemli olan yüz ifadesi, mimikler ve gözlerinin içindeki kıvılcım. Erdoğan, gençlerle birlikte olduğunda genelde çok mutlu oluyor. Eminim, bugün de o keyifli günlerinden birini yaşayacak. Tabii eğer Van'da can sıkıcı gelişmeler olmazsa... 
Başbakan Erdoğan, üniversiteleri ve gençleri, iktidara geldikten sonra çok ihmal etti. Başbakan olmadan önce Sabancı Üniversitesi'nde, Genç Bakış'ta gençlerle bir araya gelmiş ve iyi bir diyalog kurmuşlardı. 3 Kasım öncesindeki bu programın devamını Başbakan olduktan sonra tekrarlamak için canlı yayında söz birliğine varmıştık. 
Diğer politikacılar gibi muhalefetteyken söyledikleri ile iktidardayken yaptıkları farklı mı, onu sorgulamak istiyorduk. Ama bir türlü kısmet olmadı. Çünkü her seferinde yoğun programı gerekçe gösterildi. Oysa başta AB, YÖK Yasası ve üniversiteye giriş konusunda üniversite gençliği ile paylaşacağı pek çok konu vardı. 
Bugün gerçekleşecek bu buluşma keşke siyasi bir platformda değil de bir üniversitede yapılsaydı. Katılımcılar da partililer ve iktidardan beklentileri olanlarla sınırlı kalmayıp her görüşten kişilerden oluşsaydı. İşte o zaman çok daha fazla amacına ulaşmış olurdu. 

Neden Van 
Van'da Yücel Aşkın'ın başına gelenler, diğer pek çok ildeki rektörlerimizin de başına gelebilirdi. Nitekim benzeri girişimler de olmadı değil. Ama diğer üniversiteler ve kentler değil de neden Van Yüzüncü Yıl Üniversitesi 
Bilindiği gibi Van, Milli Eğitim Bakanı Çelik'in seçim bölgesi. Onun da ötesinde kalesi. Hemen her milletvekili, seçim bölgesi ile temas halindedir. Ama Çelik'inki bunun çok ötesinde. O kentini çok seviyor, kenti de onu. Ağabeyleri, kardeşleri ve diğer akrabalarıyla kentin bir parçası durumundalar. Van'da uçan kuştan haberleri var yorumları yapılıyor. Doğrudur. 
Ama tüm bunlar, yaşanan tüm gelişmelerin arkasında Çelik ya da ailesinin bulunduğu varsayımını haklı çıkarmaz. Somut veriler gerektirir ki, bu konuda da Yücel Aşkın'ın çeteleştiği iddialarında olduğu gibi henüz lafın ötesine geçilebilmiş değil. 
Özetin özeti Van'da dün rektörleri protesto edenler ve bugün etmeye yeltenenler, sadece kentlerine ve sevgli bakanlarına değil, ülkedeki huzura da zarar vereceklerdir. Ha, YÖK ve rektörlerin hiç mi kabahati yok O da ayrı bir yazı konusu... 



</TEXT>
</DOC>
