<DOC>
<DOCNO> 393825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo11.html </URL>
<DATE> 2005/11/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Liglerde yenilgisiz 7 takım kaldı 
</HEADLINE>
<TEXT>

     Türkiye Futbol Ligleri'nde 7 takım yenilgi yüzü görmedi. 
     Turkcell Süper Ligi'nde 12. hafta maçları geride kalırken, Fenerbahçe 32 puanla, tek yenilgisiz takım olarak liderlik koltuğunda oturuyor. 
     İkinci Lig A Kategorisi'nde de tek yenilgisiz takım olarak Bursaspor, 29 puanla liderlik kürsüsünde yer alıyor. 
     İkinci Lig B Kategorisi'nde de 2 tane yenilgisiz takım bulunuyor. 3. Grup'ta lig lideri Eskişehirspor, 11 maçta yenilgisiz olarak mücadelesini sürdürürken, 4. Grup'ta da Gençlerbirliği ASAŞ Spor yine 11 maçta sahadan hiç ''boynu bükük'' ayrılmadı. 
     Üçüncü Lig'de de 3 ekibin henüz yenilgisi bulunmuyor. 1. Grup'ta GASKİ Spor yenilgisiz, lider Erzincanspor'un ardından 21 puanla 2. sırada yer alırken, 3. Grup'ta ise lider Akhisar Belediyespor ile 2. durumdaki Keçiörengücü'nün yenilgileri bulunmuyor. 
     
     AVRUPA'DA BELLİ BAŞLI LİGLERDE YENİLGİSİZ TAKIM AZ 
     Avrupa'nın belli başlı liglerinde ise yenilgisiz takım yalnızca 2 ülkede bulunuyor. Fransa'da Olympique Lyon ile Belçika'da RSC Anderlecht takımları liglerinde mücadelelerini yenilgisiz olarak sürdürürken, İspanya, İtalya, İngiltere, Almanya, Portekiz, İskoçya, İsveç, Danimarka ve Yunanistan liglerinde ise yenilgisiz takım bulunmuyor. 
     
</TEXT>
</DOC>
