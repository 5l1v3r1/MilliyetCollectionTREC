<DOC>
<DOCNO> 380161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/spo30.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Maraton heyecanı 

27. Kıtalararası Avrasya Maratonu, 2 Ekim Pazar günü İstanbul'da "Dünya'da Barış İçin" sloganıyla koşulacak. Belediye Başkanı Kadir Topbaş da, teröre karşı bir haykırış olarak nitelediği maratonda 34 göğüs numarasıyla yarışacak. New York, Paris, Londra ve Madrid Belediye Başkanları'nın da davet edildiği organizasyonda, toplam 200 bin dolar para ödülü dağıtılacak. 

Filede rakip İspanya 

BAYAN Voleybol Milli Takımı, Avrupa Şampiyonası finallerindeki 4. sınavına çıkacak. Ay-Yıldızlılar, bugün saat 16 30'da, üç maçında da galibiyet alamayan bir diğer takım İspanya ile karşılaşacak. Grupta son sırada yer alan ve kürsü şansı kalmayan Milliler, yarın da Bulgaristan ile oynayacak. 

Ödül eşine 

BALIKESİR'DE İsmail Akçay adına düzenlenen atletizm yarışlarında ilginç bir olay yaşandı. Organizasyon Komitesi Başkanı Zeki Öztürk, Rus Zhonna Malkova'nın birinci olduğu yarış sonrası, "Yabancı sporcular tasnif dışıdır" diyerek ödülü, yarışı ikinci tamamlayan eşi Lale Öztürk'e verdi. 

Yine yasak 

SON dönemlerde doping skandalları ile gündeme gelen vücut geliştirme branşının faaliyetleri ekim ayından itibaren 1 yıllığına askıya alınacak. Gençlik ve Spor Genel Müdür Vekili Mehmet Atalay, daha önce aynı cezayı bir kez 3 ay, bir kez de 6 aylığına alan branşa bir an önce çekidüzen vermek adına bu cezanın gerekli olduğunu söyledi. 

Malmö galip 

BEŞİKTAŞ'IN,UEFA Kupası 1. tur ilk maçında İnönü'de 1-0 yenildiği Malmö ligde de çıkışa geçti. Dördüncü sıradaki Helsinborg'u 2-0 yenen İsveç ekibi, 22 maçta 38 puanla 3. basamağa çıktı. Malmö, Andersson'un kalesine attığı gol ve Osmanovski'nin sayısıyla galibiyete ulaştı. 

Doğu seferi 

Federasyon Başkanı Levent Bıçakcı, kulüplerin sorunlarını yerinde görmek amacıyla Güneydoğu seferine çıkıyor. Bıçakcı Malatya, Elazığ, Adıyaman, Şanlıurfa, Mardin ve Diyarbakır valiliklerinin ziyaret edileceği gezide, Elazığspor, Adıyamanspor, Şanlıurfa, Şanlıurfa Belediyespor, Mardinspor ve Diyarbakır kulüplerinin yöneticileriyle fikir alış verişinde bulunacak. 

Jupi'ye 2 maç 

PFDK, Diyarbakırsporlu Jupi'yi, Kayserispor karşılaşmasında rakibine hakaret ettiği gerekçesiyle iki maçla cezalandırdı. 2. Lig'de 7 Eylül'deki Kartal - Sarıyer sınavında meydana gelen olaylar nedeniyle ev sahibi ekibin sahası bir maç kapatıldı. Kurul, kötü tezahüratlar nedeniyle Fenerbahçe'ye 5 bin, Trabzon'a 15 bin, Erciyes'e 2 bin 500, Diyarbakır'a 12 bin 500 YTL, talimatlara aykırı eylemleri nedeniyle de Galatasaray'a 3 bin, Rize'ye de 2 bin YTL para cezası uyguladı. 


</TEXT>
</DOC>
