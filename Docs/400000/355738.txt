<DOC>
<DOCNO> 355738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/siyaset/axsiy02.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim barajı diye bir AB kriteri yok 
</HEADLINE>
<TEXT>


Yüzde 10 seçim barajını yüksek bulan AB'ye tepki gösteren Başbakan, AB ülkelerine çattı Akşam yat farklı, sabah kalk farklı şey çıkarmayın 

ABDULLAH KARAKUŞ Rize 


Başbakan Recep Tayyip Erdoğan, Türkiye'nin AB süreciyle ilgili başta Almanya olmak üzere AB ülkelerinden gelen olumsuz açıklamalara sert tepki gösterdi. 
Siyasetin omurgalı ve kemikli olanını sevdiğini söyleyen Erdoğan, "Kriterler belli, müktesebat belli. Akşam yat farklı, sabah kalk farklı yeni bir şey çıkarırsanız bu doğru olmaz" dedi. Başbakan, seçimlerde yüzde 10 barajını yüksek bulan AB'nin 'böyle bir siyasi kriterinin olmadığını' vurguladı. 
Rize'de önceki akşam gazetecilerle çay içen Erdoğan, şunları kaydetti 

Söz ola kestire başı 
"Söz ola kestire başı' diyorum. Müzakerelere başlayacak ülkenin karşısına sürekli bir şey çıkarırsanız şık olmaz." 
Erdoğan, Türkiye'nin birliğe giremeyeceği yönündeki değerlendirmeleri anımsatarak, "Bu AB'nin kendini ink rı olur. Biz müzakere sürecinin gereğini yaparız" dedi. "AB'nin yüzde 10 seçim barajını yüksek bulduğu" hatırlatılınca Erdoğan, "AB'de böyle bir kriter yok. Olmayan kriteri kabul etmeyiz" diye konuştu. 
ANAVATAN Genel Başkanı Erkan Mumcu'nun türbanla ilgili teklifine yanıt verilmemesi kararı alındığıyla ilgili haberlerin hatırlatılması üzerine Erdoğan, "MYK'ya böcek mi koyuyorsunuz Böyle birşey yok, olsa açıklarız" şeklinde konuştu. 

Yüzde 1'e 1 milletvekili 

Erdoğan, 'Türkiye milletvekilliği' önerisiyle ilgili şunları söyledi 
"CHP varız derse SPK ve seçim yasası üzerinde dururuz. Türkiye'nin istikrarı için baraj konusunda değişikliğe gerek olmadığını düşünüyoruz. Şu anda değiştirmek gibi düşüncemiz yok. Ama 550 milletvekilinden 450'si için böyle bir uygulama yapıp 100 milletvekili için barajı tamamen kaldırabiliriz. Böylece yüzde 1 oy olan bir parti, 1 milletvekili çıkarabilir. Yüzde 9 oy alan, 9 milletvekiliyle gelir. Ama yüzde 20 - 30 oy alan da bu 100 milletvekilliğinden payını alır." 


</TEXT>
</DOC>
