<DOC>
<DOCNO> 388086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas13.html </URL>
<DATE> 2005/10/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bu bir ilk... Televizyonda doğurdu 
</HEADLINE>
<TEXT>

     BBC TÜRKÇE 

Biri Bizi Gözetliyor'un Hollanda'daki versiyonunda televizyon tarihine bir ilk daha geçti. Yarışmacılardan biri ekranlarda herkes tarafından gözlendiğini bildiği halde bir çocuk dünyaya getirdi. 
     Joscelyn Savanna adı verilen kız bebeğin doğumu gerçekleştikten 8 saat sonra Hollandalı yetkililerle program prodüktörleri arasında varılan anlaşma sayesinde yayınlandı. 
     Kameralar doğum sırasında en çok anne Tanja'nın yüzü üzerinde odaklanırken bazen doğuma yardım eden ebe de görüntülendi. 
     Halen yarışmada kalan 9 kişiden biri olan 27 yaşındaki Tanja, geçen ağustos ayında Biri Bizi Gözetliyor evine girdiği zaman yedi aylık hamileydi. 
     Tanja dahil hiçbir yarışmacının soyadı verilmiyor. 
     Programa katılanlar televizyon seyircilerinin oylamasına göre evden teker teker atılırken, geriye kalan son yarışmacı 400 bin euroluk ödülün sahibi olacak. 
     Biri Bizi Gözetliyor formatı ilk kez bundan 6 yıl önce Hollanda'da denenmiş ve bu ülkeden dünyanın dört yanına hızla yayılmıştı. 
     Kuzey Hollanda'nın Groningen kentinden gelen Tanja kazara hamile kaldığını söylüyor. 
     
     Sömürü suçlaması 

     Tanja çocuğunu Biri Bizi Gözetliyor evinde kurulan özel bir odada Hollandalı yetkililerin sıkı biçimde denetlediği kurallara göre dünyaya getirdi. 
     Tanja'nın yarışmacı arkadaşı Dido, ''Seninle gurur duyuyoruz'' diyerek sevincini dile getirdi. 
     Yarışmanın sona ereceği 22 Aralık tarihine kadar Tanja'nın bebeğinin televizyonda sadece birkaç saat görünmesine izin verileceği söylendi. 
     Bebek, kameraların bulunmadığı bir odada annesiyle beraber olabilecek. 
     Tanja'nın akrabalarının bebeği ziyaret etmesine izin veriliyor. 
     Programı hazırlayan televizyon kanalı Talpa hamile bir yarışmacıyı eve alarak doğum olayını sömürmeye çalışmakla suçlanıyor. 
     Ancak kanalın sözcüsü Stephanie Dekker, ekrana yansıyan görüntülerin çok sınırlı olduğunu belirterek Hollanda medyasının tıp ve eğitim programlarında çocuk doğumunun çok daha ayrıntılı biçimde ekrana getirilmiş olduğunu söyledi. 
     Muhabirler, Hollanda'da televizyonların reyting savaşının giderek daha uç noktada deneyimleri ekrana taşımasının tartışma yarattığını bildiriyor. 
     Pazartesi günü bir başka televizyon kanalı, kameralar önünde kokain çektikten sonra neler hissettiğini anlatan bir gazeteciyi ekranlara getirdi. 
     
</TEXT>
</DOC>
