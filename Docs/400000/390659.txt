<DOC>
<DOCNO> 390659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun04.html </URL>
<DATE> 2005/10/29/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Katrina, polisleri de vurdu 
</HEADLINE>
<TEXT>

     New Orleans polis müdürlüğü, ABD tarihinin en büyük kasırgalarından biri olan Katrina ABD kıyılarını vurmadan önce ve vurduktan sonra görevlerini yapmayan 51 polisi işten attı. 
     Polis yetkilisi Warren Riley, kasırga nedeniyle görev yerlerini terk ettikleri için 6’sı sivil, toplam 51 polisin işine son verildiğini söyledi. 
     Riley, görevden atılan polislerin kasırga öncesi ve sonrası 10-12 günlük periyotta çalışmadıklarını ve kendilerinden haber alınamadığını kaydetti. 
     New Orleans’ta 1450 polis memurunun bulunduğunu belirten Riley, bunlardan yaklaşık yüzde 15’inin, kasırgadan sonraki çalışmalarda görülmediğini ifade etti. 
     New Orleans polisi, kasırganın kenti vurduğu 29 ağustos tarihinden sonra kanunsuz hareketleri engellemekte başarısız olduğu gerekçesiyle şiddetle eleştirilmişti. 
     Bazı polisler hakkında yağmalama hareketlerine katıldıkları suçlamasıyla açılan soruşturmalarsa devam ediyor. 
     
</TEXT>
</DOC>
