<DOC>
<DOCNO> 390526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur13.html </URL>
<DATE> 2005/10/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Teravi namazı çıkışı saldırı 1 ölü, 1 yaralı 
</HEADLINE>
<TEXT>

     
     İsmail AKDUMAN SAMSUN, DHA 
     
SAMSUN’da iki kardeş arazi anlaşmazlığı nedeniyle teravi namazı çıkışı silahlı saldırıya uğradı. Saldırıda 51 yaşındaki Şefik Arslan hayatını kaybederken, kardeşi 39 yaşındaki Şakir Arslan yaralandı. Silahlı saldırıyı yaptıkları iddia edilen 2 kişi ise kaçtı. 
     Kurupelit Beldesi Büyükoyumca Köyü’nde dün akşam meydana gelen olayda, 3 çocuk babası Şefik Arslan ile kardeşi Şakir Arslan, teravi namazını kılmak için köy camisine gitti. Namaz çıkışında evlerine doğru yürüyen iki kardeşe, iddialara göre arazi yüzünden aralarında anlaşmazlık bulunan 58 yaşındaki Metin Kabakcı ve oğlu 30 yaşındaki Mesut Kabakçı tarafından tabanca ve tüfekle ateş edildi. İki kardeş aldıkları kurşun yaraları sonucu ağır yaralanarak Samsun 19 Mayıs Üniversitesi Tıp Fakültesi Hastanesi’ne kaldırıldı. Burada yapılan tüm müdahalelere rağmen Şefik Arslan hayatını kaybederken, silahlı saldırıyı gerçekleştirdikleri ileri sürülen Metin Kabakçı ve oğlu Mesut Kabakçı kayıplara karıştı. Jandarma olayla ilgili geniş çaplı soruşturma başlattı. 
     
</TEXT>
</DOC>
