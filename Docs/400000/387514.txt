<DOC>
<DOCNO> 387514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/siyaset/axsiy01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul şehitleri 'Japon fidanı'nda can bulacak 
</HEADLINE>
<TEXT>


1890 yılında Japonya ziyaretinden dönüşte Ertuğrul Firkateyni'nin batmasıyla şehit olan 587 denizci için, İstanbul'da 587 adet Japon kiraz fidanı dikilecek 

ÜMRAN AVCI İstanbul 


2. Abdülhamit'in emriyle Japon İmparatoru'na hediyeler götüren ve dönüş yolunda batan Ertuğrul Firkateyni'nde şehit olan 587 Türk denizcisinin anısına İstanbul'da dikilmek üzere, Japon Sakura Vakfı tarafından aynı sayıda kiraz fidanı hediye edildi. Japon sakura Japon kiraz ağacı fidanları, TEMA Vakfı'na ait Küçükbakkalköy'deki Nezahat Gökyiğit Botanik Bahçesi'ne pazar günü törenle dikilecek. 
TEMA ve Ali Nihat Gökyiğit ANG vakıfları işbirliğiyle düzenlenecek törene Japonya'dan da 20 kişilik bir heyet katılacak. Kiraz ağacı, Japonlar için çok özel anlamlar taşıyor. Aşkı ve tutkulu sevgiyi simgelemesinin yanı sıra baharı, tazeliği ve yenilenmeyi müjdeliyor. 

Yolculuğa uygun değildi 
Ertuğrul firkateyni faciası, Türk denizcilik tarihinin en üzücü kazaların biri. 2. Abdülhamit, 1887'de Japon İmparatoru'nun amcasının bir savaş gemisiyle İstanbul'u ziyaret etmesinin ardından, iade-i ziyaret gerçekleştirilmesini emretti. Ahşap bir gemi olan Ertuğrul, bu uzun yolculuk için uygun olmamasına rağmen, Türk yapımı olduğu gerekçesiyle tercih edildi. 
Kafile Başkanı Albay Osman Bey, Gemi Komutanı da Yarbay Ali Bey'di. 14 Temmuz 1889'da İstanbul'dan yola çıktı, 11 ay sonra da Yokohama Limanı'na ulaştı. 3 aylık Japonya ziyaretini tamamladıktan sonra 16 Eylül 1890'da ayrılan gemi, Kushimoto açıklarında şiddetli fırtınaya yakalandı ve kayalıklara çarparak battı. 


</TEXT>
</DOC>
