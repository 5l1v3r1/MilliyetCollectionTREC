<DOC>
<DOCNO> 373026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun12.html </URL>
<DATE> 2005/08/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
The Economist Rize yaylalarını yazdı Vadileri o kadar yeşil ki... 
</HEADLINE>
<TEXT>

     LONDRA, DHA 

İNGİLTERE’nin etkin ekonomi ve siyaset dergilerinden The Economist, son sayısında doğa turizminde dikkat çekmeye başlayan Rize dağlarına ve yaylalarına yer verdi. 
     Hemşin’deki vadilerin ve Ayder yaylasının da aralarında bulunduğu doğal güzelliklerin giderek daha fazla turizme açıldığı belirtilen Çamlıhemşin mahreçli makalede, bu ulaşılması güç yerlerin turizm sayesinde ya gelişeceği ya da mahvolacağı yorumu yapıldı. ’Vadileri o kadar yeşil ki’ başlığını taşıyan makalede, önceleri çok az kişinin ziyaret ettiği ’mis kokulu, vahşi çiçeklerle süslü’ dağların bir dönem turizm sırrı gibi saklandığı, ancak bölgenin güzelliğinin artık giderek daha fazla kişi tarafından duyulmaya başlandığı belirtildi. 
     Çoğu İsrail’den olmak üzere yeni nesil bir eko-turist kitlesinin buradaki yaylalara doğru gelmeye başladığı belirtilen yazıda, yeşil düşkünü insanları buraya çeken doğal güzelliklerin bir gün ’acemi şehir planlamacıları ya da fırsatçı yerel politikacılar’ tarafından mahvedilebileceği yorumunu yaptı. 
     
     GÖSTERİŞLİ MOTELLER MANZARAYI BOZUYOR 

     Makalede şu ifadelere yer verildi 
     "Bu düzensiz turizmin yarattığı estetik tehlikeleri görmek için, bir zamanlar sükunetiyle bilinen Hemşin vadilerine tepeden bakan Ayder Yaylası’ndan uzağa gitmeye gerek yok. Türk ve yabancı turistler sayesinde artık buralar mangallardan tüten dumana boğuluyor. Otobüs ve otomobillerden hüzünlü arabesk nağmeler yükseliyor. Gösterişli moteller ve elişi eşyaların satıldığı tezgahlarsa manzarayı bozuyor." Birçok Hemşinlinin bu durumdan şikayetçi olduğu belirtilen makalede, doğup büyüdükleri bölgeye sahip çıkmak isteyen duyarlı kişilerin, doğa turizmini geliştirmek adına yaylalara uzanan toprak yolların asfaltlanmaması gerektiğini düşündüklerini yazdı. Rize Valisi Enver Salihoğlu’nun da, doğayı korumaya yönelik bu tür önlemlere destek verdiğini kaydeden gazete, bazı Hemşinlilerin ise bu kadar çevreci bir yaklaşım içinde olmadığını öne sürdü. 
     
     ASIL SORUN, DOĞAYI BOZMADAN GELİŞİMİN NASIL SAĞLANACAĞI 

     Fırtına Vadisi’nin muhteşem manzarasına bakan bir köy evinde oturan Muazzez Yıldız’ın, "Kablolu televizyon ve buzdolabı istiyorum" şeklindeki sözlerini aktaran makalenin sonunda, "Asıl sorun, buraların bakir güzelliğini görmek için büyük paralar ödemeye hazır kişiler uğruna bölgeyi mahvetmeden Muazzez Yıldız’ın sorununa nasıl çare bulunacağıdır" ifadesi kullanıldı. 

     
</TEXT>
</DOC>
