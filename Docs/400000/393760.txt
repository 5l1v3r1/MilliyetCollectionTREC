<DOC>
<DOCNO> 393760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko35.html </URL>
<DATE> 2005/11/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'nin dış açığı Katrina ile yeni bir rekor kırdı 
</HEADLINE>
<TEXT>

     ABD'nin dış ticaret açığı, Eylül ayında 66.1 milyar dolara yükselerek aylık bazda yeni bir rekor kırdı. 
     ABD ekonomisi, Eylül ayında ithalat rakamlarında da rekorlar kırarken, dış ticaretinde verdiği açığın üçte biri, Çin ile ticaretinden kaynaklandı. 
     Ticaret Bakanlığı'nca açıklanan Eylül ayı açık rakamı, 61 milyarlık bir dış ticaret açığı bekleyen piyasa tahminlerini çok geride bıraktı. 
     ABD'nin daha önceki rekorunu 60.4 milyar dolarla Şubat ayında kıran dış ticaret açığının, Eylül'de yeni bir rekora ulaşmasında, Ağustos ayında meydana gelen ve petrol üretim ve arıtma tesislerini vuran Katrina kasırgasının etkisiyle yükselen petrol fiyatlarının, ABD'nin ihracatını düşürmesi etkili oldu. 
     Ticaret Bakanlığı'nın verilerine göre, Ağustos ayına oranla ABD'nin ihracatı yüzde 2.6 gerileyerek 105.2 milyar dolara indi. İhracatta Ağustos ile Eylül ayları arasında kaydedilen düşüş, 2001 yılında ABD'yi vuran 11 Eylül saldırılarından sonra Eylül-Ekim arasında kaydedilen düşüşten sonra en büyük aylık düşüş oldu. 
     ABD'nin ithalatı da Eylül ayında yüzde 2.4 artarak 171.3 milyar dolarla yeni bir rekora ulaştı. 
     Rekor düzeye ulaşan ithalattaki artışta en büyük etki petrol ithalatından kaynaklandı. Ancak, Eylül ayında ABD'nin ithalatı, gıda, hayvan yemi, içki, sınai hammadde ve malzeme ile hizmet kalemlerinde de rekor rakamlara ulaştı. 
     ABD'nin siyasal alanda gerilim yaratan Çin ile ticaretinde verdiği açık da Eylül ayında 20.1 milyara ulaşırken, Çin'den yapılan ithalat da 23.3 milyar dolarla yeni bir rekor kırdı. 
     Dış ticaretinde verdiği kronik açık ABD ekonomisinin zayıf karnını oluşturuyor. Açığın finansmanı için başta Çin ve Japonya'dan ABD tahvillerine yönelik sermaye girişine bağımlı olmasının, bu akışın yavaşlaması durumunda ABD için ciddi sorunlar çıkaracağı kaydediliyor. 
     
</TEXT>
</DOC>
