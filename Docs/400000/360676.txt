<DOC>
<DOCNO> 360676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun34.html </URL>
<DATE> 2005/07/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kuzey Kore lideri Amacımız Kore yarımadasını nükleer silahtan arındırmak 
</HEADLINE>
<TEXT>

     Kuzey Kore lideri Kim Jong, Kore yarımadasını nükleer silahtan arındırmayı amaçladıklarını söyledi. 
     Çin resmi haber ajansı Şinhua'nın haberine göre, Kim, Kuzey Kore'yi ziyaret eden Çin Devlet Başkanı Hu Jintao'nun özel temsilcisi Çin Devlet Müşaviri Tang Jiaxuan ile yaptığı görüşmede, ''Kuzey Kore'nin amacı Kore yarımadasını nükleer silahtan arındırmaktır'' dedi. 
     Kim, Kuzey Kore'nin nükleer programıyla ilgili 6'lı görüşmelerin, Kore yarımadasını nükleer silahtan arındırma amacına ulaşmak için önemli bir temel olabileceğini umduğunu da belirtti. 
     Kim ve Tang arasında yapılan görüşmeye ilişkin ayrıntı verilmedi. 
     Kuzey Kore, ABD, Güney Kore, Çin, Japonya ve Rusya'nın dahil olduğu 6'lı nükleer görüşmelere 25 Temmuz'dan sonra yeniden başlamayı kabul etmişti. 
     Pyongyang, dördüncü turu yapılacak görüşmelere dönme kararını, Kuzey Kore Dışişleri Bakan Yardımcısı Kim Kye Gwan'ın, Çin'in başkenti Pekin'de ABD Dışişleri Bakan Yardımcısı Christopher Hill ile görüşmesinden sonra almıştı. 
     Kuzey Kore, bir yılı aşkın süredir görüşmelere katılmayı, ABD'nin düşmanca politikaları bulunduğu gerekçesiyle reddediyordu. 
     
</TEXT>
</DOC>
