<DOC>
<DOCNO> 381729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas17.html </URL>
<DATE> 2005/09/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hindistan'da kız çocuklarına parasız eğitim 
</HEADLINE>
<TEXT>

     Hindistan'da, ailenin tek kız çocukları, orta öğrenimlerini parasız olarak yapacaklar, yüksek öğrenime devam etmeleri halinde de burs alacaklar. 
     Hindistan İnsan Kaynakları Geliştirme Bakanlığı'ndan yapılan açıklamada, iki kız çocuğu olan, ancak erkek çocuğu olmayan ailelerin çocukları için okul masrafının yarısının karşılanacağı, ikiden fazla kız çocuğu olanların ise bu yardımdan yararlanamayacağı belirtildi. 
     Açıklamada, kız çocuklarının eğitimlerini sürdürebilmeleri için okulun durumuna ve eğitim düzeyine göre farklı ödemeden söz edildi. 
     Bakanlık sözcüsü U. Moray, kararın geçen hafta okulların durumunun değerlendirilmesi sonucu alındığını ve özel okullar için de geçerli olacağını söyledi. 
     Kararın, geleneksel olarak erkek çocuklarına daha çok değer verilen ülkede kız çocuklarını koruma amaçlı olduğu belirtiliyor. 
     Hindistan'da doğumdan önce ultrason yoluyla cinsiyetin saptanmasının yasak olmasına rağmen, bazı testler sayesinde cinsiyet belirlenerek kürtaj yoluna başvurulabiliyor. 2001 nüfus sayımına göre Hindistan'da 1000 erkeğe karşılık 933 kadın bulunuyor. 
     
</TEXT>
</DOC>
