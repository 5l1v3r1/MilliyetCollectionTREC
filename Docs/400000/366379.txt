<DOC>
<DOCNO> 366379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko12.html </URL>
<DATE> 2005/08/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gümrüklerde 1 haftada 38.2 milyon YTL'lik kaçakçılık tespit edildi 
</HEADLINE>
<TEXT>

     Gümrük Muhafaza Genel Müdürlüğü ekipleri, 21-27 Temmuz 2005 tarihleri arasında gümrüklerde yaklaşık 38.2 milyon Yeni Türk Liresi YTL değerinde kaçakçılık olayını ortaya çıkardılar. 
     Gümrük Müsteşarlığı'ndan yapılan açıklamaya göre, söz konusu tarihler arasında İzmit gümrüğünde 35 milyon 275 bin 26 YTL değerinde muz, elma ve kivi, İstanbul gümrüğünde 2 milyon 31 bin 240.11 YTL değerinde müze değeri olan sikke, mensucat, sentetik hap ve dorse TIR kasası yakalandı. 
     Ayrıca, Antalya gümrüğünde 16 bin 926.50 YTL değerinde saat ve dövme iğnesi, Edirne gümrüğünde bin 98 YTL değerinde cep telefonu, TIR, çakmak, gözlük, çıkartma, tel bilezik ve içki, Habur gümrüğünde 731 bin YTL değerinde motorin, sigara, benzin, tabanca, şarjör, mermi ve bunların bulunduğu TIR'lar, Hopa gümrüğünde bin 470 YTL değerinde içki, İskenderun gümrüğünde 16 bin 265 YTL değerinde otomobil, şeker, sigara, çay ve benzin, İzmir gümrüğünde 60 bin YTL değerinde matkap ucu ve uç, Mersin gümrüğünde de muhtelif tekstil, otomobil, ilaç, çay, şeker, sigara ve tütüne el konuldu. 
     Ele geçirilen mallar zapt edilirken, ilgili kişiler gözlem altına alınarak cumhuriyet başsavcılıklarına sevk edildi. 
     
</TEXT>
</DOC>
