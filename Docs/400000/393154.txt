<DOC>
<DOCNO> 393154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur04.html </URL>
<DATE> 2005/11/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beyaz Gelincik dizisinin yeni bölümlerinin kasetleri çalındı 
</HEADLINE>
<TEXT>

     
     Fatih KARAÇALI ADANA, DHA 
     
ADANA’nın verimli toprağında bir araya gelen hayatların öyküsünün anlatıldığı Beyaz Gelincik’ dizisinin yayınlanacak olan bölümlerinin bulunduğu 3 kaset çalındı. 
     Hırsızlık olayı Asri Mezarlık'ta, dizideki Beyaz Gelincik’i canlandıran Ceren Durul’un, öldürülen ailesinin mezarını ziyaret sahnesinin çekildiği sırada meydana geldi. Dizi ekibi çekimle ilgilenirken, teknik malzemelerin bulunduğu, mezarlık içinde park halindeki 33 AE 207 plakalı minibüsün sağ ön camını kıran kimliği belirsiz kişiler, ön koltuktaki çantayı çaldı. Olayın farkına varılması üzerine bölüm oyuncuları çekimin tamamlanmasını beklemeden mezarlıktan ayrılırken, teknik ekip çantanın bulunması için polise başvurdu. Çantada bulunan, önümüzdeki günlerde yayınlanacak olan bölümlere ait sahnelerin yer aldığı 3 kasetin de çalındığı belirlendi. 
     
     DİZİ TEHLİKEDE 
     Dizinin yayınlanmasının tehlikeye gireceğini söyleyen teknik görevliler, Montaj yapılması için İstanbul’a göndermemiz gereken kasetlerdi. Bunlar bulunmaz ise dizi tehlikeye girebilir. Çünkü kasetlerde yeniden çekimi imkansız olan sahneler yer alıyordu'' diyerek polisten yardım istedi. 
     Bu arada, kasetleri çalan kişileri gördüğünü söyleyen 2 çocuğu, ekip otomobiline alan polis, mezarlıkta zanlı avına çıktı. Bir süre mezarlar arasında yapılan aramaya rağmen hırsızların izine rastlanmadı. 
     Olayla ilgili soruşturma sürdürülüyor. 
     
</TEXT>
</DOC>
