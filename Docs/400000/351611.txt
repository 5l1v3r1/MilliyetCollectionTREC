<DOC>
<DOCNO> 351611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur32.html </URL>
<DATE> 2005/06/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Geçen yıl 16 kişinin tecavüz ettiği 15 yaşındaki kız öldü... 
</HEADLINE>
<TEXT>

     Mardin’in Ömerli İlçesi’nde geçen yıl çoğunluğu devlet görevlisi 16 kişinin "tecavüz iddiasıyla" yargılanmasına neden olan 15 yaşındaki R. S. öldü. Kamuoyunda "utanç davası" olarak bilinen çocuk yaştaki RS'nin ölüm nedeni ise açıklanmadı. 
     AA muhabirinin edindiği bilgi göre, geçen yıl Mardin’in Ömerli İlçesi’nde para karşılığı 16 kişiyle birlikte olduğu iddiasıyla gündeme gelen ve Sosyal Hizmetler İl Müdürlüğü’nce koruma altına alınan 15 yaşındaki R. S., Mardin’de öldü. 
     S. 2 gün önce henüz kimliği açıklanmayan bazı kişiler tarafından ölü olarak Mardin Devlet Hastanesi’ne getirildi. 
     Dün annesi tarafından alınarak Ömerli İlçesi’ne götürülen S’ın cenazesi, Belediye Asliye Mezarlığı’nda toprağa verildi. İlçedeki bazı vatandaşlar S’ın cenazesinin, Belediye Asliye Mezarlığı’na gömülmesine karşı çıktı. 
     Belediye işçileri S’ın cenazesinin ilçeye getirilmesine bazı vatandaşların tepki gösterdiğini belirterek, "Küçük bir ilçe olduğu için genellikle ölen kişinin cenazesine herkes katılır. Ama S’ın cenazesine hiç kimse katılmadı. Sadece annesi ve belediye işçileri olarak biz vardık" dediler. 
     
     ÖLÜM RAPORU ULAŞMADI 

     Ömerli Belediyesi yetkilileri de ölüm raporunun ellerine ulaşmadığını, ancak Mardin Devlet Hastanesi ve İlçe Emniyet Amirliği ile yaptıkları görüşmede, Sevdan’ın cesedinin gömülmesinde bir sakınca bulunmadığı yönünde bilgilendirildiklerini kaydederek, "Bize zatürree olduğu için öldüğünü ve gömebileceğimizi söylediler. Bu nedenle biz de gömdük. Ancak henüz ölüm raporu gelmedi" diye konuştular. 
     Emniyet Müdürlüğü yetkilileri ise S’ın hastaneye ulaştırıldığında ölü olduğunu, doktorun yaptığı kontrolde ileri derecede zatürree ve akciğerlerinde su toplandığının belirlendiğini ifade ederek, "Normal ölüm olduğu için otopsi yapılmadı" dediler. 
     
     FUHUŞ DAVASI SÜRÜYOR 

     Öte yandan, geçen yıl Mardin 2. Ağır Ceza Mahkemesi’nde para karşılığı S. ile birlikte oldukları gerekçesiyle haklarında dava açılan tutuksuz 16 sanığın yargılanması sürüyor. 
     İddianamede, sanıkların küçük yaştaki kızın ırzına geçme suçunu işledikleri belirtilerek, haklarında TCK’nın 414. maddesi uyarınca 5 ile 15 yıl arasında değişen hapis cezaları isteniyor. 
     Olay nedeniyle ailesinden alınan S., Niğde Yetiştirme Yurdu’nda koruma altına alınmıştı. Niğde Yetiştirme Yurdu yetkilileri, S’ın yurtta koruma altına alındığını, kaldığı süre içinde birkaç kez yurttan kaçtığını anımsatarak, en son 2 ay önce S’ın yurttan kaçtığını ve bir daha haber alamadıklarını söylediler. 

     
</TEXT>
</DOC>
