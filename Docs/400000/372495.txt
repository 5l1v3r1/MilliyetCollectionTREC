<DOC>
<DOCNO> 372495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy07.html </URL>
<DATE> 2005/08/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AKP'li Yarbay AKP'nin ömrünü kongre süreci belirleyecek 
</HEADLINE>
<TEXT>

     AKP Ankara milletvekili Ersönmez Yarbay, AKP’nin ömrünü partinin iç demokrasisi yolunda atılacak adımların belirleyeceğini söyledi. 
     Yarbay, ANKA’nın sorusu üzerine 7’inci Cumhurbaşkanı Kenan Evren’in "Erdoğan Cumhurbaşkanı olursa partisi biter" yönündeki açıklamaları ve partisi üzerinde "Köşk’e kim çıkar" tartışmaları çerçevesindeki gelişmeleri değerlendirdi. AKP’nin kuruluş itibariyle köklü bir parti olmadığını belirten Yarbay, AKP’nin, "muhafazakar-demokrat" bir yaklaşımdan doğduğunu ifade ederek, AKP’nin geleceğine ilişkin belirleyici unsurların kongre sürecinde ortaya çıkacağına vurgu yaptı. Yarbay, "Şimdi önümüzde kongre süreçleri var. Ak Parti, demokratik kimliğini ön plana çıkarır, lider partisi görünümde olmazsa, genel başkan Cumhurbaşkanı da olsa başka bir sebeple görevden de alınsa Ak Parti devam eder" diye konuştu. 
     AKP’nin kongre sürecinde "parti içinde demokrasiyi işletememesi, genel merkezin tek belirleyici olması" durumunda ise lider partisi görünümü kazanacağını savunan Yarbay, partinin güç kaybetmesi için tüm bu nedenlerin yeterli olacağını ileri sürdü. Yarbay, "AKP’nin bitmesi için Kenan Evren’in dediği gibi, Sayın Erdoğan’ın Cumhurbaşkanı olması gerekmiyor. Parti kendi içinde demokratikleşemez, lider partisi görünümü kazanır ve il ve ilçe yönetimlerinin seçimlerine karışırsa bunlar da sıkıntı yaratır" dedi. 
     
     KONGRELER ÖNEMLİ 
     AKP’nin kongre sürecine girdiğini söyleyen Yarbay, ilk kongrede kısmen demokratik bir kimlik işlendiğini belirtti. 
     Yarbay, "İlk kongre ölçü olmamalı. Şimdi önümüzdeki süreç AKP’nin geleceği açısından bize yol gösterecek. En azından şu yapılabilir, kongreye üç ay kala üye kayıtları yapılmaz, genel merkez seçimlerde tarafsız kalabilir, il ve ilçe kongrelerinde aday göstermez. Bunlar AKP’nin önünü açar" diye konuştu. 
     
     UMARIM DEMOKRASİ İŞLER 
     AKP’nin henüz tam anlamıyla partileşemediğini söyleyen Yarbay, "Henüz partileşemedik. Bir partinin partileşmesi en az on yıl alır. Şimdi kongre sürecine giriyoruz. Bir partide herşey yazılı kurallarla yürümez, tolerans, hoşgörü, yeni adayların çıkmasını destekleme, kaybeden adayların korunup kollanması gerekir, sipariş delegeyle işler yürümez, bunlara dikkat edilir ve en önemlisi de demokrasi işletilirse bir sorunumuz olmayacak. 
     
</TEXT>
</DOC>
