<DOC>
<DOCNO> 378411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo14.html </URL>
<DATE> 2005/09/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kemal’in suçu ne 
</HEADLINE>
<TEXT>

     53. dakikada sakatlanan Appiah’ın yerine oyuna giren ve başarılı bir futbol sergileyen Kemal’in 90’da kenara alınması şaşkınlık yarattı. 
     
     113 gün sonra oynadı 

     Milan karşısına Ankaraspor maçından tek bir değişiklikle çıkmıştı Fenerbahçe. Teknik direktör Daum, Nobre’yi kulübede oturturken onun yerine Tuncay’a şans tanımıştı. İkinci yarının hemen başında Appiah bir sakatlık yaşadı. Kısa bir tedavinin ardından sahaya giren Ganalı oyuncu, ancak 6 dakika dayanabildi ve 52’de Beni değiştirin'' işareti yaparak, dışarı çıktı. Hemen ardından onun yerine Kemal girdi oyuna. En son 22 Mayıs’ta şampiyonluğun ilan edildiği Galatasaray maçında oynayan Kemal, 113 gün sonra ilk resmi maçına çıkıyordu. 
     
     Fatura ona kesildi 

     Uzun süredir oynamamanın eksikliğini ilk başlarda duyan genç oyuncu, dakikalar ilerledikçe maça ısındı. Sahanın her yerine ayak basan Kemal’in girişiyle Fenerbahçe canlanmış ve pozisyonlar bulurken, beraberliği de yakalamıştı. İşler iyi gidiyordu. Taa ki, 90. dakikaya kadar. Skor 3-1 olmuş ve son dakikaya girilmişti ki, kenardan Kemal’in numarası kaldırıldı değişiklik için. Genç futbolcu şaşkındı. Ellerini açıp, Ben mi '' diyebildi sadece. Daum faturayı ona kesmiş ve kenara alıp, Nobre’yi oyuna sürmüştü. 

     
</TEXT>
</DOC>
