<DOC>
<DOCNO> 361024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko32.html </URL>
<DATE> 2005/07/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tofaş'ta Üst Yönetici CEO olarak Alfredo Altavilla atandı... 
</HEADLINE>
<TEXT>

     Tofaş'tan yapılan açıklamada, bugün yapılan Yönetim Kurulu toplantısında Altavilla'nın, Diego Avesani'nin yerine şirketin yeni Üst Yöneticisi CEO olarak atanmasına karar verildiği kaydedildi. 
     Açıklamada, Avesani'nin Fiat Auto'da yeni sorumluluklar almak üzere İtalya'ya döneceği bildirildi. 
     Tofaş'ın yeni Üst Yöneticisi Altavilla, Fiat Auto'da 1990 yılında Uluslararası Ortaklık Geliştirme Bölümü'nde analist olarak çalışmaya başladı. 
     1992-1995 yılları arasında stratejik planlama ve ürün gelişimi alanlarında sorumluluk alan, 1995 yılında Çin Fiat Auto Temsilcisi olan Altavilla, 1999 yılında Asya ülkeleri Müdürlüğü ile 2000-2004 yılları arasında başta General Motors ve Peugeot Citroen ile ortaklıkların kurulması ve geliştirilmesi olmak üzere pek çok projede sorumlu olarak görev aldı. 
     Alfredo Altavilla, Eylül 2004'de İş Geliştirme Başkan Yardımcılığı ve Fiat-GM Powertrain Yönetim Kurulu Başkanlığı görevlerinde bulundu. 
     
     MUSTAFA KOÇ 
     Koç Holding ve Tofaş Yönetim Kurulu Başkanı Mustafa Koç, yeni atamaya ilişkin şunları kaydetti 
     ''Sayın Diego Avesani ile geçirdiğimiz başarılı dönem için kendisine teşekkürü bir borç biliriz. Uyumlu ve başarılı geçen bu dönemde Tofaş, gerek yatırım gerekse pazar payı açısından iyi bir ivme yakaladı. Şahsım ve Yönetim Kurulu adına Bay Avesani'ye Fiat Auto'daki yeni görevinde başarılar dilerim. Tofaş'ın yeni CEO'su Sayın Alfredo Altavilla'ya yeni görevinin hayırlı olmasını diler, yakalanan ivmeyi daha da ileriye götüreceğine olan inancımı belirtmek isterim.'' 
     
</TEXT>
</DOC>
