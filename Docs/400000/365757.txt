<DOC>
<DOCNO> 365757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/astro/index.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için kritik zamanlar 
</HEADLINE>
<TEXT>

Önümüzdeki aylarda Boğa burcunda geri gidecek olan Mars ülkemizin sınır güvenliği ve AB, BM ve ABD ile ilişkilerinde kritik gelişmelere işaret edebilir. Gizli ve açık düşmanlıklardan söz ediyoruz 


İlginç ve ülkemiz açısından dikkat edilmesi gereken bir döneme girmekteyiz. Bir astrolog olarak belki de bunu sorumluluk duygusu ile yazıyorum. Ülkemizin doğum günü 29 Ekim olduğu için, her yılki Güneş dönüşü haritası üç ay öncesinden kendisini göstermeye başlar. Bu yüzden her yıl 28 Temmuz civarında ortaya çıkabilecek gelişmelere daha dikkatli bir gözle bakmalıyız zira bu dönemdeki gelişmeler bize önümüzdeki günler için çok önemli ipuçları verecektir. Ne kadar ilginç ki, 28 Temmuz'da Mars önümüzdeki aylarda geri gideceği Boğa burcuna geçti. Bu çok önemli bir gösterge zira Boğa ülkemizin karşıt burcudur ve Mars bu burçta düşük durumdadır. Gerek Mars'ın ülkemizin Akrep burcunun yöneticisi olması gerek ekim-aralık ayları arasında geri harekete girecek olması bizi çok düşündürmeli. Mars savaş gezegenidir, huzursuzluk çıkarır ve bizi kışkırtır. Dünya astrolojisinde Mars bir ülkenin savunma ve saldırı gücüne, ordusuna karşılık gelir. Kuşkusuz Mars enerjisi şiddet içerdiği için terörizmle de yakından ilgisi vardır. 

Mars'ın yıkıcı gücü kendini gösterebileceğinden arka plandaki gelişmelere dikkat etmek gerekiyor 

Tekrar Güneş dönüşü haritasına değinelim zira bu yılki 2005 06 haritamızda Boğa burcu yükselmektedir ve tam yükselen derecesinde 18 derece geri harekette Mars da bulunmaktadır. Bu hiç de tesadüfi bir durum olmamalıdır. Mars önümüzdeki sonbahar aylarında hem ülkemizin karşıt burcunda bir ileri bir geri hareket edecek, yani bizi oyalayacak hem de ülkemizin haritasında 11'inci evde bu hareketi yapacaktır. 11'inci ev üyesi ya da ilişki içinde olduğumuz organizasyonları, kulüpleri anlatır. Bu gruplar AB, BM ya da diğer organizasyonlar olabilir. Peki, yükselen burçta yer alan Mars ne anlamlara gelebilir Daha önceki yazılarımda bu konumun ülkemizin dış ilişkilerine sorunlar getirebileceğini yazmış ve özellikle AB bağlantısına değinmiştim. Hatırlarsanız bundan birkaç hafta öncesinde Genelkurmay'dan üst düzeyde bir yetkili, Irak'a sınır ötesi bir harekattan söz etti. Kuşkusuz bu açıklama basında dikkatle değerlendirildi ve önümüzdeki aylarda yeniden gündeme gelebilir. Zira Mars'ın konumlandığı Boğa burcu astrolojide "toprak, güvenlik ve parasal kaynaklara" karşılık gelir. Güneş dönüşü haritasında ise Mars hem gizli düşmanları, gizli örgütleri, terör faaliyetlerini, yıkımları açıklayan 12'nci evi hem de açık düşmanlıkları, diplomasi ve ortaklıkları açıklayan 7'nci evi yönetmektedir. Bu durumda Mars yıkıcı gücünü bu alanlarda gösterebilir ve bu bağlamda gizli düşmanlara, arka plandaki gelişmelere çok dikkat etmek gerekiyor. Dönüş haritasına bu gözle bakıldığında açık ve gizli biçimde düşmanlık gösteren örgütün finansal kaynaklarını 8'inci ev gösterecektir ve bu evde uluslararası konularla ilişkili Yay burcu yer almaktadır. Bu bize olayın uluslararası maddi destekler aldığını gösteriyor. 

Ay'ın Yengeç burcuna geçmesi milliyetçilik duygusunda şiddetli yükselişlere işaret edebilir 

Önümüzdeki aylarda, özellikle 24 Eylül sonrasında ve çok daha belirgin olarak 10 Kasım-7 Aralık arasında bu tür düşmanlıklarla karşı karşıya kalabiliriz. Çok daha ilginci ülkemizin ilerletilmiş haritasında Ay 22 Ağustos'ta Yengeç burcuna geçecektir. Yengeç koruma, güvenlik, vatana ait konular ve halkın psikolojisi ile yakından ilgili bir burçtur. Ay'ın Yengeç burcuna geçişi milliyetçilik duygusunda daha şiddetli yükselişlere işaret edebilir. Muhtemelen bu tür reaksiyonlar sözünü ettiğimiz olaylar karşısında ortaya çıkabilir. Benzer biçimde, AB ile açılması beklenen müzakere sürecinin rahat koşullar altında gerçekleşmemesi de bu tür tepkileri daha fazla gündeme getirebilecektir. Güneş dönüşü haritasında 11'inci evimize karşılık gelen Boğa burcu tüm bu nedenlerden ötürü AB, BM gibi organizasyonlar nezdinde daha fazla aktif olmamız gerektiğine de işaret edebilir. n 
</TEXT>
</DOC>
