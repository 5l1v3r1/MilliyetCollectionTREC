<DOC>
<DOCNO> 392797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy02.html </URL>
<DATE> 2005/11/07/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İmralı'da "Kürtçe Görüş" tartışması 
</HEADLINE>
<TEXT>

     ANKARA ANKA 

Abdullah Öcalan ve kardeşi İmralı’daki görüş sırasında Kürtçe konuşunca, gardiyanlar müdahalede bulundu. 
     Hava Keser ve Mehmet Öcalan, geçen hafta, kardeşleri Abdullah Öcalan’ı İmralı’da ziyaret ettiler. 
     Hava Keser ve Abdullah Öcalan, aralarında Kürtçe konuşmaya başladı. Bu sırada gardiyanlar müdahale etti. 
     Bir gardiyan, Hava Keser’e Kürtçe konuşamayacağını söyledi. Bunun üzerine Keser, Kürtçe konuşacağını söyleyerek, "Türk değilim, anadilimle konuşacağım" diye yanıt verdi. Gardiyanların, görüşmenin Kürtçe devam edemeyeceği yönündeki uyarısı üzerine, tartışmaya Abdullah Öcalan da katıldı. Öcalan da kardeşine "Görüşmeye geldiğinizde Kürtçe konuşacaksınız, eğer Kürtçe konuşmayacaksanız gelmeyin" dedi. Öcalan, gardiyanlara da "Siz yasaklayamazsınız" diye bağırdı. 
     Görüş, bu tartışma nedeniyle kısa sürdü. Öcalan’ın, avukatlarından bu konuda girişimde bulunmalarını istediği öğrenildi. 
     
</TEXT>
</DOC>
