<DOC>
<DOCNO> 369884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun04.html </URL>
<DATE> 2005/08/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Iraklı Kürtlerden 'referandum' gösterisi 
</HEADLINE>
<TEXT>

     CAN HASASU Süleymaniye DHA 

      IRAKLI Kürtler, yeni hazırlanan anayasada Kürtlerin kendi geleceklerini referandumla belirleme hakkına sahip olmak için gösteriler düzenliyor. 
     Erbil, Dohuk ve Süleymaniye kentlerinde bugün düzenlenen yürüyüşlere katılan göstericiler, yeni anayasa taslağının açıklanması arifesinde Bağdat’a son mesajlarını iletti. 
     Yaklaşık 2 bin kişinin katıldığı Süleymaniye’deki gösteriler sonrasında DHA’ya konuşan Kürdistan Referandum Hareketi’ KRH Yüksek Komisyon Üyesi Fettah Zahoi, Kürt bölgesinde yaşayanlara anayasada net şekilde kendi geleceklerini belirleme hakkı tanınmasını talep ettiklerini söyledi. Kuzey Irak’taki Kürt yönetiminde Kültür Bakanı olarak görev yapan Zahoi, ayrıca Kürt bölgesinin sınırlarının belirlenmesini ve Kerkük ve Hanekin gibi kentlerin bölgeye dahil edilmesini istediklerini belirtti. 
     
     'BAĞIMSIZ KÜRDİSTAN' SLOGANLARI ATILDI 
     Süleymaniye, Kürt bayraklarının yanı sıra Irak bayrağını da tanıyarak Irak Kürdistan Yurtseverler Birliği IKYB kontrolündeki bölgelerden ayrı bir uygulama sergiliyordu. Bu ve benzer uygulamalarıyla Irak’ın geri kalanıyla uzlaşmacı bir tavır yürüten Süleymaniye’de bugün yapılan gösteride ’Bağımsız Kürdistan’ sloganları atıldı. 
     Zahoi, "Ben bir bakan olarak değil ama bir Kürt olarak diyebilirim ki, eğer bu isteklerimiz yeni anayasada gözardı edilirse referandumda ret oyu kullanacağız" şeklinde konuştu. 
     Öte yandan, Kürt bölgesi dışında kalan Kerkük ve Hanekin’de de KRH tarafından bu kentlerin Kürt bölgesine katılmasını talep eden imza kampanyaları başlatıldığı öğrenildi. 
     
</TEXT>
</DOC>
