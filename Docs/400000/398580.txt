<DOC>
<DOCNO> 398580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun15.html </URL>
<DATE> 2005/11/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Saddam ve 7 yardımcısı mahkeme salonuna geldi... 
</HEADLINE>
<TEXT>

     Irak'ın devrik lideri Saddam Hüseyin ve 7 yardımcısı, Irak'ta Duceil katliamından yargılandıkları davanın görüldüğü mahkeme salonuna getirildiler. 
     Duruşmanın yapıldığı mahkeme salonunda, ABD'nin eski Adalet Bakanı Ramsey Clark ve Katar'ın eski Adalet Bakanı Necib El Nueymi'nin Saddam'ın baş avukatlarından Halil Duleymi ile birlikte savunma ekibinin yanında oturduğu görüldü. 
     Baş yargıç Rizgar Muhammed Amin, mahkeme salonuna ayrı ayrı giren her sanığın kelepçeleri ve zincirlerinin çıkarılması emrini verirken, daha önce olduğu gibi koltuğunun altında yine Kur'an-ı Kerim taşıyan Saddam, salona giren son sanık oldu. 
     Salona adı okunduktan yaklaşık 8 dakika sonra giren, siyah bir pantolon ve gri bir ceket giyen Saddam Hüseyin'in neşeli olduğu ve salondakileri selamladığı gözlendi. Ayrıca Saddam salona girdiğinde sanıklardan ikisinin ayağa kalktığı görüldü. 
     İki savunma avukatının öldürülmesi, bir soruşturma memuruna suikast girişiminde bulunulması ve tanıkların tehdit edilmesi üzerine artırılan güvenlik önlemlerinin gölgesinde, ''Yeşil Bölge''deki mahkeme salonunda yapılan duruşmada, Duceil katliamına ilişkin bazı kanıtlar sunulacak. 
     19 Ekim'de yapılan ilk duruşmada, savunma ekibine 40 günlük süre tanınmıştı. 
     Saddam Hüseyin, ilk duruşmada mahkemeyi tanımadığını söylemiş, kimliğini açıklamamıştı. 
     Devrik lider ve yardımcıları, Bağdat'ın kuzeyindeki Duceil'de 1982 yılında 148 Şiinin öldürüldüğü katliamın talimatını vermekle suçlanıyorlar. 
     
</TEXT>
</DOC>
