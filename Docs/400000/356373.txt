<DOC>
<DOCNO> 356373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur29.html </URL>
<DATE> 2005/06/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kalp krizi geçiren valinin durumu iyiye gidiyor... 
</HEADLINE>
<TEXT>

     Balıkesir’de dün geçirdiği kalp krizinin ardından Uludağ Üniversitesi Tıp Fakültesi Hastanesi’nde tedavi altına alınan Balıkesir Valisi Atıl Üzelgün’ün sağlık durumunun iyiye gittiği bildirildi. 
     Üzelgün’ün doktoru, UÜ Tıp Fakültesi Kardiyoloji Anabilim Dalı Başkanı Prof. Dr. Ali Aydınlar, AA muhabirine yaptığı açıklamada, Üzelgün’ün solunum, nabız, tansiyon gibi hayati fonksiyonlarında herhangi bir sorun bulunmadığını, genel durumunun düne göre daha iyi olduğunu söyledi. 
     Üzelgün’ün, kaldığı "Yoğun Bakım Ünitesi"nin aynı zamanda her türlü ihtiyacını karşılayabileceği şekilde "özel donanımlı" olması nedeniyle, normal odaya geçmesine gerek kalmadığını, tedavisinin burada sürdürüleceğini anlatan Aydınlar, "Hastamızın durumunda bir olumsuzluk yok, aksine iyiye gidiyor. Hatta ihtiyacını bile kendisi karşılıyor. Ancak yorulmasın diye ailesi dışında kimseyi yanına almıyoruz" dedi. 
     Aydınlar, Vali Üzelgün’e bu hafta içinde anjiyo yapacaklarını ve anjiyo sonucuna göre "ne yapılacağına" karar vereceklerini belirtirek, anjiyonun ’büyük ihtimalle’ cuma günü olacağını kaydetti. 
     Bu arada, Bursa Emniyet Müdürlüğü’nün "155 Polis İmdat" hattından Balıkesir Valisi Atıl Üzelgün için iki ünite "A Rh Pozitif" kan gerektiği yönünde anons yapıldı. 
     Aydınlar, kan anonsu yapıldığının hatırlatılması üzerine de, tıpta "miyokard enfarktüsü" olarak adlandırılan kalp krizi geçiren tüm hastalar için tedbir olarak kan istendiğini ifade ederek, "İleride ameliyat gerekebileceğini dikkate alarak tedbir olarak kan istiyoruz. Şu an için kan ihtiyacı yok" diye konuştu. 
     
</TEXT>
</DOC>
