<DOC>
<DOCNO> 375384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo06.html </URL>
<DATE> 2005/09/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe idmanında Zafer Biryol ve Kemal sakatlandı... 
</HEADLINE>
<TEXT>

     Fenerbahçe, Turkcell Süper Ligi'nde 10 Eylül Cumartesi günü Ankaraspor ile yapacağı 5. hafta maçının hazırlıklarını, bu sabah yaptığı idmanla sürdürdü. 
     Samandıra Tesisleri'nde gerçekleştirilen idmanda sarı-lacivertliler, milli futbolcularından yoksun olarak çalıştı. 
     Antrenmanda savunma özelliklerini geliştirmeye yönelik minyatür kaleler ve birebir yapılan çalışmanın ardından, geniş sahada toplu savunma ve toplu hücum çalışması yapıldı. Daha sonra dar alanda yapılan kanat organizasyonlarıyla antrenman tamamlandı. 
     İdmanın son bölümünde yoğun yağış nedeniyle antrenör Roland Koch, çalışmayı kısa kesmek zorunda kaldı. 
     
     ZAFER BİRYOL VE KEMAL SAKATLANDI 
     Antrenmanın son bölümünde Zafer Biryol, kasık ağrısı nedeniyle çalışmayı yarım bırakmak zorunda kaldı. 
     Ayrıca Kemal'in de son bölümde Mehmet Yozgatlı ile yaptığı mücadele sırasında sol kaşının açıldığı, ancak ciddi bir sorunun olmadığı açıklandı. 
     
     2 GÜN İZİN 
     Fenerbahçeli futbolcular, sabah çalışmasının ardından 2 gün izne çıktı. 
     Sarı-lacivertliler, Ankaraspor maçı hazırlıklarını, 6 Eylül Salı günü çift idmanla sürdürecek. 
     
     NOBRE ''DAHA DENEYİMLİYİZ'' 
     Fenerbahçe'nin Brezilyalı futbolcularından Marcio Nobre, antrenman sonrası gazetecilerin sorularını yanıtladı. 
     Nobre, ''Geçen yıla göre daha deneyimliyiz. Forvette oyuncu yoğunluğunun olması alternatifler anlamında takımımız için çok iyi. Ancak burada hangi oyuncunun oynamasına hoca karar verecektir'' dedi. 
     
     ANELKA, OTOMOBİLİNE KAVUŞTU 
     Sarı-lacivertli takımın Fransız futbolcusu Nicolas Anelka, Fransa'dan kendi otomobilini getirtti. 
     Anelka, geçen hafta menajeri aracılığıyla Fransa'da kullandığı özel yapım Mercedes marka V8 aracını Türkiye'de kullanmak üzere getirdi. 
     
</TEXT>
</DOC>
