<DOC>
<DOCNO> 368427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur10.html </URL>
<DATE> 2005/08/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Öldüreceğim o katil şoförü' 
</HEADLINE>
<TEXT>

     Davut AKTAŞ - Muharrem ÖNER DHA 

SAMSUN’un Çarşamba İlçesi'nde meydana gelen trafik kazasında aşırı hız nedeniyle kontrolden çıkan otomobil yol kenarındaki çöp konteyerine çarptıktan sonra yolda yürüyen 39 yaşındaki Gülcan Aydın ile oğlu, 13 yaşındaki Fahri Aydın'ı ezerek ölümüne neden oldu. 
     Annesi ve kardeşini kazada kaybeden, 10 yıl önce de oynadığı tabanca ile babasını kazayla vuran 23 yaşındaki Neşe Aydın, sinir krizi geçirerek, Allah'ım bu ne acı. Öldüreceğim o katil şoförü'' diyerek, ağladı. 
     Kaza, Çarşamba İlçesi'nde dün akşam meydana geldi. 26 yaşındaki Adem Kaya, kiraladığı 55 HH 696 plakalı otomobil ile aşırı hız nedeniyle Çay Mahallesi Çubuklu Caddesi’nde direksiyon kontrolünü yitirerek, çöp konteynerine, ardından kaldırımda yürüyen anne Gülcan ve oğlu Fahri Aydın’a çarptı. Otomobil, yol kenarındaki bir evin bahçe duvarına vurarak durabildi. Kazada Gülcan ve Fahri Aydın ağır yaralanırken, kaldırıldıkları Çarşamba Devlet Hastanesi’nde kurtarılamadı. Sürücü Adem Kaya kısa sürede gözaltına alındı. 
     Annesi ile kardeşini kaydeden Neşe Aydın ile kardeşleri, 18 yaşındaki Tuğba, 12 yaşındaki Oğulcan ve 20 yaşındaki Recep Aydın sinir krizi geçirdi. Komşuları tarafından sakinleştirilmeye çalışılan 4 kardeş, birbirlerine sarılarak gözyaşı döktü. Anne ve kardeşlerinin ölümü ile büyük şok yaşayan Aydın ailesinin kalan fertleri güçlükle sakinleştirildi. 
     Çarşamba İlçe Emniyet Müdürlüğü’nde 10 yıl önce bekçilik yapan baba Hasan Aydın'ın nöbet dönüşü masanın üzerine bıraktığı tabancası ile oynarken, yanlışlıkla tetiğe dokunup uyuyan babası Hasan'ın ölümüne neden olan Neşe Aydın, Ah annem, ah kardeşim. Ne talihsiz başım var benim. Öldüreceğim o katil şoförü'' diye feryat etti. Konuyla ilgili soruşturma sürüyor. 

     
</TEXT>
</DOC>
