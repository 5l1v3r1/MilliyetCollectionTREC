<DOC>
<DOCNO> 392623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur26.html </URL>
<DATE> 2005/11/06/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Yeniden tavuk ölümleri yaşanmaya başlandı .. 
</HEADLINE>
<TEXT>

     İzmir'in Bayındır İlçesi'ne bağlı Furunlu Köyü'nde meydana gelen tavuk ölümleri üzerine İlçe Tarım Müdürlüğü köyde inceleme başlattı. 
     Ölen tavuklardan biri ve hasta bir horoz ''kuş gribi'' olup olmadıklarının belirlenmesi için İzmir Bornova Veteriner Kontrol Araştırma Enstitüsü'ne gönderildi. 
     Alınan bilgiye göre, son günlerde Bayındır İlçesi'ne Furunlu Köyü'nde ''toplu tavuk ölümleri'' meydana geldiği yönünde ihbar alan İlçe Tarım Müdürlüğü, jandarma ekipleriyle birlikte ölen tavukların sahiplerinin evine gitti. İlçe Tarım Müdürü Ali Ateş, vatandaşlardan tavukların ölümüyle ilgili bilgi aldı. 
     Ateş, AA muhabirine yaptığı açıklamada, Balıkesir'in Manyas İlçesi'nde görülen kuş gribi vakasından sonra ilçede çalışma başlattıklarını, hastalıklı tavuğu olan kişilerin kendilerine başvurmalarını istediklerini belirtti. 
     Ali Ateş, tavukların mevsim değişikliğinden ve başka hastalıktan ölebileceğini ancak kesin sonucun laboratuvar tetkikleri ile ortaya çıkabileceğini söyledi. Bir ölü tavuk ve hasta horozun kuş gribi vakası olup olmadığının tespit edilmesi için Bornova Veteriner Kontrol Araştırma Enstitüsü'ne gönderildiğini kaydeden Ateş, sonucun yapılan tahliller sonrasında kendilerine bildirileceğini ifade etti. 
     Furunlu Köyü Muhtarı Ahmet Tutu ise her yıl bu dönemde, benzer tavuk ölümlerinin meydana geldiğini, ölümlerin kuş gribi ile ilgisi olmadığını söyledi. 
     Tavukları ölen Hüseyin Şat ise 4 tavuğunun bir kaç gün hastalık belirtisi gösterdiğini daha sonra da öldüğünü belirtti. Şat, ölen tavukları evinin bahçesine gömdüğünü kaydetti. 
     Hüseyin Şat, başka bir komşusunun da 10 tavuğunun öldüğünü ifade etti. 
     Öte yandan cami hoparlöründen köye anons yapılarak tavukları ölen ya da hastalanan kişilerin muhtarlığa başvurmaları istendi. 
     Köylülerin ise ölü tavukları yetkililere getirirken hiçbir önlem almadıkları gözlendi. 
     
</TEXT>
</DOC>
