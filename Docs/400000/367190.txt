<DOC>
<DOCNO> 367190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/ekonomi/eko03.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı faizleri enflasyon dinlemiyor 
</HEADLINE>
<TEXT>


Enflasyon yüzde 8'lerde. Tüketici kredisi yıllık faizi yüzde 30 civarında. Kredi kartı faiz oranları ise bazı bankalarda yüzde 100'ü bile geçiyor 

EKONOMİ SERVİSİ 

Temel faiz oranlarındaki düşüşe rağmen bankacılık sektörü kredi kartı alacaklarına uyguladığı faiz oranlarından taviz vermiyor. Yıllık tüketici fiyatları enflasyon yüzde 8'in altına inmiş durumda. Tüketici kredilerinin yıllık bileşik faizleri yüzde 30 civarında seyrediyor. 
Konut ve araba kredilerinde bu oran daha da düşüyor. Ancak, bankaların kullandırdıkları kredi kartlarından çekilen nakite ve yapılan alışverişin ödenmeyen borcuna uyguladıkları kredi kartı faiz oranları yüzde 135'e kadar çıkıyor. 
Bankacılık Düzenleme ve Denetleme Kurumu'nun, tüketicilerin faiz oranına bakarak kredi kartı seçmelerine olanak sağlamak amacıyla hazırladığı, bankaların kredi kartlarına temmuzda uyguladıkları faiz oranlarıyla ilgili sıralama açıklandı. 

En düşük oran 59.2 
Buna göre bankaların kredi kartlarına uyguladıkları aylık faizin aritmetik ortalaması temmuzda yüzde 5.64'ten yüzde 5.59'a inerken, bankaların piyasadaki payı dikkate alınarak hesaplanan ağırlıklı ortalama aylık faiz ise sadece 0.02 puanlık düşüşle yüzde 6'dan yüzde 5.98 geriledi. Ağırlıklı ortalama faizin yıllık bileşiği ise yüzde 101.2 olarak hesaplandı. Bu oran haziranda da yüzde 101.6 düzeyinde gerçekleşmişti. 
Temmuzda da haziranda olduğu gibi en yüksek faizi yüzde 7.40'la Citibank kredi kartı sahipleri ödedi. Temmuzda aylık faiz oranında 0.1 puanlık indirim yapan Citibank'ın uyguladığı bu faiz oranının müşterilerine yıllık bileşik maliyeti ise yüzde 135.5 olarak hesaplandı. En düşük faizi de yüzde 3.95'le Bank Europa ve Turkishbank uygulamaya devam ettiler. Ancak kredi kartına uygulanan en düşük aylık faizin bile kart kullanıcısına yıllık bileşik maliyeti yüzde 59.2'yle oldukça yüksek bir düzeyde kaldı. 

Yüzde 135'e kadar çıkıyor Temmuz verileri Aylık bileşik Yıllık Citibank 7.40 135.5 Denizbank 6.35 109.3 Akbank 6.25 107.0 Yapı ve Kredi 6.25 107.0 Dışbank 6.25 107.0 Koçbank 6.25 107.0 Tekstilbank 6.25 107.0 Finansbank 6.25 107.0 Tekfenbank 6.25 107.0 Garanti Bankası 6.22 106.2 T. Ekonomi Bank. 5.95 100.1 Şekerbank 5.95 100.1 İş Bankası 5.95 100.1 HSBC Bank 4.99 79.4 Anadolubank 4.95 78.6 Vakıflar Bankası 4.75 74.5 Halk Bankası 4.50 69.6 Oyakbank 4.44 68.4 Ziraat Bankası 4.25 64.8 Turkish Bank 3.95 59.2 Bank Europa 3.95 59.2 Aritmetik Ort. 5.59 92.0 Ağırlıklı Ort. 5.98 101.2 

</TEXT>
</DOC>
