<DOC>
<DOCNO> 398712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo15.html </URL>
<DATE> 2005/11/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ankaraspor maçı hazırlıklarına başlayan Cimbom'da moraller bozuk 
</HEADLINE>
<TEXT>

     Fenerbahçe'ye derbi maçta 1-0 yenilerek liderlik şansını kaçıran Galatasaray, Ankaraspor ile hafta sonunda ligde oynayacağı maçın hazırlıklarına ara vermeden başladı. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve 1.5 saat süren idmanda, futbolcuların morallerinin bozuk olduğu gözlendi. Antrenmanda Gerets'in, önceki çalışmalara oranla sessiz kalması ve oyuncularını takip etmekle yetinmesi dikkat çekti. 
     Fenerbahçe maçında 90 dakika oynayan futbolcular üst sahada koşu yapmakla yetinirken, diğer futbolcular alt sahada kondisyon idmanının ardından çift kale maç yaptılar. 
     Antrenmana çeşitli sakatlıkları bulunan Hakan Şükür, Orhan, Cihan, Song, Hasan Şaş ve Volkan katılmadı. 
     Antrenmanın başında tesislere gelen Ergün Gürsoy da futbolculara moral verdi. Bir grup taraftar da futbolculara verilmek üzere bir tepsi baklava getirdi. 
     Galatasaraylı futbolcular yarını izinli olarak geçirdikten sonra Ankaraspor maçının hazırlıklarına çarşamba günü yapacakları idman ile devam edecekler. 
     
</TEXT>
</DOC>
