<DOC>
<DOCNO> 361939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/dunya/axdun02.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da yeni koalisyon tamam 
</HEADLINE>
<TEXT>


DIŞ HABERLER SERVİSİ 


Bulgaristan'da 25 Haziran'da yapılan genel seçimlerde en çok oyu alan ilk 3 parti arasında kurulması planlanan koalisyon hükümeti şekillenmeye başladı. 240 sandalyeli parlamentoda 82 milletvekilliği kazanan Bulgaristan Sosyalist Partisi BSP , 53 milletvekilliği elde eden Başbakan Simeon Sakskoburgotski liderliğindeki "2. Simeon Ulusal Hareketi" NDSV ile 34 milletvekilliği kazanmayı başaran Ahmet Doğan liderliğindeki Türklerin Hak ve Özgürlükler Hareketi HÖH arasında koalisyon hükümeti konusunda prensip anlaşmasına varıldı. BSP de dün Genel Başkan Sergey Stanişev'in başbakan adayı gösterilmesine karar verdi. Son anda bir anlaşmazlık çıkmazsa Cumhurbaşkanı Georgi Pırvanov, bugün Stanişev'i yeni hükümeti kurmakla görevlendirecek. Varılan koalisyon anlaşmasına göre, toplam 19 bakanlığın 9'u BSP'ye, 6'sı NDSV'ye, 4'ü de HÖH'e verilecek. Böylece HÖH Bulgaristan'ın 15 yıllık demokrasi tarihinde hükümette en geniş temsil hakkını elde etmiş olacak. HÖH, seçimlerden önceki son koalisyon hükümetinde sadece 2 bakanlık ile temsil ediliyordu. 



</TEXT>
</DOC>
