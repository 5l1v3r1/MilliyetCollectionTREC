<DOC>
<DOCNO> 372247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur04.html </URL>
<DATE> 2005/08/23/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İtiraf ölüm getirdi 
</HEADLINE>
<TEXT>

     Taylan YILDIRIM İZMİR, DHA 

İZMİR'in Çiğli İlçesi'nde 40 yaşındaki H.D., boşandığı eşiyle ilişki yaşadığını itiraf eden uzaktan akrabası 41 yaşındaki Zeki Önal'ı bıçaklayarak öldürdü. Olaya tanık olan eski eş 36 yaşındaki Z.A., Geçmişte beni de bıçakla yaralamıştı. Sürekli dövdüğü için boşandım, şimdi de bu acıyı yaşattı'' dedi. 
     Olay, bugün saat 07.00 sıralarında Çiğli Belediyesi yakınlarında meydana geldi. Bir süre önce kokoreç dükkanının belediye ekiplerince yıkılması üzerine işsiz kalan H.D., birlikte içki içtiği akrabası evli ve 3 çocuk babası Zeki Önal'ın, geçen yıl boşandığı eşi Z.A. ile birlikte yaşadığını itiraf etmesiyle büyük şok yaşadı. 
     Zeki Önal, iddiaya göre H.D.'nin yanından ayrılırken, eski eşi Z.A. ile birlikte olmaya gideceğini söyledi. Bunun üzerine kızan H.D., sabaha kadar içki içtikten sonra eski eşinin evinin yakınlarına giderek dolaşmaya başladı. 
     H.D., bir süre sonra Zeki Önal'ı eski eşi Z.A. ile apartmandan çıkarken gördü. Çiğli Atatürk Organize Sanayi Bölgesi'nde çalıştığı fabrikada elinden yaralanan ve kontrol için hastaneye giden Z.A. ile finans şirketinde çalışan Zeki Önal'ın yolunu kesen H.D., tartışmaya başladı. 
     
     KAÇTI KURTULAMADI 

     Yanındaki bıçağı çıkartarak iki sevgiliyi kovalamaya başlayan H.D., kaçarak kurtulmaya çalışan Zeki Önal'ı eski eşinin gözleri önünde kalçasından bıçakladı. Aldığı bıçak darbesiyle kanlar içinde kalan Önal'ı karnından da yaralayan H.D., kaçmaya çalışırken, İzmir Valisi Oğuz Kağan Köksal'ın talimatıyla kurulan huzur timlerinde, Milli Piyango bileti satıcısı görünümündeki görevli polisler tarafından yakalandı. 
     Karşıyaka Devlet Hastanesi'ne kaldırılan Zeki Önal, müdahallelere rağmen kurtarılamadı. Olayın şokundan uzun süre kurtulamayan ve gözyaşlarına boğulan Z.A., eski eşi H.D.'nin mutluluğunu bozduğunu söyleyerek, Zeki evliydi ve çocukları vardı. Eşi de ben de bu olayı kabullendik. Eski eşim 11 yıl süren evliliğimizde beni de bıçakla yaraladı, sürekli dövdü. Yaşadıklarıma dayanamadığım için kendisinden boşandım. Bu kez de böyle bir acı yaşattı'' dedi. 
     Gözaltına alınarak Çiğli Merkez Karakolu'na götürülen H.D.'nin ise ifadesinde İçki içerken bana eşimle birlike olduğunu söyledi. Yaptığının çok kötü bir davranış olduğunu söylememe rağmen, biraz sonra yerinden kalkarak, eşimle birlikte olmaya gideceğini söyledi. Ben de sabah karşılaşınca bıçakladım'' dedi. 
     
</TEXT>
</DOC>
