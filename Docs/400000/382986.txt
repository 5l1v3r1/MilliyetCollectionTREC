<DOC>
<DOCNO> 382986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/dunya/axdun01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra 3 Ekim'de ısrarlı 
</HEADLINE>
<TEXT>


Avusturya, 'imtiyazlı ortaklık'tan vazgeçmesi karşılığında 'Müzakerelerin amacı katılımdır' ifadesinin Çerçeve Belgesi'nden çıkarılmasını istediyse de kabul ettiremedi 

GÜVEN ÖZALP Brüksel 


Türkiye'nin müzakerelere başlayabilmesi için onaylanması gereken Müzakere Çerçevesi'ne ilişkin nihai kararın pazar akşamına kalması, Ankara'yı olduğu kadar İngiltere'yi de rahatsız ediyor. Dönem Başkanlığı'nda en büyük önceliği Türkiye'ye veren İngiltere, pazar akşamı nihai bir karara varılmasında ısrarcı. Londra, bu talebini tüm üye ülkelere iletti. 
Avusturya'nın iç politikasındaki dengeleri de gözeterek imtiyazlı ortaklık konusundaki ısrarının pazar akşamı AB dışişleri bakanları arasında düzenlenecek toplantıda aşılmasını uman İngiltere, "Aksi takdirde büyük bir sorunla karşı karşıya kalacağız" mesajını Birlik başkentlerine gönderdi. 

Verin Hırvatistan'ı... 
25'ler nezdinde yapılan bu girişimin yanı sıra İngiltere, Avusturya'yla da yoğun bir temas trafiği yürütüyor. Bu temaslar doğrultusunda Avusturya'nın, imtiyazlı ortaklık atfı yapılmasa da "en azından" Müzakere Çerçevesi taslağında yer alan "müzakerelerin paylaşılan amacı katılımdır" ifadesinin çıkarılmasını talep ettiği öğrenildi. Ancak buna ne İngiltere ne de Ankara sıcak bakmıyor. Viyana'nın kapalı kapılar ardında verdiği bir başka mesajı ise, "Hırvatistan'la müzakerelere gecikmeksizin başlanması koşuluyla Türkiye'ye engel olmayacağı" oluşturuyor. 
Bir İngiliz yetkili, "Pazar akşamı karar almaya çalışacağız. Uzlaşı sağlanırsa bu nihai karar olacak. Bu sağlanamazsa pazartesi günü Hırvatistan konusunun ardından tartışmalar sürecek ve nihai karar alınacak" dedi. 
Öte yandan Avusturya'nın tutumuna AB içinden tepkiler de büyüyor. İsveç Dışişleri Bakanı Laila Freivalds, Viyana'nın Müzakere Çerçevesi'ni değiştirmeye yönelik talebini reddetti ve "Bu garip bir istek. Türkiye'yle müzakereler üyelik için başlıyor" dedi. Danimarka Dışişleri Bakanı Per Stig Möller de, "Tam üyelik yerine başka bir şey bulalım demek olanaksız. Bunun için çok geç" diye konuştu. Finlandiya Parlamentosu Dış İlişkiler Komisyonu ise, Fin hükümetinin "Türkiye müzakerelere başlama koşullarını yerine getirmiştir" şeklindeki tutumuna destek verdiğini açıkladı. 


</TEXT>
</DOC>
