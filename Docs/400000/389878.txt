<DOC>
<DOCNO> 389878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo23.html </URL>
<DATE> 2005/10/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizlispor'da borç tartışması... 
</HEADLINE>
<TEXT>

     Turkcell Süper Ligi'nde 7 puanla 17. sırada yer alan Denizlispor'da, şimdi de ''borç'' tartışması gündemde. 
     Eski başkan Mustafa Baysal'ın bir gazetede yer alan, ''Laf değil iş üretin. Yönetim yaptığı hatalardan ders almalı. Maddi sorun yaşanmayacağını, hedefin Şampiyonlar Ligi olduğunu söyleyen Zafer Katrancı'ya yol açtım. Kulübü küçük bir borçla devrettim'' sözlerine Denizlispor yönetiminden tepki geldi. 
     Kulüp Basın Sözcüsü Hasan Kıbrıslıoğlu, Baysal'ın zaman zaman yönetim aleyhine açıklamalar yaptığını, bugüne kadar sessiz kaldıklarını, ancak bu sessizliği bozma kararı aldıklarını belirterek, ''Küçük bir borçla devrettiğini söylüyor. Bize yönetimi 7,5 milyon YTL borçla devretti. Etrafında yönetici bulamadığı ve yüreği yetmediği için de kongrede yeniden aday olamadı'' dedi. 
     İş başındaki yönetim kurulunun kulüpten 2,5 milyon dolar alacağı bulunduğunu, gerekirse bunun bağışlanabileceğini ifade eden Kıbrıslıoğlu, ''Ama geçmiş yönetimin 300 bin dolar alacağı vardı. Bunun 100 bin doları Baysal'ındı. Bu parayı alabilmek için taklalar attı'' diye konuştu. 
     Bir başka kulübe transferi halinde Galatasaray'dan izin alınması koşuluyla transfer edilen Eyüp Kaymak'ın, sözleşme koşullarına uyulmadan bir başka takıma verilmesi nedeniyle kulübün 500 bin avro ceza almasına neden olan olaya da değinen Kıbrıslıoğlu, ''Bir hata yapıldığını kabul ediyoruz. Bu hatayı yapanların kulüpten 2,5 milyon dolar alacağı olduğu, onu da oradan karşılayabilecekleri unutulmamalı'' ifadesini kullandı. 
     Öte yandan, kulüp başkanı Zafer Katrancı, Denizlispor'a 180 bin dolar bağışladı. 
     
</TEXT>
</DOC>
