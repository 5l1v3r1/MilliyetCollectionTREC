<DOC>
<DOCNO> 371833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko02.html </URL>
<DATE> 2005/08/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Ekonomik büyümeye ham petrol freni 
</HEADLINE>
<TEXT>

     Ham petrol fiyatlarındaki yüksek seyir, petrol gereksiniminin tümüne yakınını ithalatla karşılayan Türkiye ekonomisindeki büyüme hızını da frenledi. Büyüme hızıdaki yavaşlama yılın ikinci üç aylık döneminden itibaren iyice hissedilmeye başlanırken, ham petrol fiyatlarında varil başına yaşanan her 5 dolarlık artışın Türkiye ekonomisinin büyüme hızını 0.3 puan aşağı çektiği hesaplandı. 
     Devlet İstatistik Enstitüsü, bu yılın ikinci üç aylık dönemine ilişkin büyüme oranlarını 12 Eylül’de açıklayacak. 
     Özellikle üretim cephesinden gelen öncü göstergeler bu yılın ikinci üç aylık dönemindeki büyümenin hem geçen yılın aynı dönemine hem de bu yılın ilk üç aylık dönemine göre hız kestiğine işaret ediyor. Yılın ikinci üç aylık dönemine ilişkin büyüme oranının yüzde 5’in altında kalacağı tahminleri yapılıyor. 
     
     PETROL FİYATLARININ ETKİSİ 
     2004 yılında yüzde 9.9’a kadar çıkan büyüme oranının bu 
     yıl öneli ölçüde hız keserek yüzde 5 olan hedefin altında kalma olasılığında yüksek ham petrol fiyatlarının önemli rolü bulunduğu belirtiliyor. Yapılan hesaplamalara göre ham petrol fiyatlarındaki vari başına her 5 dolarlık artış, sadece ham petrol faturasındaki artış nedeniyle yıllık bazda Türkiye ekonomisindeki büyüme hızını 0.3 puan aşağı çekiyor. 10 dolarlık artış büyüme hızını 0.6 puan, 20 dolarlık artış ise 1.2 puan aşağı indiriyor. Türkiye yılda ortalama 177 milyon varil ham petrol ithal etmek zorunda bulunuyor. Varil başına fiyatlarda yaşanan 5 dolarlık artış yıllık bazda ham petrol faturasını 890 milyon dolara yakın artırıyor. 10 dolarlık artışın yıllık faturası 1.8 milyar doları, 20 dolarlık artışın getirdiği ek fatura ise 3.6 milyar dolara kadar çıkıyor. Türkiye’nin 2004 yılındaki milli geliri 300 milyar dolar olarak gerçekleşmişti. 5 dolarlık fiyat artışı nedeniyle yapılan fazladan ödeme bu tutarın yüzde 0.3’ü, 10 dolarlık ödeme yüzde 0.6’sı 20 dolarlık fiyat artışı nedeniyle yapılan fazla ödeme de milli gelirin yüzde 1.2’si kadar bir büyüklük meydana getiriyor. Diğer bir ifadeyle Türkiye bu yıl yarattığı milli gelirin bir kısmını pahalı petrol yüzünden ham petrol ithal ettiği ülkelere transfer etmek zorunda kalıyor. Türkiye bu yılın ilk altı aylık döneminde 45 dolara ulaşan ortalama varil fiyatıyla yaklaşık 84 milyon varil ithalat gerçekleştirdi. Yılın kalan altı aylık döneminde de yaklaşık 95 milyon varillik bir ithalat daha yapılabileceği hesaplanıyor. Son haftalarda 70 dolara yaklaşan uluslararası fiyatlar dikkate alındığında bu yıl sadece ham petrol için Türkiye’nin 2004 yılına göre 4 milyar dolarlık daha fazla ödeme yaparak 10 milyar dolara ulaşan bir fatura üstleneceği hesaplanıyor. Bu yıl fazladan ödenecek 4 milyar dolarlık ham petrol faturası, GSYİH büyüme hızını 1.3 puan aşağı çekecek. Ancak ham petrol fiyatlarındaki yüksek seyirin milli gelir büyüme hızı üzerindeki olumsuz etkisi sadece ödenen ek faturayla sınırlı kalmıyor. Diğer alanlarda da üretim ve harcamaları olumsuz etkileyerek büyüme hızını dolaylı olarak aşağı çekiyor. 
     
     SON BİR YILLIK İTHALAT 7.1 MİLYAR DOLARI AŞTI 
     Türkiye’nin bu yıl Haziran sonu itibariyle son bir yıllık dönemdeki toplam ham petrol ithalatı 7 milyar 100 milyon dolar olarak gerçekleşti. Bundan önceki 12 aylık dönemdeki ithalat ise 5 milyar 260 milyon dolar olmuştu. 
     Haziran sonu itibariyle son bir yılda 2 milyar dolara yakın olan ek ham petrol faturası her ay hızla büyüyor. Bu hızlı büyüme de Türkiye ekonomisindeki büyüme hızını giderek yavaşlatıyor. 
     Yüksek ham petrol fiyatları ve buna bağlı olarak artan petrol ürünü ve gaz ithalatı faturası cari işlemler açığındaki büyümede de önemli bir rol oynuyor. Bu dönele de önceki yıllarda yüksek büyümenin bir sonucu olarak gösterilen cari işlemler açığındaki büyüme bu yılki ekonomik büyümenin hızlanmasına yardımcı olmuyor. 
     
     TÜRKİYE KİMLERDEN HAM PETROL ALIYOR 
     Türkiye ham petrol ve petrol ürünleri ithalatının en büyük bölümünü Rusya’dan yapıyor. İkinci sırada İran, üçüncü sırada ile Libya bulunuyor. Suudi Arabistan ise fazla ithalat yapılan ülkeler sıralamasında dördüncü konumda yer alıyor. Türkiye pahalı ham petrol fiyatları nedeniyle yarattığı gelirin önemli bir kısmını bü ülkelere aktarmak zorunda kalıyor. 
     
</TEXT>
</DOC>
