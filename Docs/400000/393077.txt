<DOC>
<DOCNO> 393077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko28.html </URL>
<DATE> 2005/11/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Toyota, 250 bin otomobili geri çağırıyor... 
</HEADLINE>
<TEXT>

     Japonya'nın en büyük otomobil üreticisi Toyota, 250 bin otomobili, bazı modellerinde motorun bir parçasında görülen aşınma nedeniyle geri çağırıyor. 
     Toyota Motor Corp. Sözcüsü Hideki Fujii, şirketin, 1998-2005 yılları arasında üretilen Crown sedan ve Hiace van modeli 246 bin 592 otomobili, motorun bir parçasında tespit edilen aşınma nedeniyle geri çağırma kararı aldığını bildirdi. 
     Fujii, şirketin aynı arıza nedeniyle Avrupa ülkeleri ile Avustralya, Tayland, Endonezya ve Hindistan'a ihraç edilen yaklaşık 1 milyon otomobili de geri çağırmayı planladığını söyledi. 
     Toyota'nın internet sitesinde, arızanın, motor içindeki bir cıvatanın yüzeyinin sıvı temizleyicilerin kalıntılarıyla aşınması ve cıvatanın kırılarak motoru durdurmasına neden olmasından kaynaklandığı belirtiliyor. 
     Toyota, geçen ay da 17 farklı modeldeki 1 milyon 27 bin otomobili elektrik sistemindeki arıza nedeniyle geri çağırmıştı. 
     
</TEXT>
</DOC>
