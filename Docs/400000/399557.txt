<DOC>
<DOCNO> 399557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun10.html </URL>
<DATE> 2005/12/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hollanda'da bir imam sınır dışı edilmek üzere gözaltına alındı 
</HEADLINE>
<TEXT>

     Hollanda'nın Eindhoven kentinde Faslılara ait bir camide görev yapan bir imamın, aşırı dinci görüşleri savunduğu gerekçesiyle, sınır dışı edilmek üzere gözaltına alındığı bildirildi. 
     Adalet Bakanlığı'ndan verilen bilgiye göre, Sudan asıllı Bosnalı imam, sınır dışı edilecek yabancıların bulunduğu bir gözaltı merkezinde tutuluyor. İmamın kesin olarak ne zaman sınırdışı edileceği belirtilmedi. 
     Bosnalı imamın, geçen Şubat ayında hükümetin ''istenmeyen kişiler'' ilan ederek ikamet izinlerini iptal ettiği üç imamdan biri olduğu belirtildi. 
     Bu imamlardan biri kendi isteğiyle Hollanda'yı terk ederken, Kenyalı diğer imamın halen hükümetin kararına karşı başlattığı hukuki sürecin sonucunu beklediği ifade edildi. 
     Eindhoven kentindeki El Furkan Camii'nde görev yapan imamlar, Adalet Bakanlığı'na göre, Batı karşıtı ve ''inananları mücadeleye çağıran'' görüşleri dolayısıyla ülke güvenliğini tehlikeye düşürüyor. 
     
</TEXT>
</DOC>
