<DOC>
<DOCNO> 366199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur50.html </URL>
<DATE> 2005/08/01/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Uşak'ta saldırıda hayatını kaybeden Erdoğmuş'un cenazesi toprağa verildi 
</HEADLINE>
<TEXT>

     Uşak’ta uğradığı silahlı saldırı sonucu yaşamını yitiren işadamı Orhan Erdoğmuş’un cenazesi, toprağa verildi. 
     Törene Erdoğmuş’un ailesi, Uşak AK Parti Milletvekili Alim Tunç, Uşak Belediye Başkanı Mesut Apaydın, Uşak Ticaret ve Sanayi Odası Başkanı İsmail Karaman, işadamları, yakınları, çalışanları ve kalabalık bir vatandaş topluluğu katıldı. 
     Erdoğmuş’un cenazesi, Ulu Camii’de kılınan namazın ardından Uşak Yeni Mezarlığı’nda defnedildi. 
     Öte yandan, İzmir Adli Tabibliği’nde yapılan otopside Erdoğmuş’un vücuduna 3 kurşun isabet ettiği belirlendi. 
     
     VALİ KAVAS "KANUN HAKİMİYETİ YERİNE GETİRİLECEK" 
     Bu arada, Uşak Valisi Kayhan Kavas, gazetecilere yaptığı açıklamada, "Kanun hakimiyetinin kesinlikle yerine getirileceğini" belirterek, şunları kaydetti 
     "Ölen merhuma Allah’tan rahmet, yakınlarına başsağlığı diliyorum. 
     Görevime yeni başladım. Olayın detayı hakkında çok geniş bir bilgi sahibi değilim. Emniyet’ten gerekli bilgiyi aldım ama, detayları üzerinde biraz daha çalışmamız lazım. Türkiye Cumhuriyeti bir hukuk devletidir. Bu anlamda hiç kimsenin en ufak bir kuşkusu olmasın. Uşak huzurlu, rahat, devletini ve milletini seven insanların yaşadığı bir kenttir. Böyle olmaya devam edecektir. Bu huzuru, rahatı ve sükunu hiç kimsenin bozmaya hakkı yoktur. Devlet olarak buna kesinlikle izin vermeyeceğiz." 
     
</TEXT>
</DOC>
