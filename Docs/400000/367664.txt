<DOC>
<DOCNO> 367664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur03.html </URL>
<DATE> 2005/08/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bolu'da yolcu otobüsü kamyonla çarpıştı 46 yaralı... 
</HEADLINE>
<TEXT>

     Bolu’da meydana gelen trafik kazasında yaralananların sayısı 46’ya ulaştı. Kazada yaralanan yolculardan 6’sı, durumları ağır olduğu için Ankara ve Bolu’daki hastanelere sevk edildi. 
     AA muhabirinin aldığı bilgilere göre, E-80 otoyolunun Bolu-Ankara il sınırında, Selahattin Güneş yönetimindeki 27 AY 047 plakalı yolcu otobüsü, Ankara yönüne giden Mesut Başlı’nın kullandığı 33 PU 447 plakalı kamyona arkadan çarptıktan sonra yoldan çıkarak takla attı ve uçuruma yuvarlandı. 
     Yoldan geçen sürücüler, yaralıların bir bölümünü, kendi imkanlarıyla uçurumdan yukarı çıkardılar. Kaza yerine Bolu’dan gönderilen 5 ambulans yetersiz kalınca, Ankara’dan da ambulans istendi. 
     Bolu-Ankara il sınırında meydana gelen trafik kazasında yaralanan 46 kişiye ilk müdahale Gerede Devlet Hastanesi’nde yapıldı. 
     Kazadan sonra Gerede Devlet Hastanesi’ne getirilen otobüs sürücüsü Selahattin Güneş, kazada kusuru olmadığını belirterek, "Ben normal yolumda giderken, önümdeki kamyonu son anda fark ettim. Kazanın olduğu nokta çok karanlık olduğu için, kamyonu önceden fark edemedim. Çok üzgünüm" dedi. 
     Kazada yaralanan Engin Tokgöz adlı vatandaş ise Fransa da yaşadığını ifade ederek, "Buraya yakınlarımı ziyarete gelmiştim. Kaza öncesinde yolcuların büyük bölümü film izliyordu. Çok güçlü bir çarpma sonrasında uçuruma yuvarlandık" diye konuştu. 
     Kazada yaralanan otobüs sürücüsü Selahattin Güneş ile yolculardan Cemalettin Okutan, Mehmet Düşün, Mehmet Nuri Kavak, Özcan Ustabaşı ve Serdar Akad durumları ağır olduğu için Bolu ve Ankara’da bulunan hastanelere sevk edildiler. 
     
</TEXT>
</DOC>
