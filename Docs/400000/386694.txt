<DOC>
<DOCNO> 386694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy12.html </URL>
<DATE> 2005/10/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Oğer Bu sorumsuzluğu hak etmedim, hesap soracağım 
</HEADLINE>
<TEXT>

     Öger Grubu Yönetim Kurulu Başkanı ve Avrupa Parlamentosu Üyesi Vural Öger, "bir işadamının kaçırılmasına karıştığı" yönündeki suçlamalara ilişkin "Bu sorumsuzluğu hak etmedim, hesap soracağım" dedi. 
     Öger, konuyla ilgili olarak yaptığı yazılı açıklamada, şunları kaydetti 
     "Belçika Federal Polisi ve Adli Polis Müdürü kaynaklı olduğu belirtilen ve şahsımı ima eden açıklamaları ben de basından öğrenmiş bulunuyorum. 
     Sözü edilen kaçırılma olayı ile uzaktan yakından hiçbir ilgi ve bilgim yoktur. Olaya konu olan şahsın firmama olan 1997’de gerçekleşmiş 1.5 milyon Alman Markı borcu, ilgili şahsın iflası üzerine firmamızca silinmiştir. 
     Gerek Belçika polisinin, gerekse de Avrupa’daki herhangi bir makamın bu konuya ilişkin şahsımla ilgili bir araştırması, kovuşturması, sorgulaması, bilgilendirmesi söz konusu olmamıştır. Oysa dokunulmazlık Avrupa’da savcılığın soruşturmasına engel değildir. 
     Avrupa’da bir Türk olarak ticaret ve siyasette başarılı olmanın zor bir yol olduğunu biliyorum. Bugüne kadar dürüst bir işadamı olarak pek çok zorluğu aştım. Ama böylesi bir sorumsuzluğu hak etmediğimi düşünüyorum. 
     Belçika polisinin yapmış olduğu talihsiz, sorumsuz ve hiçbir mesnede dayanmayan imaları karşısında, bu açıklamayı yapan kişilerle ilgili gerekli yasal yollara başvurmuş bulunuyorum. Bu sorumsuzluğu hak etmedim, hesap soracağım. Avukatlarım, bu kişilerden yasalar önünde hesap sormak üzere harekete geçmiş bulunmaktadırlar. 
     ’Hiçbir başarı cezasız kalmaz’ sözünü doğrularcasına Almanya ve Avrupa’da bir Türk olarak gerek ticari hayatta gerekse de siyasi kariyerde benim ve şirketimin gelmiş olduğu nokta, bazılarını rahatsız ediyor olabilir. Ama bunun çıkış yolu şahsıma yöneltilmeye çalışılan bu tür gerçek dışı söylemler değil, ticari ve siyasi platformda gerçekleştirilecek rekabet olmalıydı. Benim üzerimden Türkiye’yi de içine alan olumsuz bir algılama yaratılmaya yönelik çalışmalar, bugüne kadar nasıl başarısızlığa uğramışsa, bu haksız ve hukuksuz çıkış da aynı şekilde son bulacaktır. Bundan hiç kimsenin şüphesi olmasın." 
     
</TEXT>
</DOC>
