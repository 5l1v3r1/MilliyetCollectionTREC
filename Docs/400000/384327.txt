<DOC>
<DOCNO> 384327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas23.html </URL>
<DATE> 2005/10/05/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
4 ayda Atlas Okyanus'unu kürek çekerek geçecek 
</HEADLINE>
<TEXT>

     Dünyanın etrafını dolaşma hayalini 1997 yılından bu yana kuran Erden Eruç, ''Hayat kısa, bunu daha fazla geciktiremem'' diyerek, Atlas Okyanusu'nu kürek çekerek geçmeye karar verdi. 
     Uzun yıllardır ABD'de yaşayan yüksek makine mühendisi Eruç, projesiyle ilgili olarak yaptığı açıklamada, ''2002 yılının sonbaharında birlikte kayalıklara tırmandığım İsveçli arkadaşım Göran Kropp'un düşerek ölmesinden sonra hayatın kısa olduğuna karar verip, projemi başlattım. Ve arkadaşımın anısına Güney Kutbu hariç 6 ayrı kıtadaki en yüksek zirveleri de projeye ekledim'' dedi. 
     2011 yılına kadar sürmesi planlanan dünyayı ''kas gücüyle'' geçme projesine başlamak için işini bırakan, emeklilik fonunu bozan, eşiyle birlikte birikimlerini birleştiren, arabasını satan, evini satıp daha küçük bir eve yerleşen ve bunlarla projesine maddi kaynak yaratan 44 yaşındaki Eruç, sponsor bulmak zorunluluğu olduğunu da belirtiyor. 
     Proje kapsamında ilk etapta 2003 yılında Kuzey Amerika'ya giden Eruç bu seyahatiyle ilgili olarak şöyle konuştu 
     ''Seattle'dan bisikletle yükümü çekerek Alaska'ya gittim. Alaska'da buzullar üzerinden ana kampa yürüdüm. Orada arkadaşlarımla buluşup 2003 yılı Mayıs ayında zirveye çıktık. 100 kilogram yükle gidiş-dönüş neredeyse 9 bin kilometre mesafe kat ettim.'' İkinci etapta Atlas Okyanusu'nu geçecek Eruç, ilk defa bu tip bir tecrübe yaşayacağı için yanına kendisi gibi gezgin Kanadalı Tim Harvey'i alıyor. 
     Lizbon'daki gel-git olaylarını hesaba katarak 12 Ekim Çarşamba günü yola çıkmayı planlayan Eruç, Kostarika sahillerine 4 ayda varmayı planlıyor. 
     7 metre uzunluğunda ve 90 santimetre yüksekliğinde bir tekneyle yola çıkacak iki gezgin yanlarına uydu telsizi, avuç içi bilgisayar, dijital fotoğraf makinesi, güneş panelleriyle çalışan 2 akü, deniz suyunu damıtma mekanizması, bütan gazlı ocak, teknenin burnunu ya da kıçını dalgaya çevirmek için kullanılan zincirli paraşüt, denge yapması için teknenin altına konulan 100 kilo su ve 50 kilo kurşun taşıyan hacı yatmaz ile fındık, fıstık, su kaybını giderici protein tozları ve 120 günlük kurutulmuş yiyecek alacaklar. 
     
     'BİZİM İÇİN EN EMNİYETLİSİ AÇIK DENİZ' 
     Saatte en fazla 3 deniz mili hızla okyanusu geçmeyi planlayan Eruç, şöyle dedi 
     ''Bilinmeyene atılıyoruz. Direğimiz yok. Okyanusta yüzde 90 dalgalar arasında kalacağız. Tekne ahşap ve ufak olduğu için radarda görünmez. Kıyıya yaklaşmamız da dalgalar bizi etkileyeceğinden çok kötü. Bizim için en emniyetlisi açık denizde kalmamız olur. Yanımızda sinyal veren bir cihaz var. Yakında gemi olduğunda bizi uyaracak. En büyük korkum şilepler ve mercan kayalıkları.'' 
     
     '15 KİLO ALDIM' 
     Türk gezgin, ayrıca, tüm yolculuk boyunca ABD'deki meteoroloji uzmanlarından hava durumu ve akıntılarla ilgili tavsiyeler alacaklarını, haritadaki yönlerini bildireceklerini hatırlatıyor. 
     Yolculuğa kendisini hazırlamak için 15 kilo alan Eruç, ''Normal insan günde ortalama 2000-2500 kalori harcarken biz günde 10 bin kaloriye kadar harcayacağız. Bunu karşılayabilmemiz yediklerimizle mümkün olmaz, kilo kaybedeceğiz. Kurutulmuş yemekler haricinde balık da tutacağız'' dedi. 
     
     'TÜRKLERİN HALEN GİTMEDİĞİ ÇOK YER VAR' 
     ''Durağanlığın bize faydası yok. Hayatta hedeflerin olması gerek'' felsefesine inandığını söyleyen Eruç, kendisi gibi hayalleri olduğuna inandığı Türk gezginlere, ''Kendinizi küçümsemeyin, güvenin. Zorluklar sorunları çözmek için bir fırsattır. Türklerin halen gitmediği çok yer var. Yılmayın'' diye seslendi. 
     12 Ekim'de Lizbon'daki Keşifler Abidesi'nden yola çıkacak gezginler, 2 veya 3 saatte bir dinlenerek dönüşümlü olarak kürek çekecek. Kostarika'ya ulaştıktan sonra ise Eruç'u, tek başına Büyük Okyanus'tan güneye Ekvador'a, oradan karaya çıkıp bisikletle Arjantin'e inip Mendoza kentine Güney Amerika'nın en yüksek zirvesi olan Acancagua'ya çıkma macerası bekliyor. 
     
</TEXT>
</DOC>
