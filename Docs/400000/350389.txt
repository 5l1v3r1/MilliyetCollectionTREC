<DOC>
<DOCNO> 350389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo03.html </URL>
<DATE> 2005/06/09/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Hakan Şükür'e "Yılın örnek futbolcusu" ödülü... 
</HEADLINE>
<TEXT>

     Galatasaraylı futbolcu Hakan Şükür’e, Sakarya’daki özel bir lise tarafından "yılın örnek futbolcusu" ödülü verildi. 
     Özel Işık Lisesi’nin Serdivan’daki okul binasında düzenlenen mezuniyet töreninde, Sakarya Valisi Nuri Okutan’a "eğitime destek", Hakan Şükür’e de "yılın örnek futbolcusu" plaketi verildi. 
     Hakan Şükür, törende yaptığı konuşmada, uzun süredir ödül alamadığını belirterek, şunları söyledi 
     "Nedenini bilmediğim şekilde uzunca bir zamandır ödül alamıyorum. 
     Bunun sebeplerini bilmiyorum. Aslında tahmin edebiliyorum. Ama uzun zamandır aldığım ilk ödül olduğu için bunun benim için çok anlamı var. 
     Hayatımda mensubu olmaktan gurur duyduğum çok şey oldu. Bunlardan biri Türk olmak, diğeri de Sakaryalı olmaktı. Buradan mezun olacak öğrencilerin örnek insan olma mücadelesi vermelerini diliyorum." Törende daha sonra, mezun olan öğrencilere diplomaları verildi. 
     
</TEXT>
</DOC>
