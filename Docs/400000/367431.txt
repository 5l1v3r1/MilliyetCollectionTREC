<DOC>
<DOCNO> 367431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur23.html </URL>
<DATE> 2005/08/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Helikopterin enkazını 120 metre derinlikte mayın tarama gemisi buldu 
</HEADLINE>
<TEXT>

     
     Mustafa BAĞDİKEN- Ufuk BALKİS KUMLUCA Antalya , DHA 

     
ANTALYA'nın Kumluca İlçesi yakınlarındaki Beşadalar Mevkii'nde geçen cumartesi akşamı görev uçuşu sırasında bilinmeyen bir nedenle denize düşen Sahil Güvenlik Komutanlığı'na ait helikopterin enkazı 120 metre derinde bulundu. Helikopterin enkazı içinde sıkışan şehit pilotlar Deniz Pilot Kıdemli Yüzbaşı Süleyman Satır ile Deniz Pilot Kıdemli Üsteğmen Bülent Sarıkaya'nın parçalanmış haldeki cesetleri robot ve derin dalgıçlar tarafından çıkartıldı. 
     Bölgede bir haftadır sürdürülen arama çalışmaları düne kadar kamera sistemleri ile yapıldı, ancak tüm çabalara karşın helikopterin enkazına ulaşılamadı. Bunun üzerine mayın tarama gemisi Alanya’nın, cihazlarla yaptığı arama sonunda, helikopterin düştüğü yer kesin olarak saptandı. Çalışmalara katılan Deniz Kuvvetleri'ne bağlı Su Altı Kurtarma Ekibi, bu sabah saat 07.45 sıralarında, denizin 120 metre derinliğindeki helikopter enkazına ulaştı. Helikopterin tamamen parçalandığı anlaşılırken, şehitler Deniz Pilot Kıdemli Yüzbaşı Süleyman Satır ile Deniz Pilot Kıdemli Üsteğmen Bülent Sarıkaya'nın cesetlerinin de enkaz içinde olduğu belirlendi. Helikopter ve şehitlerin cenazelerinin çıkarılması için bu sabahtan itibaren çalışma başlatıldı. 
     Helikopter ve şehitlerin cenazelerinin çıkarılması için sürdürülen çalışmalar sonunda, iki pilotun cesedi robot yardımıyla 60 metre derinliğe kadar çıkartıldı. Derin dalgıçlar 60 metrede aldıkları cesetleri su yüzeyine çıkardı. Şehit pilotların cenazeleri, daha sonra Sahil Güvenlik Komutanlığı'na ait 14 ve 9 nolu botlara konularak, Marmaris'teki Aksaz Deniz Üssü'ne gönderildi. Helikopter kokpitinin çıkarılma çalışmalarının ise sürdürüldüğü öğrenildi. 
     
     CUMARTESİ GECESİ DÜŞTÜ 

     Deniz Kıdemli Yüzbaşı Süleyman Satır komutasındaki Sahil Güvenlik Komutanlığı'na ait AB 412 EP tipi helikopter, İzmir- Aksaz- Antalya güzergahında görev uçuşu yaptıktan sonra Antalya'dan dönerken 30 Temmuz Cumartesi günü saat 21.45'de, henüz belirlenemeyen bir nedenle Kumluca İlçesi'nin Çavuşköy Beldesi açıklarında, Beşadalar Mevkii'nde düşmüş, helikopterde bulunan 4 personelden, Radar Kıdemli Çavuş Aydın Canpolat ile Radar Kıdemli Çavuş Mevlüt Pekdemir şehit olmuştu. Helikopterin pilotları Deniz Pilot Kıdemli Yüzbaşı Süleyman Satır ile Deniz Pilot Kıdemli Üsteğmen Bülent Sarıkaya'yı arama çalışmaları başlatılmıştı. Şehit astsubayların cenazeleri memleketlerinde törenle toprağa verilmişti. 
     
</TEXT>
</DOC>
