<DOC>
<DOCNO> 363785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/siyaset/siy01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Lozan'la saygı duydular 
</HEADLINE>
<TEXT>


Sezer, "Türkiye Cumhuriyeti'nin kurucu belgelerinden biri olan Lozan Antlaşması'yla Türk Devleti'nin bağımsızlığı dünyaca tanındı" dedi 

ANKARA Milliyet 


Cumhurbaşkanı Sezer, Lozan Barış Antlaşması'nın 82. yıldönümü nedeniyle yayımladığı açıklamada, "Cumhuriyet'e sahip çıkılması" mesajı verdi. 
Lozan Antlaşması'nın en önemli yönünün, sınırları belirlenen Türk Devleti'nin bağımsızlığının, bölünmez bütünlüğünün, egemenliğinin dünya çapında tanınması olduğunu bildiren Sezer, şöyle devam etti "Antlaşma, Türkiye Cumhuriyeti'nin kurucu belgelerinden biridir. Türkiye, Atatürk'ün 'Türk tarihinde bir dönüm noktası' olarak nitelediği Lozan Antlaşması'yla saygı duyulan bir devlet durumuna geldi. 82 yıldır değerlerinden ödün verilmeden yaşatılan Cumhuriyet'e sahip çıkmak, tarihin en kapsamlı dönüşüm hareketlerinden olan Türk Aydınlanma Devrimi'ni aynı bilinçle sürdürmek ortak sorumluluğumuzdur. Bu, varlığımızın korunabilmesinin öncelikli koşuludur." 
TBMM Başkanı Arınç da mesajında, antlaşmayı "diplomasi zaferi" olarak nitelendirdi. Başbakan Erdoğan ise, "Lozan ile bağımsızlık ve toprak bütünlüğümüz sağlam bir güvenceye kavuştu" dedi. 

'Terk edin' 
Öte yandan, Türk Ortodoks Patrikhanesi Basın ve Halkla İlişkiler Sorumlusu Sevgi Erenerol, Lozan Antlaşması'yla belirlenen çerçevenin Fener Rum Patrikhanesi'nce değiştirilmeye çalışıldığını iddia etti. Erenerol, "Mademki bu kiliseyle onun başındaki papaz Lozan'ı tanımıyor, öyleyse onların bu toprakları terk etme zamanı gelmiştir" dedi. 


</TEXT>
</DOC>
