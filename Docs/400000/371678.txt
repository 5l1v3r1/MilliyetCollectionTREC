<DOC>
<DOCNO> 371678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo10.html </URL>
<DATE> 2005/08/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Formula 1 Türkiye'de zafer Raikkonen'in... 
</HEADLINE>
<TEXT>

     Formula 1 Dünya Şampiyonası'nda sezonun 14. yarışı olan Türkiye Grand Prix'sini McLaren Mercedes pilotu Kimi Raikkonen kazandı. 
     5 bin 340 metre uzunluğundaki İstanbul Park Pisti'nde, 58 tur üzerinden yapılan toplam 309.720 kilometre mesafeli yarışa "pole pozisyonda" başlayan Raikkonen 1.24.34.454'lük derecesiyle birinciliği elde ederek bu sezonki 5, kariyerindeki 6. Grand Prix zaferine ulaştı. 
     
     MONTOYA 2 TUR KALA 2.'LİĞİ YİTİRDİ 

     Yarışı ikinci sırada götüren McLaren Mercedes pilotu Kolombiyalı Juan Pablo Montoya, son 2 tura girilirken spin atıp pistten çıkınca, 2'liği Renault pilotu Fernando Alonso'ya kaptırdı. 
     Alonso, yarışta Raikkonen'in 18.6 saniye gerisinde ikinci olurken, Montoya ise 19.6 saniye geride damalı bayrağı 3. sırada gördü. 
     
     STARTTA FISICHELLA ÖNE GEÇTİ 

     Yarışın startıyla birlikte 2. cepten yarışa başlayan Renault pilotu Giancarlo Fisichella atak yaparak McLaren Mercedes pilotu Kimi Raikkonen'i geçti. 
     Raikkonen, ilk tur bitmeden Fisichella'yı geçerek liderliği yeniden ele geçirdi. 
     Bu arada, ilk turdaki ilk dönemeçte pistten çıkan Sauber Petronas pilotu Felipe Massa da ön kanadı kırıldığı için pite girmek zorunda kaldı. 
     BMW Williams takımından Nick Heidfeld 5., Mark Webber ise 8. turda sağ arka lastikleri patlayınca pite girdiler. 
     
     SCHUMACHER BİTİREMEDİ 

     14. turda Michael Schumacher ile Mark Webber geçiş sırasında birbirleriyle çarpıştı. İki araç pite girip daha sonra yarışa devam etti. 
     Michael Schumacher 16. turda yarışı bırakmak zorunda kaldı. Schumacher 17 tur sonra 33. turda yeniden yarışa döndü, ancak Alman pilot 51. turda pit alanına girerek yarışı yeniden bıraktı. 
     Mark Webber de 22. turda spin atıp pist dışına çıktı. Avustralyalı pilot yarışa devam edemedi. 
     29. turda pite girdiğinde motorundan duman çıkan Felipe Massa da yarışa devam edemeyen pilotlar kervanına katıldı. 
     Yine 29. turda spin atıp pistten çıkan ve aracı hasar gören Nick Heidfeld de yarışı tamamlayamadı. 
     Bitime 4 tur kala Minardi takımından Christijan Albers yarış dışı kaldı. 
     
     SIRALAMA 

     Formula 1 Türkiye Grand Prix'sinde sıralama şöyle oluştu 
     

Pilot Takım Ülke Süre 1.Kimi Raikkonen McLaren Mercedes Finlandiya 1.24.34.454 2.Fernando Alonso Renault İspanya 1.24.53.063 3.Juan Pablo Montoya McLaren Mercedes Kolombiya 1.24.54.089 4.Giancarlo Fisichella Renault İtalya 1.25.12.427 5.Jenson Button BAR Honda İngiltere 1.25.13.758 6.Jarno Trulli Toyota İtalya 1.25.29.874 7.David Coulthard Red Bull Racing İngiltere 1.25.43.750 8.Christian Klien Red Bull Racing Avusturya 1.25.46.076 9.Takuma Sato BAR Honda Japonya 1.26.24.441 10.Rubens Barrichello Ferrari Brezilya 1 tur 11.Jacques Villeneuve Sauber-Petronas Kanada 1 tur 12.Ralf Schumacher Toyota Almanya 1 tur 13.Robert Doornbos Minardi-Cosworth Hollanda 3 tur 14.Narain Karthikeyan Jordan-Toyota Hindistan 3 tur 15.Tiago Monteiro Jordan-Toyota Portekiz 3 tur 16.Christijan Albers Minardi-Cosworth Hollanda Bitiremedi 17.Michael Schumacher Ferrari Almanya Bitiremedi 18.Nick Heidfeld Williams BMW Almanya Bitiremedi 19.Felipe Massa Sauber Petronas Brezilya Bitiremedi 20.Mark Webber Williams BMW Avustralya Bitiremedi      
     ALONSO PİLOTLAR SIRALAMASINDA İLK SIRADAKİ YERİNİ KORUDU 

     Formula 1 Türkiye Grand Prix'sinin ardından pilotlarda Fernando Alonso, takımlarda ise Renault ilk sıradaki yerini korudu. 
     Bu sezon büyük bir çıkış yaşayan Renault'nun İspanyol pilotu Fernando Alonso, 14 yarış sonunda toplam 95 puana ulaşarak ilk sıradaki yerini korurken, McLaren Mercedes'in Finli pilotu Kimi Raikonnen 71 puanla 2., Ferrari'nin son Dünya Şampiyonu Alman pilotu Michael Schmacher ise 55 puanla 3. sırada bulunuyor. 
     Juan Pablo Montaya, bugün aldığı üçüncülükle pilotlar sıralamasında 5. sıradan 4.'lüğe yükseldi ve puanını 40'a çıkardı. Pilotlar sıralamasında ilk 2 sıradaki Alonso ile Raikkonen arasındaki 26 puanlık fark ise 24'e indi. 
     
     İSTİKLAL MARŞI'NI SERTAB ERENER SÖYLEDİ 

     Formula 1 Türkiye Grand Prix'si öncesinde Başbakan Recep Tayyip Erdoğan, yarışın başında Formula 1 Başkanı Bernie Ecclestone ile birlikte start alanına indi. 
     Burada dünya eski ağır sıklet boks şampiyonu Mike Tyson ile tokalaşan Recep Tayyip Erdoğan, daha sonra Renault pilotu Fernando Alonso ile sohbet edip başarı diledi. Erdoğan, aracında bulunan McLaren Mercedes pilotu Kimi Raikkonen'nin de elini sıkarak başarı dileklerini iletti. Erdoğan, ayrıca yarış öncesi pistte yürüyerek tribünlerdeki yarışseverleri selamladı. 
     Bu arada yarışlar öncesi İstiklal Marşı'nın Sertab Erener söylerken, Türk Yıldızları'nın gökyüzünde yaptığı geçiş büyük alkış aldı. 
     
     TRAFİK KİLİTLENDİ 

     Formula 1 Türkiye Grand Prix'sini izlemek için İstanbul Park Pisti'ne gelen yarışseverler, oluşan uzun kuyruklar nedeniyle, piste ulaşmakta zorlandı. 
     Bağlantı yollarından itibaren trafik kilitlenirken, yarışseverler tribünlere ulaşmak için yoğun çaba sarfetti, bazıları start anını kaçırdı. 
     
     BÜYÜK İLGİ 

     Son gün yarışlarına sporseverler büyük ilgi gösterdi. Tribünlerin büyük bir bölümü dolarken, pist dışındaki yüksek yerlerde konuşlanan sporseverler yarışları izlemeye çalıştı. 
     Öte yandan Samandıra, Kurtköy ve Şekerpınar gişelerinden geçişler daha önce alınan karar gereği sabah 07.00'den 19.00'a dek ücretsiz gerçekleştiriliyor. 
     Kentin önmli merkezlerinden her 5 dakikada bir otobüs seferleri düzenlendi. 
     İstanbul Park Pisti tribünleri ve açık alanlarını dolduran yarışseverler, tuttukları takımların bayraklarını sallayıp destek verdiler. 
     
     ÜNLÜLER GEÇİDİ 

     Formula 1 Türkiye Grand Prix'si için Dünya ve Türkiye'nin ünlü isimleri İstanbul Park Pisti'ne geldi. 
     Dünyaca ünlü sinema yıldızları Bo Derek, Ursula Andress ve Mike Tyson'ın yanısıra, Kenan Doğulu, Gülben Ergen ve Mustafa Erdoğan gibi birçok ünlü isim yarışları izledi. 
     Kenan Doğulu, Red Bull Racing pilotu Christian Klien ile sohbet etti. 
     
     AILTON VE CORDOBA DA İZLEDİ 

     Beşiktaş'ın yıldız futbolcuları Ailton Goncalves Da Silva ile Oscar Eduardo Cordoba da yarışı izleyenler arasındaydı. 
     Eşleriyle İstanbul Park Pisti'ne gelen ikili, Formula 1 hayranı olduklarını dile getirdi. 
     Ailton, Almanya'dan tanıdığı Michael Schumacher'in hayranı olduğunu ve bu yarışta onu desteklediğini belirtirken, tesisleri de çok güzel bulduğunu söyledi. 
     Cordoba ise tesisler için "Çok olağanüstü ve muhteşem bir tesis. Bu iş futbol oynamaktan çok daha zor. Çünkü her dakika yaşamınızı tehlikeye atıyorsunuz. Bir Kolombiyalı olarak yarışta vatandaşım Juan Pablo Montoya'yı destekliyorum" dedi. 
     
     TAHİNCİOĞLU F1 ARACIYLA 

     Formula 1 yarışları öncesi Jason Tahincioğlu, Jordan takımının F1 aracıyla pistte gösteri turu yaptı. 
     Pistte 5 tur atan Tahincioğlu'na sporseverler büyük ilgi gösterdi. 
     
     POLİTİKACILAR DA GELDİ 

     Formula 1 Türkiye Grand Prix'sine politikacılar da büyük ilgi gösterdi. 
     Başbakan Recep Tayyip Erdoğan'ın yanısıra, aralarında Devlet Bakanı ve Başbakan Yardımcısı Mehmet Ali Şahin, Bayındırlık ve İskan Bakanı Faruk Nafiz Özak'ın da bulunduğu bakanlar, Gençlik ve Spor Genel Müdürü Mehmet Atalay, yarışları İstanbul Park Pisti'nden izledi. 
     Başbakan'ın eşi Emine Erdoğan da İstanbul Park Pisti'ne geldi. 
     
     ANADOLU ATEŞİ GÖSTERİ YAPTI 

     Anadolu Ateşi dans topluluğu, Formula 1 yarışı öncesi gösteri yaptı. 
     Start alanında pistin üstünde yapılan gösteri, sporseverlerce ilgiyle izlendi. 

     
</TEXT>
</DOC>
