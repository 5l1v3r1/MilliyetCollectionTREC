<DOC>
<DOCNO> 374343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun35.html </URL>
<DATE> 2005/08/31/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
New Orleans'ta yağma sorunu büyüyor... 
</HEADLINE>
<TEXT>

     ABD’nin Meksika Körfezi kıyılarını vuran Katrina kasırgasının hedef aldığı en büyük kent New Orleans’ta, Superdome stadyumuna sığınan yaklaşık 25 bin kişi, buradan komşu eyalet Teksas’a taşınarak başka bir stadyumda barındırılacak. 
     Yetkililer, Superdome stadyumunun zemininde suların giderek yükselmesi, su, elektrik, havalandırma ve tuvalet ihtiyaçlarının karşılanamaması üzerine, buraya sığınanların otobüslerle ve mümkün olan diğer taşıtlarla Teksas’taki Astrodome stadyumuna nakledilmelerine karar verildiğini bildirdiler. 
     Deniz seviyesinin altında inşa edilmiş olan kenti korumak üzere kurulan bentlerden sellerin sızması üzerine, büyük kısmı metrelerce yükseklikteki sular altında kalan New Orleans’ta yağma olayları da giderek artıyor. Yağmacılar, aralarında kuyumcuların ve elektronik cihaz satan mağazaların da yer aldığı dükkanları hedef alırken, bir olayda bir polis memurunun yağmacılar tarafından vurularak ağır yaralandığı belirtildi. 
     Kentin turistik yerlerinin başında gelen Fransız Kışlası bölgesi, deniz yüzeyinin beş metre üzerinde olduğu için burada meydana gelen hasarın daha az olduğu belirtiliyor. Nispeten kuru bölgelerde bazı dükkan sahiplerinin, yağmacılara karsı işyerlerinin başında silahla oturduğu ve bunlardan birinin üzerinde "yağmalarsan vururum" yazılı bir pankart taşıdığı haberleri verildi. 
     Kentin birçok başka bölgesinde nehirlere dönüşen sokaklarda bir köpekbalığı ve suda yüzen beyaz bir tabut görüldü. 
     Kentin belediye başkanı Ray Nagin de çok sayıda cesedin sularda yüzdüğünü belirtiyor. 
     Uzmanlar ise bu koşullarda kentte bulunmaya devam edenlerin, salgın hastalık tehdidine maruz kalacağını söylediler. 
     Öte yandan Beyaz Saray, Meksika Körfezi ve kıyılarındaki petrol tesislerinde zararın sınırlı kaldığının belirlenmesi durumunda, Katrina’nin ABD’nin genel ekonomisine etkisinin de kısıtlı olacağı öngörüsünde bulundu. 
     Başkan George Bush’un ekonomi danışmanı Ben Bernanke, CNBC televizyonuna açıklamasında, "İleriye baktığımızda, bölgenin yeniden inşa edilmesi, yeni işler yaratacak ve büyümeye katkıda bulunacak. 
     Enerji sektörüne vurulan darbenin geçici olduğunun ve altyapının kalıcı şekilde zarar görmediğinin belirlenmesi durumunda, kasırganın toplam ekonomiye olumsuz etkisinin sınırlı kalacağını sanıyorum" dedi. 
     
</TEXT>
</DOC>
