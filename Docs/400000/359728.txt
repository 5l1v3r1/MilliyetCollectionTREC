<DOC>
<DOCNO> 359728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko04.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 28.400 zirvesine doğru çıkışını sürdüyor 
</HEADLINE>
<TEXT>


IMF ile gözden geçirmenin ertelenmesi, Londra'daki saldırılar İMKB'yi de etkiledi. Ancak alımların sürmesi zirvenin test edilme olasılığını artırıyor 

Zeynep Candan Aktaş 

Telekom ihalesinde oluşan 6.55 milyar dolarlık fiyat ile haftaya olumlu başlayan İMKB 100 Endeksi 28.400 zirvesinin destek seviyeleri olan 27.800'lerde zorlandı. 
Bu seviyedeki güçlü direnç bölgesinde haftayı kimi 27.900'leri test ederek kimi de 20 günlük ortalamaya gerileyerek geçirdi. Haftanın en yükseği 27.963, en düşüğü 26.980 oldu. Kapanış en yükseğe yakın 27.842'den gerçekleşti. Telekom ihalesinin ardından yaşanan peşin ve vadeli fiyat tartışmalarından sonra IMF ile birinci gözden geçirmenin ertelenmesi ve perşembe günü Londra'da terör saldırılarının olması, dünya piyasalarıyla birlikte İMKB'de de satışları artırdı. Ancak satışların 27.000'lerde güçlü alımlarla karşılanması endeksin tekrar toparlanmasını sağladı. Önümüzdeki hafta, cuma günü yapılan Merkez Bankası'nın Para Kurulu Toplantısı'ndan çıkacak karar piyasada 0.25 puanlık bir düşüş beklentisi var haftaya başlangıçta etkili olacak. Ayrıca Ereğli'nin ayın 14'üne ertelenen ön yeterlilik başvuruları sonuçlanacak. Teknik analiz açısından işlem hacminde artış eğilimi ve bankacılık senetlerinde etkili olmaya başlayan alımlar 28.400'lere doğru hareketin devam edebileceğini gösteriyor. Ancak hareket global güçlü bir hareket olmaktan şimdilik uzak. Hareketin genele yayılması ve güçlenmesi ancak 28.400'lerin geçilmesinden sonra olacaktır. Daha çok senet bazında hareketler şeklinde gelişiyor ve bir grup çıkışta iken, bir grup düzeltmede görünüyor. Bu nedenle hareketleri senet bazında izlemekte ve düzeltmelere karşı duyarlı olmakta fayda var. Endeksin kısa vadede ilk destekleri 27.000 ve 26.500'de iken dirençler 27.900 ve 28.400 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
