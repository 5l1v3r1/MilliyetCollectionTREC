<DOC>
<DOCNO> 353802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas10.html </URL>
<DATE> 2005/06/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Doğal tansiyon ilacı Gilebor 
</HEADLINE>
<TEXT>

     Karadeniz Teknik Üniversitesi KTÜ Ordu Ziraat Fakültesi Bahçe Bitkileri Bölüm Başkanı Prof. Dr. Turan Karadeniz, gileborun tansiyonu düzelttiğini, hipertansiyonda kalp-damar sistemini rahatlattığını söyledi. 
     Karadeniz, "kartopu" olarak da bilinen gilebor bitkisinin, Türkiye’de batı, iç, kuzey ve Doğu Anadolu bölgelerinde bulunduğunu, park ve bahçelerde süs bitkisi olarak da yetiştirildiğini belirtti. 
     Mayıs-Haziran aylarında, beyaz renkli çiçekler açan gileborun daha çok hendek kenarlarında, sulak yerlerde görüldüğünü ifade eden Karadeniz, "Olgun meyvesi kırmızı renkli ve küre şeklindedir. Olgun meyvelerin sıkılması ile elde edilen usare, içecek olarak kullanılmaktadır. Norveç ve İsveç’te unlu mamullere katılmaktadır. 
     Kanada’da jöle benzeri tatlı yapımında kullanılmaktadır" dedi. 
     Gileborun meyvelerinin vitaminler, mineraller ve diğer bioaktif maddeler içerdiğini vurgulayan Karadeniz, "Gilebor, tansiyonu düzeltir. Hipertansiyonda kalp-damar sistemini rahatlatır ve tansiyona bağlı olarak meydana gelen kabızlığa iyi gelir" diye konuştu. 
     Gileborun teskin edici, uyku verici, idrar söktürücü etkilerinin de olduğuna dikkati çeken Karadeniz, "Gilebor ayrıca adale tutulmalarını ve spazmı hafifletir. Adale krampları, yumurtalık, rahim ve kas problemlerine faydalıdır. Çocuk düşürme, rahim ve adet kanamalarında ortaya çıkan krampları ortadan kaldırır. Aynı zamanda menopoza bağlı olarak, özellikle kanama dönemlerinde, damarlarda büzücü bir rol oynayarak kan kaybını azaltır" dedi. 
     Prof. Dr. Karadeniz, ABD’de, gileborun meyvesinin yanı sıra gövde kabuklarından da sinir hastalıkları, halsizlik, kramp, sara, tetanos, romatizma gibi hastalıkların tedavisinde başarıyla yararlanıldığını kaydetti. 
     
</TEXT>
</DOC>
