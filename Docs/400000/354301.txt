<DOC>
<DOCNO> 354301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun10.html </URL>
<DATE> 2005/06/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Wexler ABD, PKK’ya karşı sertleşmeli 
</HEADLINE>
<TEXT>

     CAN KAMİLOĞLU New York DHA 

      ABD’de 4 dönemdir Demokratlar adına Florida eyaletini Kongre’de temsil eden, aynı zamanda ABD Kongresi’nde 70 parlamenterden oluşan Türkiye Dostluk Grubu Eşbaşkanı olan Robert Wexler, Washington’un Türkiye’yi kızdıran, PKK konusundaki tutumunu sertleştirmesi gerektiğini söyledi. 
     ABD Kongresi’nin en etkin üyelerinden biri olarak kabul edilen Wexler, New York’ta İstanbul Tekstil Konfeksiyon İhracatçıları Birliği’nin İTKİB ABD temsilciliğini ziyaret etti. ABD’deki İTKİB temsilcisi Ziya Şükün tarafından karşılanan Wexler, bir süre Başbakan Recep Tayyip Erdoğan’ın yapmış olduğu son ABD gezisinin Türkiye izlenimleri konusunda Şükün’den bilgi aldı. 
     
     ’ENGEBELİ YOLLAR GERİDE KALDI’ 
     DHA’nın sorularını da yanıtlayan Wexler, Erdoğan-Bush zirvesinin ardından Türk-Amerikan ilişkilerinde dürüstlük ve olumlu yaklaşımların temel olduğu yeni bir döneme girildiğini belirterek, "Türkiye ve ABD’nin karşılıklı beklentileri var. Bu beklentiler artık daha gerçekçi çerçevede olacaktır. İki ülke arasındaki ilişkilerin iyi olması için birçok neden mevcut" dedi. 
     Wexler, Erdoğan-Bush görüşmesin 1 saat sürdüğünü ve çok olumlu bir havada geçtiğini hatırlatarak, "Çok engebeli yollardan geçtik, ancak bu engebeli yollar geride kaldı" ifadelerini kullandı. 
     
     ’AB MÜZAKERELERİNİN ANAHTARI EKONOMİK REFORMLAR’ 
     Wexler Türkiye’nin Kıbrıs konusunda göstermiş olduğu olumlu çabanın birçok Amerikalı tarafından takdir edildiğini ifade ederek, "Hükümet yeni ekonomik reformları gerçekleştirmeye kendini adadı ve bu çaba Türkiye’nin AB ile müzakerelere başlamasının anahtarı oldu" diye konuştu. 
     Türkiye ve ABD’nin, Kafkasya ve Ortadoğu’da aynı görüşleri paylaştığını dile getiren Wexler, "İki ülkenin de istediği şey, istikrar ve barış. Ortadoğu’da demokrasinin gelişmesi konusunda az bir ümit olsa da, Lübnan, Mısır ve Filistin konusunda Türkiye ile aynı şeyleri düşünüyoruz. Bunun için ortak çalışabiliriz" dedi. 
     Türkiye ile ABD’nin enerji konusunda da işbirliği içinde olduğunu belirten Wexler, söz konusu işbirliğinin büyüyerek, iki ülkeye yeni çıkarlar sağlayacak bir düzeye geleceğini de sözlerine ekledi. 
     
</TEXT>
</DOC>
