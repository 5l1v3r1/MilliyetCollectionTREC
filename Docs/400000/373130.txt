<DOC>
<DOCNO> 373130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo16.html </URL>
<DATE> 2005/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anderlecht, hırsızlık yüzünden Slavia Prag aleyhine tazminat davası açtı 
</HEADLINE>
<TEXT>

     Çek Cumhuriyeti'nin başkenti Prag'da önceki gece yapılan SK Slavia Prag-RSC Anderlecht Avrupa Şampiyonlar Ligi 3. ön eleme turu rövanş maçında RSC Anderlechtli oyuncuların değerli eşyalarının çalınması üzerine kulüp başkanı, Çek kulübü aleyhine tazminat davası açtı. 
     Karşılaşma sonunda aralarında milli futbolcu Serhat Akın'ın da bulunduğu tüm RSC Anderlechtli oyuncuların soyunma odalarında bulunan paraları ve değerli eşyalarının çalındığının belirlenmesi üzerine Belçika kulübünün başkanı Roger Van Den Stock, UEFA'ya şikayette bulunarak, SK Slavia Prag'dan tazminat istedi. 
     Stock, ''Bizim için yalnızca para önemli değil. Birçok oyuncunun duygusal bağı olan bazı değerli eşyalar da çalındı. Bazıları bu olayı kaldıramıyorlar. Ben onca yıldır kulüp başkanıyım, Avrupa kupası maçlarında böyle bir olay görmedim. SK Slavia Prag'da şimdi Anderlecht formalı bir gencin soyunma odalarına girdiğini iddia ederek işi saptırmaya çalışıyor'' dedi. 
     RSC Anderlecht'te forma giyen futbolcular, maçtan sonra Brüksel'e dönüşlerinde Anderlecht polisine hırsızlıkla ilgili dilekçe verdiler. RSC Anderlecht Kulübü tazminat davasının yanısıra eğer SK Slavia Prag'ın hırsızlık sigortası varsa sigorta aracılığıyla çalınan eşyaları almaya çalışacak. 
     Çarşamba akşamı yaşanan hırsızlık olayında Türk futbolcu Serhat Akın'ın pasaportu, kredi kartları ve bir miktar parası çalınırken, RSC Anderlecht'in diğer golcüsü Nenad Jestroviç'in 12 bin Avro parası çalındığı iddia ediliyor. 

     
</TEXT>
</DOC>
