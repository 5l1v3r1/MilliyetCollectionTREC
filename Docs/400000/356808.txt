<DOC>
<DOCNO> 356808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/dunya/axdun01.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ'den KKTC'ye destek 
</HEADLINE>
<TEXT>


İslam Konferansı Örgütü, KKTC'ye uygulanan izolasyonların kaldırılması için bugün uluslararası kamuoyuna çağrıda bulunacak. Rumlar, engelleme çabalarında başarısız oldu 

UTKU ÇAKIRÖZER SANA 


İslam Konferansı Örgütü, Yemen'in başkenti Sana'da devam eden 32. toplantısında, tüm dünyaya Kıbrıs Türkleri üzerindeki izolasyonların kaldırılması çağrısı yapacak. KKTC'nin ilk kez devlet statüsünde temsil edildiği toplantıda bugün açıklanacak kararda İKÖ üyelerinin KKTC ile üst düzey temas kurmaları ve izolasyonu sona erdirmek için özellikle ulaştırma, ticaret, turizm, kültür ve spor alanlarında ilişki kurması istenecek. 
Kararda ayrıca, İKÖ üyelerinden Kıbrıs Türkleri için attıkları her adımı örgüt sekreteryasına bildirmeleri talebinde bulunacak ve İslam Kalkınma Bankası'nın Kıbrıs Türk tarafının kalkınmasına yönelik projeleri desteklemesi istenecek. 
Öte yandan, Kıbrıs Rum Kesimi'nin, İKÖ'nün KKTC'ye destek kararını engellemek için Sana'ya gönderdiği Şam Büyükelçisi Marios İyeronimides, Genel Kurul'un kapalı oturumunun yapıldığı dünkü toplantıya alınmadı. Toplantıda KKTC'yi temsil eden Dışişleri Bakanı Serdar Denktaş, İKÖ kafeteryasında karşılaştığı diplomata, "Kıbrıslı Kıbrıslıyı görünce selam vermez mi Bizlere bir merhaba demeni beklerdik. Biz burada Kıbrıs Türk Devleti olarak bulunuyoruz. Siz ne arıyorsunuz Gizli kapaklı işler çevirmeye çalıştığınızı duydum. Ama bir sonuç alamadınız. Size geçmiş olsun. Papadopulos'a da benden selam söyleyin" dedi. Denktaş, İKÖ üyelerinin KKTC'ye yönelik ilgisini, "Bu toplantı Rumların yıllardır Müslüman mahallesinde salyangoz satarcasına yaptıkları görüşmelerin artık İKÖ'de tutulmadığını ortaya koydu" diye değerlendirdi. 

İsrailli işadamları 
Denktaş, Kuzey Kıbrıs'a yönelik izolasyonların kaldırılması konusunda İsrail ve Rum işadamlarından beklentisi olduğunu açıkladı. "Bence Ercan Havaalanı'na ilk uçağı İsrail uçuracak" diyen Denktaş, ikinci umudunun ise Gümrük Birliği kapsamında Türk limanlarının hizmete açılmasından 2 milyar dolar kazanmayı hedefleyen Rum işadamları olduğunu belirtti. Türkiye'nin Rumlarla imzalanacak Gümrük Birliği protokolünü iyi bir silah olarak değerlendirmesi gerektiğini belirten Denktaş, "Türkler aleyhine açılan davaların durması, Magosa ve Girne'den giden mallarımızın AB içine serbest girişi sağlanmalıdır" diye konuştu. 

'Elimizi çekeriz' 
3 Ekim'den sonra Rumların çözüm istemek yerine Türkiye ile her müzakere başlığını pazarlık kozu gibi kullanacağını vurgulayan Denktaş, "2008'de Rum tarafında yapılacak Cumhurbaşkanlığı seçimini iyi izleyeceğiz. Papadopulos ya da onun kafasında biri kazanırsa artık biz elimizi çekeriz. Çözümün ille de Rum tarafıyla bulunması gerekmiyor. Rumlarla bir yere varılamazsa, tek başımıza uluslararası camiayla entegrasyon yolunu aramamız lazım" dedi. 




</TEXT>
</DOC>
