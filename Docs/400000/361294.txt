<DOC>
<DOCNO> 361294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun06.html </URL>
<DATE> 2005/07/15/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Pentagon'dan Irak itirafı Savaş gerekçesinin KİS ekseninde olması hataydı 
</HEADLINE>
<TEXT>

     ABD’de görevinden ayrılmak üzere olan Savunma Bakan Yardımcısı Douglas Feith, Washington’un Irak savaşının temel gerekçesini devrik Saddam Hüseyin rejiminin kitle imha silahları bulunduğu eksenine yerleştirmesinin hata olduğunu söyledi. 
     Pentagon’un üç numaralı yetkilisi Feith, AP ajansına verdiği özel demeçte, "Yönetimin, Irak savaşının gerekliliğine ilişkin bütün temel unsurlar yerine sadece kitle imha silahları meselesini fazlasıyla vurguladığı konusunda herhangi bir soru işareti yok. Savaşın stratejik gerekçeleri, daha geniş şekilde kamuoyuna anlatılabilseydi daha iyi olurdu" dedi. 
     Feith, Amerikan istihbarat kuruluşlarının, savaştan önce Saddam Hüseyin rejiminin elinde bulunduğu sanılan kitle imha silahlarına ilişkin hata yaptığını da söyledi. 
     Douglas Feith, daha sonra Saddam’ın elinde kitle imha silahları bulunmadığı anlaşılmasına rağmen, Irak savaşının yine de haklı bir savaş olduğunu savundu. 
     Uzmanlar, Başkan George Bush yönetiminin Irak savaşıyla ilgili olarak hata yapıldığını kabul etmeme eğilimi gözönüne alındığında, Feith’in bu itirafının önem taşıdığını belirtiyor. 
     Bu yaz görevinden ayrılacağını Ocak’ta açıklayan Feith’in yerine, ABD’nin eski Ankara Büyükelçisi Eric Edelman’ın gelmesi öngörülüyor. 
     Edelman’ın, görevine başlayabilmesi için gereken Senato’dan onay alma süreci henüz tamamlanmadı. 
     
</TEXT>
</DOC>
