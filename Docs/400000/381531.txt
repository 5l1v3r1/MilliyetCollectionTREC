<DOC>
<DOCNO> 381531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun32.html </URL>
<DATE> 2005/09/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
El Kaide liderine 27, El Cezire muhabirine 7 yıl hapis 
</HEADLINE>
<TEXT>

     İspanya Yüksek Mahkemesi, El Kaide ile ilgili davada, İspanya'daki El Kaide'nin lideri olduğu iddia edilen bir kişiyi 27 yıl, El Cezire muhabiri Tayser Aluni'yiyse 7 yıl hapis cezasına çarptırdı. 
     Avrupa'da açılan en büyük El Kaide davasında, toplam 24 sanıktan 5'i suçsuz bulunurken, 18'i de çoğu terörist örgütle işbirliği suçlamasından olmak üzere 6 ila 27 yıl arasında değişen hapis cezalarına çarptırıldı. 
     Mahkeme, Ebu Dahdah olarak bilinen İmad Eddin Bereket Yarkas'a 11 eylül saldırılarının planlayıcılarıyla işbirliğinden 15, terörist bir grubun lideri olduğu için 12 olmak üzere toplam 27 yıl hapse mahkum etti. 
     Ebu Dahdah, 11 eylüldeki saldırı öncesinde son dakika hazırlıkları ve saldırı tarihini gözden geçirmek üzere, saldırıyı düzenleyenlerden Muhammed Atta ve saldırıyı koordine eden Remzi Binsalşib'in buluştuğu, temmuz 2001'de İspanya'nın Taragona bölgesinde yapılan toplantıyı düzenlemekle suçlanıyordu. 
     El Cezire muhabiri Tayser Aluni ise El Kaide üyesi olduğu suçlamasından beraat ederken, terörist bir grupla işbirliği yapmaktan 7 yıl hapse mahkum oldu. 
     Savcılık, Aluni'yi gazetecilik görevi için Afganistan'a gittiği sırada El Kaide üyeleri için para taşıdığını iddia etmiş, Aluni bu iddiaları yalanlamıştı. 
     Aluni, 11 eylül saldırılarından kısa bir süre sonra El Kaide lideri Usame bin Ladin ile röportaj yapmıştı. 
     Madrid'in bir banliyösünde yüksek güvenlik önlemleri altında görülen davada, 3 kişilik mahkeme heyeti nisan-temmuz arasındaki 2,5 ayda 100'den fazla tanığı dinledi. 
     Bugünkü davada sanıkların tümü suçsuz olduklarını yinelerken, hiçbir sanık doğrudan 11 eylül saldırılarından ceza almadı. 
     
</TEXT>
</DOC>
