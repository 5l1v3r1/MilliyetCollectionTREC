<DOC>
<DOCNO> 356190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun42.html </URL>
<DATE> 2005/06/28/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Başkonsolos Dimov'da veda ziyareti... 
</HEADLINE>
<TEXT>

     Bulgaristan’ın Edirne Başkonsolosu Georgi Dimov, Bulgaristan’la Türkiye arasında her alandaki ilişkilerde son 50 yılın en yüksek seviyesinin yaşandığını bildirdi. 
     Dimov, Edirne’deki konsolosluk görev süresinin sona ermesi nedeniyle, Belediye Başkanı Hamdi Sedefçi’ye veda ziyaretinde bulundu. 
     Bulgaristan ile Türkiye arasındaki dostluk ilişkilerinin kuvvetlendiğini, bu dostluk köprüsünün oluşumunda herkesin emeği olduğunu ifade eden Dimov, köprünün asla yıkılamayacağını kaydetti. 
     Sedefçi de Dimov’un Türkiye ile Bulgaristan arasındaki ilişkilerin gelişmesinde büyük katkısı olduğunu belirtti. 
     Dimov’un görev süresi içinde iki ülke arasında dostluk köprüsü oluşturduğunu bildiren Sedefçi, şunları söyledi 
     "Kardeşimiz Dimov, Edirne ile Bulgaristan arasında dostluk köprüsü kurdu. Çok güzel izler bıraktı. Yeni görevinde de aynı başarıları sergileyeceğine ve bizleri unutmayacağına olan inancımız sonsuz. Edirne’den ayrılmasından dolayı üzülüyorum. Ama kendisiyle diyaloğumuz her zaman sürecek." 
     
</TEXT>
</DOC>
