<DOC>
<DOCNO> 391231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/dunya/adun.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tersine türban olayı 
</HEADLINE>
<TEXT>


Malezya'daki Uluslararası İslam Üniversitesi'nde patlak veren türban tartışması, iktidar ve muhalefeti karşı karşıya getirdi. Ancak orada sorun okula türbanlı değil, türbansız girilememesi 

DIŞ HABERLER SERVİSİ 


Güneydoğu Asya ülkelerinden Malezya'da da "üniversite" ve "türban", hükümet, muhalefet ve sivil toplum örgütlerinin dahil olduğu büyük bir tartışmaya yol açtı. Ancak bu kez üniversiteye türbanla girilmesi değil, türbansız girilememesi sorun oldu. 
AFP'nin haberine göre, Malezya Uluslararası İslam Üniversitesi IIU 1987'de aldığı bir kararla mezuniyet törenine kız öğrencilerin başları örtülü olarak katılmalarını şart koşmaya başladı. Ancak ülkenin prestijli öğretim kurumları arasında yer alan IIU'da Müslüman öğrencilerin yanı sıra Müslüman olmayan kız öğrenciler de öğrenim görüyor. Bu nedenle patlak veren tartışmalar bugüne kadar sürdü. Önceki gün IIU yönetimi yeni bir karar daha alarak eski kararını savundu ve geri adım atmayacağını açıkladı. IIU Halkla İlişkiler Müdürü Şamsul Ezher Muhammed Yusuf, mezuniyet töreninde Müslüman olmayan kız öğrencilerin de başının örtülü olması gerektiğini vurgulayarak, "Kararımızı değiştirmiyoruz. Başörtüsü üniversitenin mezuniyette Müslüman olsun veya olmasın kız öğrenciler için öngördüğü zorunlu giyim tarzıdır. Diğer günler Müslüman olmayanlar böyle giyinmek zorunda değil" dedi. 
Öğrenim hakkı, din ve vicdan hürriyeti etrafında tartışmalar yeniden alevlenirken, harekete geçen muhalefet lideri Lim Kit Siang, konuyu parlamentoya taşıdı. Siang, mezun olmaya hazırlanan gayrimüslim kız öğrencilerin zorunlu kıyafetten dolayı kendisine başvurarak şik yetçi olduklarını bildirdi. 

'Zorlama olmasın' 
Öğrenci dernekleri de kararı protesto ederek IIU'yu kararını bir kez daha gözden geçirmeye davet etti. Star gazetesine konuşan Malaya Üniversitesi Öğrenci Derneği Başkanı Muhammed Efendi Ömer, "Müslüman öğrenciler için bir sorun yok, ancak Müslüman olmayanlar için hassasiyet gösterilmeli. Müslüman olmayanlar başını örtmeye zorlanmamalı" dedi. Star, ülkenin Hint kökenli nüfusunu temsil eden 12 sivil toplum kuruluşunun da insan hak ve özgürlükleri ile dini inanç ilkelerine ters, Malezya Anayasası'na aykırı karar aldığı için IIU aleyhine polise şik yet başvurusu yaptığını bildirdi. 

'Disiplin sorunu' 
Bu itirazlara karşın Malezya hükümeti IIU'nun tavrını destekledi. Konunun üniversite içi bir olay olduğunu savunan Malezya Ulusal Birlik Bakanı Maximus Ongkili, hükümetin konuyu irdeleyeceğini, ancak yine de sorunun dini bir sorun olmadığı ve dolayısıyla insan haklarını ihlal eden bir yönü bulunmadığı görüşünde olduğunu söyledi. "Sorun, üniversitenin disiplin sorunudur" diyen Bakan, "Üniversite kararı olduğu için öğrenciler bu prosedür ve disipline uymak zorunda. Öğrenciler IIU'ya girmeden önce bu zorunluluğu biliyorlardı" ifadesini kullandı. 
25 milyonluk Malezya'da nüfusun yüzde 60'ını Müslüman Malaylar, yüzde 26'sını Çinliler ve yüzde 8'ini de Hint kökenliler oluşturuyor. Müslümanlar arasında başörtüsü yayılıyor. 


</TEXT>
</DOC>
