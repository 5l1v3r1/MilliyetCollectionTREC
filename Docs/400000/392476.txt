<DOC>
<DOCNO> 392476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/guncel/gun01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de bir parka daha cami yapılacak 
</HEADLINE>
<TEXT>


İstanbul Büyükşehir Belediye Meclisi'nin Göztepe Parkı'na cami yapılması kararının tartışmaları sürerken Göztepe Çemenzar'daki bir parka daha cami yapılacağının açıklanması, gözleri yine bu bölgeye çevirdi 

İSTANBUL Milliyet 

İstanbul Büyükşehir Belediye Meclisi, Göztepe Parkı'ndan sonra yine Göztepe Çemenzar'daki 3 bin 500 metrekarelik bir parka da cami yaptırma kararı aldı. Bölge halkı projeye karşı çıkıyor. Projeye karşı açtıkları davanın sonucunu bekleyen Kadıköy Belediye Başkan Yardımcısı Gürsel Tekin, yeşil alana 300 ve 400 metre uzaklıklarda iki cami bulunduğunu söylüyor. 
İstanbul Büyükşehir Belediye Meclisi'nin Göztepe Parkı'na cami yapılmasına karar vermesiyle alevlenen tartışmalar daha bitmeden, yine Göztepe Çemenzar Sokak'taki parka da cami yaptırma kararı alması, bölge halkında tepkiye neden oldu. Göztepe Muhtarı Hayrettin Ünsal, sokak sakinlerinin parklarını cami yaptırmayacaklarını belirtirken, şunları söyledi 

'Kararı hukuk verecek' 
"1999 depreminde sokak sakinleri bu parkta sabahladı. Bu insanlar bu arsayı çimlendirip ağaç dikilerek parka dönüştürdü. 'Birlikte Yerinde Yönetim' sloganıyla seçimleri kazananlar, sokak sakinlerini bile bu karardan haberdar etmedi." 
Kadıköy'de 127 cami olduğunu, Yeni Sahra Mahallesi haricinde camiye ihtiyaç bulunmadığını belirten Kadıköy Belediye Başkanı Selami Öztürk, "Göztepe, Kozyatağı ve Bostancı üçgeninde yer alacak camilerin üçü yeşil alana inşa edilecek. Bu bölgede şu anda 31 cami faaliyette. Kadıköy Belediyesi olarak yeşil alanlarda yapılan bu plan değişiklikleri için mahkemeye gittik. Hakkımızı halkı sokağa dökerek değil, hukuk yoluyla arıyoruz" dedi. 
Belediye Başkan Yardımcısı Tekin ise yeşil alanın 400 metre uzaklığında Tütüncü Mehmet Efendi Camii, 300 metre uzaklığında ise Çemenzar Camii'nin bulunduğunu belirterek, "Bu camilerin cemaatiyle konuştuk. Onlar da camiye gerek olmadığını ve son yeşil alanlarını da kaptırmak istemediklerini belirtiyorlar" diye konuştu. 





</TEXT>
</DOC>
