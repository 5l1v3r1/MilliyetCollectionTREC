<DOC>
<DOCNO> 358181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/ekonomi/aeko.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Telekom'u kimin aldığı henüz belli değil' 
</HEADLINE>
<TEXT>


Telekom'a, en yüksek teklifi Oger'in vermesi, şirketi Oger'in aldığı şeklinde yorumlanmıştı. Ancak, Ulaştırma Bakanı sürpriz bir açıklama ile 'peşin ödeme' öneren Etisalat'ın teklifinin de değerlendirileceğini belirtti 

Gülçin Üstün - Ankara 

Türk Telekom TT hisselerinin yüzde 55'inin satış ihalesinde 6 milyar 500 milyon dolarla en yüksek ikinci teklifi veren Etisalat - Çalık Ortak Girişim Grubu'nun, "Biz peşin ödeme teklif ettik" açıklaması kulisleri hareketlendirdi. Ulaştırma Bakanı Binali Yıldırım, henüz ihale sürecinin tamamlanmadığını ve TT İhale Komisyonu'nun en yüksek iki teklifi de Oger Telecom ve Etisalat Grubu değerlendirmeye alacağını açıkladı. 
Yıldırım, Milliyet'in sorularını yanıtlarken, "Kimse devre dışı kalmış değil. İhale Komisyonu'nun 'Telekom'u şu aldı' yönünde bir ilanı olmadı. İhale, teknik yönden tamamlandı. Daha Danıştay, Rekabet Kurumu, Telekomünikasyon Kurumu ve Bakanlar Kurulu aşamaları var. Dört zorlu kapıdan geçecek" dedi. 

Olay daha bitmedi 
İhale Komisyonu'nun bugün yapacağı toplantıda değerlendirme yapacağını ve ayrıntılı bir rapor hazırlanacağını söyleyen Yıldırım, "Olay daha bitmedi. Olmuş, bitmiş bir iş yok. Komisyon, raporlarını oluşturacak. Raporlara ne yansırsa, Rekabet Kurumu'na gönderilecek. Önümüzde izlenmesi gereken bir prosedür var. Yıl sonundan önce de tamamlanabilir" diye yanıtladı. 
Yıldırım, ihaleyi kazanacak yatırımcıdan KDV alınıp alınmayacağı sorusu üzerine, "Hisse devrinde KDV alınmıyor. Bunu gündeme taşımanın anlamı yok" dedi. 

6.5 milyar dolar nakit teklif ettiler 
Etisalat yazılı bildirdi İhale için yeterlilik alan katılımcı grupların, 24 Haziran'da sundukları fiyat teklifi dosyalarında ödeme biçimini de belirttiği öğrenildi. 
Telekom ihalesinin açık artırmalı bölümü öncesinde yazılı olarak 4 milyar 201 milyon dolar 'başlangıç fiyatı teklifi'nde bulunan Etisalat - Çalık Ortak Girişim Grubu, ödemeleri peşin yapma taahhüdünde bulundu. 

'Değiştirebilirler' 
Özelleştirme İdaresi Başkanlığı'ndan bir yetkili, "Yatırımcılara, önlerini görebilmesi için iki farklı ödeme seçeneği sunuldu. Yatırımcılar, isterlerse ödeme biçimlerini değiştirebilirler. Oger Telecom da teklifini değiştirebilir" diye konuştu. 
Halka ve olaylara Tercüman gazetesine konuşan Çalık Enerji Grubu Genel Müdürü Erdal Çelik, "İhaleyi kazanan grup, 6 milyar 550 milyon doları, yüzde 20'si peşin dört taksitte ödeyecek. Biz ise 6.5 milyar doları peşin teklif etmiştik. Gelişmeleri bekliyoruz. İhale teknik olarak sonuçlandı, bunu da söyleyen Başkan'dı. Kararı Özelleştirme İdaresi ile Özelleştirme Yüksek Kurulu verecek" dedi. 

Birbirlerini kutlamışlardı 
Satışın yolu uzun TT özelleştirmesi, olağan ihalelerden farklı olarak ayrı bir kanunla düzenlendi. TT ihalesinin sonuçlanabilmesinde izlenecek yol şöyle 
İhale Komisyonu her iki teklifi de dosya halinde Rekabet Kurulu'na sunacak. Rekabet Kurulu tekliflerin, teklif sahiplerinin TT hisselerini devralmaları halinde "yurtiçi piyasada rekabeti bozucu etkide" bulunup bulunmayacaklarını inceleyecek. Rekabet Kurulu onayının ardından Bakanlar Kurulu aşamasına gelinecek. Bakanlar Kurulu'nun ihaleyi kazanan teklifi belirlediği kararname Cumhurbaşkanlığı'na gönderilecek. Cumhurbaşkanı Sezer, Bakanlar Kurulu kararını onaylarsa karar 15 gün içinde Resmi Gazete'de yayımlanacak. Bakanlar Kurulu kararının ardından ihaleyi kazanan teklif sahibiyle hisse devir anlaşması, hissedarlar anlaşması ve imtiyaz sözleşmesi imzalanacak. İmzalanan sözleşmelerden imtiyaz sözleşmesi Danıştay'ın görüşüne sunulacak. Danıştay'dan çıkacak görüş idare açısından "ihtiyari" kabul edildiği için sözleşmede gerekirse düzeltmeler yapılacak. 

</TEXT>
</DOC>
