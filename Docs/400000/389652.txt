<DOC>
<DOCNO> 389652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'a onay 
</HEADLINE>
<TEXT>


ANKARA ANKA 

Danıştay 13'üncü Dairesi, Türk Telekom'un yüzde 55 oranındaki hissesinin blok olarak satılmasına ilişkin ihale komisyonu kararının yürütmesinin durdurulması istemini reddetti. Mahkeme, Telekom'un yabancıya satışını engelleyen bir kuralın bulunmadığını bildirerek özelleştirilmesine onay verdi. 
Danıştay'ın, Telekom ihalesinin yürütmesini durdurulması talebinin reddine ilişkin gerekçeli kararında, Türk Telekom'un çoğunluk hissesinin blok satış yöntemiyle satılması halinde milli güvenlikte ortaya çıkabilecek olumsuz etkilerin giderilmesi, milli yararın korunması ve Hazine'ye gelir sağlanması, telekomünikasyon piyasasında etkili bir denetimin yapılabilmesi amaçlarıyla özelleştirme sürecinde birçok kanuni düzenlemelerin yapıldığı ifade edildi. 

Aykırılık yok 
Kararda, ihalede kamu yararının gözetildiği, ihale süreci işlemlerinde ve ihaleyi sonuçlandıran dava konusu ihale komisyonu kararında yasada öngörülen usuli işlemlere aykırılık görülmediği ifade edildi. 
Danıştay kararında, teklif sahipleri ile yapılan görüşmede en yüksek teklifin 6 milyar 550 bin ABD Doları ile Oger Telecoms Ortak Girişim Grubu, ikinci en yüksek teklifin ise 6 milyar 500 bin ABD Doları ile Etisalat-Çalık Ortak Girişim Grubu tarafından verildiği anımsatıldı. Bu kapsamda, Türk Telekom'un yüzde 55'inin satışının avantajlı tarafa yapılmasına karar verildiği belirtildi. 
Bakanlar Kurulu Kararı uyarınca Türk Telekom'un yüzde 55 oranındaki hissesinin blok olarak gerçek ya da tüzel kişilere, bu kapsamda yabancıya satışını engelleyen bir kuralın yer almadığı belirtildi. 
Türkiye Haber-Sen Genel Başkanı İsmail Karadavut da Danıştay'ın kararı ile ilgili olarak "Cumhuriyetin değerlerinin şaibeli olarak satılması içimizi sızlatıyor" dedi. 

'ABD'yi sarsar denildi' 
Hayal kırıklığına uğradıklarını söyleyen Karadavut,. Mahkemeye önemli deliller sunduklarını ifade ederek, "Ancak son günlerde hükümetin yargıyı etkilemeye yönelik açıklamaları oldu. Telekom'un satışı iptal edilirse ABD ekonomisinin bile sarsılacağı iddia edildi" dedi. 
Karadavut, yürütmeyi durdurma taleplerinin reddedildiğini ama davanın sürdüğünü dile getirerek, mücadelelerinin bundan sonra da süreceğini kaydetti. 


</TEXT>
</DOC>
