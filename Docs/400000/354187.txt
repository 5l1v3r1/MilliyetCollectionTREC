<DOC>
<DOCNO> 354187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas21.html </URL>
<DATE> 2005/06/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Köy doktoru günde 85 hastaya bakıyor .. 
</HEADLINE>
<TEXT>

     Van'ın Özalp İlçesi Dorutay Köyü'nde onarım bekleyen sağlık ocağında, zor koşullarda görev yapan kadın doktor, hastalarına gösterdiği yakın ilgi nedeniyle çevre köylerinde umudu oldu. 
     Geçen yıl Köy-Kent'e dönüştürülen bağlı 14 köy ile birlikte 19 bin nüfusu bulunan Dorutay Köyü Sağlık Ocağı'nda üç yıldır görev yapan Doktor Saliha Kurtuluş Kozanoğlu, hastalarına gösterdiği yakın ilgi nedeniyle köylülerin sevgisini kazandı. 
     Görev yaptığı köyde hastalarına gösterdiği ilginin ve onlara bir dost olarak yaklaştığının çevre köy ve ilçelerde duyulması üzerine Kozanoğlu'nun hasta sayısı günde 85'e ulaştı. 
     Kozanoğlu, sağlık ocağında görevli hemşirenin izinde olması nedeniyle görev ve sorumluluğunun daha da arttığını, ancak bunun hastalarına vakit ayırmasını engellemesine izin vermediğini söyledi. 
     Yaklaşık 3 yıldır görev yaptığı köyde kendisine gösterilen sevgi ve saygının karşılığını hastalarına en iyi hizmeti sunarak vermeye çalıştığını belirten Kozanoğlu, şöyle konuştu 
     ''Burada bir güven ortamı oluştu, hastalarımla çok iyi ilişkiler kurduk. Bu da burada uzun süre görev yapmamdan kaynaklanıyor. Ancak görev yaptığım sağlık ocağının onarıma ihtiyacı var, adeta harabeye dönmüş halde. Bir ambulansımız var. Onun da şoförü yok ve Özalp Devlet Hastanesi tarafından kullanılıyor. Sağlık ocağı ve sağlık lojmanlarının onarımı için 3 yıl önce Bayındırlık ve İskan Müdürlüğü'nce keşif yapıldı, ancak herhangi bir çalışma gerçekleşmedi.'' 
     
     ELEKTRİKLER KESİK 
     Kozanoğlu, harabeyi andıran Sağlık ocağı ve lojmanların zor koşullarına bir de elektrik kesintisinin eklendiğini kaydederek, ''Evimizde elektrik yok. Bir abonenin borcu yüzünden tüm lojmanın elektriği kesildi'' dedi. 
     Van İl Sağlık Müdürü Dr. Muhammet Güzel Kurtoğlu, Dorutay Sağlık Ocağı için daha önce herhangi bir ödeneğin ayrılmadığını, ancak onarım programının, bu yıl İl Özel İdare Müdürlüğü bütçesine alınacağını söyledi. 
     
</TEXT>
</DOC>
