<DOC>
<DOCNO> 395246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur36.html </URL>
<DATE> 2005/11/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Van YYÜ'de yolsuzluk davası bugün açılıyor... 
</HEADLINE>
<TEXT>

     Yüzüncü Yıl Üniversitesi Rektörü Prof.Dr. Yücel Aşkın'ın tutuklanmasıyla ilgili olan ve cezaevinde intihar eden YYÜ Genel Sekreter Yardımcısı Enver Arpalı'nın da yargılanmasını kapsayan dava bugün açılacak. Öğleden sonra açılacak davanın 3. veya 4. Ağır Ceza Mahkemesi'nde görülebileceğini kaydeden Van Cumhuriyet Başsavcısı Kemal Kaçan, Arpalı'nın intihar ettiği Van M Tipi Kapalı Cezaevi'nde idari soruşturma başlatıldığını söyledi. 
     Van Cumhuriyet Başsavcısı Kemal Kaçan, gazetecilerin soruları üzerine Arpalı'nın intiharı üzerine Van M Tipi Cezaevi'nde soruşturma başlatıldığını, Adalet Bakanlığı'ndan gönderilen iki cezaevi müfettişinin incelemeye başladığını söyledi. 
     Bir gazetecinin "Arpalı'nın psikolojisinin bozuk olduğu size bildirildi mi " sorusu üzerine Kaçan, böyle bir bildirimin olmadığını ifade etti. 
     "Enver Arpalı'nın dava açılma aşaması uzadığı için intihar ettiği söyleniyor. Bu nedenle mi hemen dava açıldı" sorusu üzerine Kaçan şunları söyledi 
     "Buradaki gazeteci arkadaşlar da biliyor. Dava, bayram arifesinde açılacaktı. Ancak yetiştirilemedi. Arpalı'nın intiharından iki gün önce açmayı düşündük ancak yine yetiştirilemedi. Ankara Üniversitesi Ziraat Fakültesi Dekanı'na da davanın bugün ya da çarşamba günü açılacağını daha önce söylemiştim." Kaçan, Arpalı'nın avukatlarının davanın bugün açılacağından bilgileri olup olmadığı yönündeki soruyu da "Bilmiyorum. Enver Arpalı'nın avukatlarıyla görüşmedim" diye yanıtladı. 
     Van YYÜ'ye 25 milyon dolarlık malzeme alım ihalesinde yolsuzluk yapıldığı iddiasıyla üniversite yönetiminden aralarında Rektör Aşkın'ın da bulunduğu bazı isimler tutuklanarak cezaevine konulmuştu. 
     
</TEXT>
</DOC>
