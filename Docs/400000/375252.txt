<DOC>
<DOCNO> 375252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/guncel/gun04.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli terörist yakalanıp bırakılmış 
</HEADLINE>
<TEXT>


MUSA KESLER İstanbul 

İsrail hedeflerine saldırı hazırlığı yaptığı iddiasıyla tutuklanarak cezaevine gönderilen El Kaide militanı Suriyeli Loui Sakka'nın, örgütün 15 - 20 Kasım 2003'te İstanbul'da yaptığı bombalı saldırılardan 8.5 ay önce gözaltına alındığı ortaya çıktı. 
Şişli İlçe Emniyet Müdürlüğü ekipleri, 2 Mart 2003'te Ahmet Hassun adlı bir kişiyi sahte pasaport kullanmak suçundan gözaltına aldı. Hakkında işlem yapılan ve parmak izleri alınan bu kişi, daha sonra serbest bırakıldı. Antalya'da saldırı hazırlığındayken, 7 Ağustos'ta Diyarbakır'da yakalanan Sakka'nın yeniden parmak izleri alındı. 

Parmak izleri aynı 
Sonuçlar incelendiğinde izler, Ahmet Hassun sahte pasaportuyla yakalanan kişiyle aynıydı. Emniyetteki sorguda Ahmet Hassun olup olmadığı sorulan Sakka, susma hakkını kullanarak yanıt vermedi. 
Sakka'nın bombalı saldırılardan yaklaşık 8.5 ay önce, bombalanan Şişli'deki Beth Israel Sinagogu'nun bulunduğu bölgede gözaltına alınması, "Sakka saldırılardan önce keşif mi yapıyordu " sorusunu gündeme getirdi. 


</TEXT>
</DOC>
