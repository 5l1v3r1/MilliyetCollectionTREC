<DOC>
<DOCNO> 365083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy13.html </URL>
<DATE> 2005/07/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'li muhaliflerden olağanüstü kurultay istemi... 
</HEADLINE>
<TEXT>

     CHP’li muhalifler, Anayasa Mahkemesi’nin ihtarından sonra yedi gün içinde olağanüstü tüzük kurultayı toplanması istemiyle CHP Genel Merkezi’ne başvurdu. 
     CHP Mersin milletvekili Hüseyin Özcan ile eski Adıyaman milletvekili ve kurultay delegesi Celal Topkan, olağanüstü kurultay toplanması istemlerini içeren dilekçeyi Genel Sekreter Yardımcısı Algan Hacaloğlu’na verdi. 
     Dilekçede, Anayasa Mahkemesi’nin 348 kurultay delegesinin olağanüstü tüzük kurultayı istemini yerine getirmeyen CHP Genel Merkez yönetimini uyarma kararı aldığına dikkat çekilerek, "Anayasa Mahkemesi’nin kararı CHP’nin mevcut Genel Merkez Yönetiminin hukukdışı uygulamalarının, yasaları çiğneyerek, ondört aydır olağanüstü kurultayı toplamadığının en üst düzeyde hukuki belgesidir" denildi. 
     Olağanüstü kurultay toplanarak bu durumun düzeltilmesi istenilen dilekçede, yasada öngörülen altı aylık sürenin bu tutumun sürdürülmesi hakkını doğurmayacağı kaydedildi. 
     
     "OLAĞAN KURULTAY SÜRECİ DURDURULMALI" 
     CHP Mersin Milletvekili Özcan, CHP Genel Merkezi’nden ayrılırken yaptığı açıklamada, CHP’nin 85 yıllık tarihinde ilk kez "Hukuk kurallarına uymamak ve demokratik davranmamaktan" dolayı ihtar aldığını ifade etti. Bu durumun CHP’nin kuruluş felsefesine, işleyiş ilkelerine, siyasi misyon ve vizyonuna uymadığını bildiren Özcan, "Bu CHP’yi yönetenlerin bir ayıbıdır. Bu ayıp gelecekte bugün CHP’yi yönetenlerle anılacak, CHP ve Türk siyasal tarihinde yerini alacaktır" dedi. 
     Anayasa Mahkemesi’nin verdiği kararların, herkesi bağlayan kesin hükümler olduğunu, kararlarının gereğinin yerine getirilmesinin hukuk devletinin kurumları için "Olmazsa olmaz" koşul olduğunu bildiren Özcan şunları söyledi 
     "CHP üst yönetiminden, hukuk hileleri yaratmadan, hukuk kurallarını arkadan dolaşmadan, çifte standartlı uygulamalara başvurmadan, CHP’ye daha fazla zarar vermeden, altı aylık süre kullanımı gibi bir düşünce içine girmeden, yüksek yargı organlarının olağanüstü tüzük kurultayının toplanması yönünde verdiği kararlar doğrultusunda davranmasını bekliyoruz. 
     Tüzükte gösterilen süreler hukuka aykırı olarak bertaraf edildiğinde artık tüzükteki sürelerin beklenmesi söz konusu olamaz. 
     Olağanüstü tüzük kurultayının çağrı gündemine uygun olarak yedi gün içinde toplanmasını talep ediyoruz. Başlatılmış olan olağan kurultay süreci durdurulmalıdır." 
     
</TEXT>
</DOC>
