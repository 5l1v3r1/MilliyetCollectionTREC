<DOC>
<DOCNO> 364364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko10.html </URL>
<DATE> 2005/07/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bolu Dağı Tüneli'nde ışığa 6 metre kaldı... 
</HEADLINE>
<TEXT>

     Kenan Gürbüz AA 

İnşaatına 12 yıl önce başlanan Bolu Dağı Tüneli'nde ilk ışığın görünmesine sadece 6 metre kaldı. Tünelin her iki tüpünde ışık Ağustos ayı sonunda görünecek. Proje tamamlandığında, Ankara-İstanbul arasındaki ulaşım 3.5 saate inecek. 
     Bolu Dağı Tüneli Kontrol Teşkilatı Başkanı Faik Tokgözoğlu, Bolu Dağı Tüneli'nde sağ ve sol olmak üzere iki tüp olduğuna işaret ederek, ''Ankara'dan İstanbul istikametine giden sol tüp toplam 2 bin 954 metre. Bu tüpte ışığın görünmesine sadece 6 metre kaldı. Sağ tüp ise İstanbul'dan Ankara istikametine 2 bin 788 metre, bu tüpte ise ışığın görünmesine sadece 11 metre kaldı'' dedi. 
     Sol ve sağ tüplerde ışığın Ağustos ayında aynı anda görünmesi için çalıştıklarına işaret eden Tokgözoğlu, ''Tünelin sol tüpünde ışık gözükünce, Bolu'dan tünele girdiğimizde, tünelin Düzce-Asar Suyu tarafından rahatlıkla çıkacağız'' diye konuştu. 
     
     İLK IŞIK TÖRENİNE BAŞBAKAN DA KATILACAK 

     Tokgözoğlu, tünellerde ışığın görünme aşamasına geldiğinde ilk ışığa Başbakan Recep Tayyip Erdoğan'ın da katılacağı bir törenle ulaşacaklarına işaret ederek, şunları söyledi 
     ''Biz normalde sol tüpte ışığa ulaşınca bir tören düzenlemeyi planlıyorduk. Sayın Başbakan, 2 tüpte aynı anda ışığı görünce tören yapmayı önerince çalışmaları hızlandırdık. Ağustos ayı içinde her iki tüpte de ışığı göreceğiz. Tahminen Sayın Başkan, Eylül ayının ilk haftasında düzenlenen bir törenle iki tünelde de ışığı görecek.'' 
     
     GÜNDE 80 SANTİM KAZIYORUZ 

     Tünelde yaptıkları çalışmalarda, günde her tünelde 80 santimetre kazı yapabildiklerini ifade eden Tokgözoğlu, ışığa her gün yaklaşık 1 metre daha yaklaştıklarını vurgulayarak, şunları söyledi 
     ''Işığın göründüğü tünellerde ikinci aşama çalışmalara geçeceğiz. Bunlar tünellerin havalandırma, aydınlatma, sinyalizasyon ve güvenlik işlemleri. Bu işlemlerin tamamlanması için 14 aylık bir süre var. Bu işlemlerin yapımı ile ilgili ihale önümüzdeki günlerde tamamlanacak. Tünellerde her 500 metrede 2 aracın yan yana rahatlıkla geçebileceği acil çıkış noktaları var. Bu acil çıkış noktalarının kapıları tünelde çıkacak olası bir yangında aşırı ısıya 90 dakika dayanabilecek özellikte. Bu özellik olası bir yangının diğer tünele sıçramasını önleyecek. Tünelde yaşanan her türlü hava ve ısı değişikliği kameralar aracılığıyla 24 saat kesintisiz izlenecek.'' 
     
     TÜNELE 234 MİLYON DOLAR HARCANDI 

     Tokgözoğlu, tünelin 1987 yılında belirlenen bir sözleşme fiyatı olduğunu anımsatarak, bugüne kadar yapılan harcamalarla ilgili şöyle konuştu 
     ''Gümüşova-Gerede Otoyolu Projesi kapsamında Mayıs 2005 sonu itibariyle yaklaşık 649 milyon dolar fiyat farkı dahil harcandı. Bolu Dağı Geçişi komple bittiğinde 25.5 kilometrenin tamamına 890 milyon dolar fiyat farkı dahil harcanması planlanıyor. Bugüne kadar sadece Bolu Dağı Tüneli için 234 milyon dolar fiyat farkı dahil harcama yapıldı. Bolu Dağı geçişinin tamamen bitirilebilmesi için toplam 230 milyon dolar gerekli. Tünel tamamlandığında sadece tünel için toplam 300 milyon dolar harcanmış olacak. Tünelde 3 vardiya şeklinde devam eden çalışmalar kapsamında 1200 kişi 24 saat çalışıyor. Tünelde 24 saat aralıksız çalışma yapılıyor.'' 
     
     100 TRİLYON LİRA EK ÖDENEK GEREKLİ 

     Tünelde teknik olarak hiçbir problemleri olmadığını vurgulayan Tokgözoğlu, tünelin bitirilme tarihi olarak belirledikleri 15 Aralık 2006 tarihinin tutturulmasını aksatabilecek 3 etken olduğunu vurgulayarak şunları söyledi 
     ''Bu sorunlardan ilki enerji sönümleyicilerinin ve çelik köprü tabliyelerin şantiyeye zamanında ulaşmasıydı. Bu sorunu çözdük. İkinci sorun ise ilave dış kredi meselesiydi. Bu mesele de idarenin verdiği talimatla çözüldü ve müteahhit ilave dış kredi için düğmeye bastı. Şu anda üçüncü ve tek sorunumuz ise ek ödenek sorunu. 2005 yılı için bu projeye ayrılan 155 trilyon lira ödenek Haziran ayı ortası itibariyle bitti. İşin zamanında tamamlanabilmesi için acilen 100 trilyon lira ek ödeneğe daha ihtiyaç var. Bu konuda Sayın Bakanımızın ve Başbakanımızın üzerlerine düşeni yaptığına inanıyorum. Son 2 yılda verdikleri olağanüstü destek de bunun güzel bir göstergesi. Bizim tek isteğimiz bu ödeneğin fazla vakit geçmeden bir an önce verilmesi. Çünkü gerek işin sahibi Karayolları Genel Müdürlüğü, gerek müşavir firma Yüksel Proje Uluslararası A.Ş, gerekse en büyük fedakarlığı yapan müetaahitimiz Astaldi SpA, işin belirlenen tarihte tamamen bitirilebilmesi için büyük bir özveri ile çalışıyor.'' 
     
     BOLU DAĞI'NIN PATATES DEPOSU OLMASI ÖNERİSİ 

     Tokgözoğlu, tünelin depremde hasar gören bölümlerinin patates deposu yapılmasını önerilerini hatırlatan A.A muhabirine, şu yanıtı verdi 
     ''Bu bahsedilen 2 tünel 700'er metreden oluşuyor. Devlet depremde zarar gören bu 2 tünelin parasını sigorta şirketinden tahsil etti. Şimdi bu tünelleri müteahhit firma depo olarak kullanıyor. Tünellerin nasıl kullanılacağına işin sahibi olan Karayolları Genel Müdürlüğü kendisi karar verir. İsterse bu tünelleri patates, elma deposu olarak kullandırır, isterse kendisi bakım amaçlı kullanır. Veya başka amaçlar için tahsis eder. Bir kez daha söylüyorum. Biz bu 2 tünelin parasını sigortadan aldık. Devletin bahsedilen bu tünellerle ilgili maddi ve manevi bir kaybı söz konusu değil.'' 
     
     DEPREMDE HASAR GÖREN VİYADÜKLER 

     Düzce'de 1999 yılından yaşanan depremde viyadüklerin sadece üst bölümlerinde hasar oluştuğunu ve bu hasarların da yapılan onarım çalışmaları doğrultusunda giderildiğine dikkat çeken Faik Tokgözoğlu, güzergahta bulunan 4 viyadüğün tamamının depreme dayanıklı hale getirildiğini bildirerek, şunları ifade etti 
     ''Viyadüklerde depreme karşı enerji sönümleyicileri kullanıyoruz. Kullandığımız bu sönümleyiciler sayesinde viyadükler en şiddetli depreme dayanıklı hale getirildi. ABD'de üretilen sarkaç tipli sönümleyicileri kullanmaya başladık. Bu sönümleyicilerin bilyelerinin dış kısmında uzaya gönderilen araçlarda kullanılan ısıya dayanıklı malzemeler kullanılmış. Bir depremde sönümleyicilerin bulunduğu noktada 1000 dereceye yakın ısı oluşuyor. Bunlar deprem anında her yöne 70 santim esniyor. Deprem sona erince normale dönüyor. Bunlar sayesinde bu yörede olabilecek en şiddetli depremde bile bu viyadükler yıkılmaz, servis dışı kalmaz. Sadece öngörüldüğü gibi tamir edilebilir küçük hasarlar görebilir.'' 
     
     ULAŞIM 3.5 SAATE İNECEK 

     Gümüşova-Gerede Otoyolu Projesi ve proje kapsamında yer alan ''Bolu Dağı'' tüneli tamamlandığında Ankara-İstanbul arasındaki ulaşım 3.5 saate inecek. 
     Bolu Dağı Tüneli 2006 yılı sonunda tamamlanarak tamamen ulaşıma açılacak. Tünel ulaşıma açıldığında Bolu Dağı'nı yarım saatte geçen bir sürücü tünelden 5 dakika içinde geçiş yapabilecek. 
     
</TEXT>
</DOC>
