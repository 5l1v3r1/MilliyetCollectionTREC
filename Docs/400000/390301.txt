<DOC>
<DOCNO> 390301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/axgun02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Malatya ilk olay değil 
</HEADLINE>
<TEXT>


Malatya Çocuk Yuvası'nda yaşananların insanlık suçu olduğunu belirten Başbakan, "Cezaları ne ise çekmeliler" dedi. İzmir Barbaros Çocuk Köyü'nde yaşanan tecavüz iddialarını da hatırlatan Erdoğan, Bakan Çubukçu'ya ise sahip çıktı 

LONDRA Milliyet 

Başbakan Recep Tayyip Erdoğan, Malatya Çocuk Yuvası'nda yaşanan skandalın ilk olmadığını belirterek, "Bu işi, gerçekten kendi gönül dünyasına sindirerek yapacak insanların bu görevlerde olmadığı anlaşılıyor" dedi. Malatya'ya gitmediği için eleştirilen Devlet Bakanı Nimet Çubukçu'ya da sahip çıkan Erdoğan, "Gitmemesi talimatını ben verdim" diye konuştu. 
Erdoğan, AB zirvesine katılmak için bulunduğu Londra'da bir basın toplantısı düzenledi. Malatya Çocuk Yuvası'nda yaşananları tasvip etmenin asla mümkün olmadığını söyleyen Erdoğan, "Kesinlikle bu bir insanlık suçudur. Bunların arkasında durmak mümkün değildir. Cezaları ne ise bunu çekmelidirler" ifadelerini kullandı. 

İzmir'i hatırlattı 
İzmir Barbaros Çocuk Köyü'ndeki tecavüz iddialarını anımsatan Erdoğan, şöyle dedi "Bunlar geçmişten bugüne mevcut yapılaşmanın olumsuz göstergesidir. Bir başka açıdan yaklaştığımızda bu işe ehil olmayan ve bu işi gerçekten kendi gönül dünyasına sindirerek yapacak insanların olmadığı, psikolojik donanımı olmayan tiplerin özellikle bu görevlerde olduğu anlaşılıyor." 
Yuvalara istedikleri gibi eleman alma imk nına sahip olmadıklarının altını çizen Erdoğan, "Bunlarla işi götürme noktasında kalıyoruz. Halbuki buralarda bizim daimi kadrolu elemanlar alma imk nına sahip olmamız lazım. Onunla ilgili çalışmalar da sürdürülüyor" diye konuştu. 

Çubukçu'ya 'dönme' dedim 
Olayın ortaya çıkmasından sonra en çok eleştirilen isimlerin başında gelen ve kendisine eşlik eden Çubukçu'ya da sahip çıkan Erdoğan, şunları kaydetti 
"Hizmet bir kişiyle bağımlı değildir. Bakan arkadaşımızın vekili vardır ve ilgili başka bakan arkadaşımız vardır. Ben haberi Yemen'de Nimet Hanım'dan aldım. Beni arayarak, 'Gitmemi emrederseniz gideyim' dedi. 'Hayır, sen Londra'daki işe devam et' dedim. Ne gerekiyorsa yapılacaktır. Döner dönmez bu işin takipçisi olacağız." Ancak Çubukçu dün yaptığı açıklamada, programını değiştirerek bugün yurda döneceğini bildirdi. 

CHP'den istifa çağrısı 

DHA 
CHP, milletvekillerinden oluşan bir heyeti Malatya'ya gönderdi. Sosyal Hizmetlerden Sorumlu Devlet Bakanı Nimet Çubukçu'yu istifaya çağıran heyet üyelerinden Muharrem Kılıç, "Bu olay işkence ve vahşettir. Olayın takipçisi olacağız" dedi. 

'Dayakçılar, AKP için oy topladı' 

BÜLENT SARIOĞLU Ankara 
AKP'de 3 yıl siyaset yapan ANAP Genel Başkan Yardımcısı, Malatya Milletvekili Süleyman Sarıbaş, çocuklara işkence yapan yurt görevlileri için, "Bu yüzlere AKP Malatya teşkilatından aşinayım. İhalenin verildiği şirketin arkasında AKP yönetimi ve Güldal Akşit'in akrabaları var" dedi. 

Ağır iddialar... 
Skandalın AKP teşkilatından kaynaklandığı yolunda ağır iddialarda bulunan Sarıbaş, görevden alınan Sosyal Hizmet İl Müdürü Yakup Güler'in AKP Malatya Milletvekili Ali Osman Başkut'un kirvesi olduğunu da açıkladı. Sarıbaş, şunları söyledi "Bunların şirketi var. 43 kadın görevli aldılar. Bunlar, AKP Kadın Kolları vasıtasıyla seçimde gecekonduda oy toplayan kadınlar. Yani kadın kolları, 43 kadına iş bulmuş." 

Skandalın 4'üncü günü dönecek 

ANKARA Milliyet 
Malatya'daki çocuk yuvasında yaşanan şiddet olaylarıyla ilgili olarak İngiltere'den yazılı değerlendirmelerde bulunan ve programını kesip dönmediği için eleştirilen Devlet Bakanı Nimet Çubukçu, ancak skandalın 4'üncü günü Türkiye'de olacak. 

Programını kesmedi 
Malatya Valiliği'nin, pazar akşamı programın jeneriğinin yayını üzerine soruşturma başlatmasından bir gün sonra "Kültürel Farklılıklar Bağlamında Kadın İnsan Hakları Toplantıları 3 Londra Buluşması" konulu projeye katılmak üzere İngiltere'ye giden Çubukçu, kendi ifadesiyle "toplumdaki infial"e rağmen programını kesmedi. Çubukçu, dünkü yazılı açıklamasında da olayda olumlu karşılanabilecek hiçbir yön olmadığını kaydetti. 



</TEXT>
</DOC>
