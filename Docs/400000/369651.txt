<DOC>
<DOCNO> 369651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/siyaset/siy02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşkilata sitemli sözler 
</HEADLINE>
<TEXT>


ABDULLAH KARAKUŞ Diyarbakır 


Diyarbakır'da beklenen ilgiyi göremeyen Başbakan Recep Tayyip Erdoğan, AKP il teşkilatına, partiye daha çok üye kazandırılması yönünde talimat verdi. 
Erdoğan, Diyarbakır'dan ayrılmadan önce AKP il teşkilatıyla toplantı yaptı. Diyarbakır teşkilatına üstü kapalı sitemde bulunan Erdoğan, "İl binanız güzel. Ancak formanın güzelliği yetmez. Oyun da lazım ki sonuca gidilsin. Ne kadar üye topladığınızı göreyim" dedi. AKP'ye oy vermek ile AKP'li olmak arasında fark olduğunu belirten Erdoğan, "Partili olmak bir aidiyet bilincini içerir. Uzun ince bir yoldayız. Bu süreci zayıf düşürecek bir şeye müsaade etmeyiz" diye konuştu. 

Terör, ortak sorun 
Erdoğan, Türkiye'nin gündeminde erken seçim olmadığını, iddiaların safsata olduğunu söyleyerek, "Sakın böyle bir telaşın içinde olmayın" şeklinde konuştu. AKP'yle ilgili diğer partilerin söyleyecekleri bir şey olmadığını belirten Erdoğan, şunları kaydetti 
"Terör üzerinden siyaset yapmak siyasi ahlakla bağdaşmaz. Çünkü, terör bütün bireylerin ortak sorunudur. Yapılabilecek bir şey varsa, gelirsin bunu ileri sürersin. Bunlar uygulanmazsa o zaman da konuşursun." 
Demokrasiden asla taviz verilmeyeceğini vurgulayan Erdoğan, "Düşüncesine inanan düşünce hürriyetinden korkmaz" dedi. 


</TEXT>
</DOC>
