<DOC>
<DOCNO> 352012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko05.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, personelini 'ev'lendiriyor 
</HEADLINE>
<TEXT>


Milletvekillerine toplu konut izni vermeyen Başbakan Erdoğan, Başbakanlık Çalışanları Vakfı'nın projesine izin verdi. TOKİ ile mutabakat imzalayan vakfın yapacağı konutların fiyatı 90 bin YTL 

ÖNDER YILMAZ Ankara 

Milletvekillerinin toplu konut girişimine, tepki nedeniyle karşı çıkan Başbakan Tayyip Erdoğan, Başbakanlık Mensupları Yardımlaşma ve Dayanışma Vakfı BASVAK aracılığıyla Başbakanlık çalışanlarını ev sahibi yapmaya hazırlanıyor. Başbakanlık çalışanı arsa sahibi de olabilecek. 
BASVAK, Erdoğan'ın bilgisi dahilinde dar gelirli Başbakanlık çalışanları için toplu konut projesi hazırladı. Eskişehir Yolu, Başkent Üniversitesi istikametinde gerçekleştirilecek konut projesi için doğrudan Erdoğan'a bağlı Toplu Konut İdaresi TOKİ ile ön mutakabat yapıldı. 
Projeye göre, fiyatı 90 bin YTL dolayında planlanan evler için yüzde 20 peşin ödeme şartı konulacak. 10 yıl vadeye yayılacak ödemelerin aylık 500 YTL olması öngörülüyor. 10 yıl vade sürecinde ödemelerdeki artış da memur maaşlarına yapılan zam oranında gerçekleşecek. 
Projeden, Başbakanlık merkez teşkilatının yanı sıra dar gelirli personelin yoğunlukla bulunduğu kurum ve kuruluşlarda çalışanlar da faydalandırılacak. Diğer kuruluşlar da Devlet Planlama Teşkilatı, Devlet Personel Başkanlığı, Türk İşbirliği ve Kalkınma Ajansı TİKA Aile ve Sosyal Araştırmalar Genel Müdürlüğü, Özürlüler İdaresi Başkanlığı, Sosyal Hizmetler ve Çocuk Esirgeme Kurumu Genel Müdürlüğü Merkez Teşkilatı, Kadının Statüsü ve Sorunları Genel Müdürlüğü olarak belirlendi. 

Arsa projesi 
BASVAK, Eskişehir Yolu Konut Projesi'nin ardından, Ankara'nın batı istikametinde mücavir alan kapsamında merkeze 45 kilometre uzaklıkta bulunan Ankara - Ayaş ana arteri üzerindeki Karacaören mevkiinde yol, su ve elektrik problemi olmayan, içinde ev tasarımını da kapsayan, bahçe ölçekli uygun koşullarda arsa satışını da hayata geçirecek. 


</TEXT>
</DOC>
