<DOC>
<DOCNO> 361339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun53.html </URL>
<DATE> 2005/07/15/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Rum Meclisi, 15 Temmuz 1974 darbesini kınadı... 
</HEADLINE>
<TEXT>

     Rum yönetimi meclisi, 15 Temmuz 1974’te, Yunan askeri cuntasının Enosis’i daha erken zamanda "gerçekleştirmek" amacıyla Başpiskopos Makarios’a karşı düzenlediği askeri darbeyi kınadı. 
     Rum meclisi ayrıca, darbeden beş gün sonra, Türkiye’nin uluslararası anlaşmalardan kaynaklanan haklarını kullanarak, 20 Temmuz 1974’de adaya yaptığı Barış Harekatı’nı da "kınadı". 
     Rum meclisinin bugün yaptığı olağanüstü toplantıya, Rum yönetimi lideri Tasos Papadopulos, bakanlar kurulu üyeleri, Rum Milli Muhafız Ordusu komutanı ve diğer yetkililer katıldı. 
     Rum Meclis Başkanı ve AKEL Genel Sekreteri Dimitris Hristofyas, mecliste yaptığı konuşmada, "Kıbrıs sorununu çözme ve adayı birleştirme çabalarının azalmayacağını" ifade ederek, "bölünmenin hiçbir zaman bir anlaşma seçeneği olmayacağını" kaydetti. 
     Hristofyas, "Yaşadığımız ve yaşamakta olduğumuz travmatik tarihi gerçekten çıkan sonuç, Kıbrıs sorununun çözümünde amaca ulaşmak istiyorsak olayların ve gelişmelerin siyasi yönetiminde ihtiyatlı ve olgunlukla hareket etmek, prensiplerde ısrarlı, uzlaşmaya hazır olmaktır" dedi. 
     AKEL’in Meclis Sözcüsü Nikos Katsouridis de, "ABD, İngiltere ve Türkiye’nin değil, Kıbrıslıların çıkarlarına hizmet edecek gerçekçi müzakereler yapılması halinde Kıbrıs’ta birleşmeyi sağlayacak bir çözüme ulaşılabileceğini, ancak bu şekilde Kıbrıs’ın özgürlüğü için savaşan ve kendilerini feda eden binlerce kişinin gerçek anlamda anılabileceğini" savundu. 
     Anamuhalefet Demokratik Seferberlik Partisi DİSİ Başkanı Nikos Anastasiadis, "geçen zamandan yararlanılmaması, BM’nin bir girişim başlatıp görüş ayrılıklarını belirleme konusunda isteksiz olması, Türkiye’nin Avrupa Birliği beklentilerinin kötüleşmesi ve AB’nin önceliklerinin değişmesi durumunda Kıbrıs sorununa kapsamlı ve yaşayabilir bir çözüm bulma beklentilerinin daha da uzaklaşacağını" belirtti. 
     
</TEXT>
</DOC>
