<DOC>
<DOCNO> 394256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/gun04.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş açılan otomobil uzman çavuşun çıktı 
</HEADLINE>
<TEXT>


Şemdinli'deki bombalamadan sonra savcı keşif yaparken içinden ateş açılan otomobilin, jandarma uzman çavuş Tanju Çavuş'un eşinin üzerine kayıtlı olduğu belirlendi. 'Gizli" soruşturmada çavuş da gözaltına alındı 

TOLGA ŞARDAN Şemdinli GÖKÇER TAHİNCİOĞLU Ankara 

Hakk ri'nin Şemdinli ilçesinde 9 Kasım'da düzenlenen bombalı saldırının faillerinin jandarma personeli olduğu iddialarını araştıran savcı ile halkın üzerine ateş açılan otomobilin, Jandarma Uzman Çavuş Tanju Çavuş'un eşi adına kayıtlı olduğu belirlendi. Bu gelişme üzerine "güvenlikli" bir yerde tutulduğu belirtilen Çavuş hakkında gözaltı işlemi yapıldı. "Yeni Susurluk" olarak nitelendirilen saldırıların faillerinin askeri personel ve bağlantılı PKK itirafçıları olduğuna yönelik iddia ve bulguların da irdelendiği soruşturmada "gizlilik" kararı alındı. 

Bombalar MKE yapımı 
Umut Kitabevi'ni hedef alan ve Mehmet Zahir Korkmaz'ın ölümüne neden olan el bombasını attığı iddia edilen PKK itirafçısı Besil Ateş'in kaçarken binmeye çalıştığı 30 AK 933 plakalı Renault-19 otomobil ve içinde bulunanlar, olayların Türkiye gündemine oturmasını sağladı. 
Ateş gözaltına alınırken, araçta bulunan astsubaylar Ali Kaya ve Özcan İldeniz "güvenlikli bir yere" götürüldüler. Araçta 3 Kalaşnikov tüfek, 11 şarjör, Makine ve Kimya Endüstrisi Kurumu MKE yapımı 2 el bombası, hücum yeleği, krokiler, isim listeleri ve jandarma görevlendirme yazısı bulundu. Krokiler arasında, hedef alınan kitabevi ile daha önce bombalanan bir başka yerin ayrıntılarının yer aldığı belirtildi. 

Keşif sırasında ateş 
Şemdinli Savcısı Harun Ayık, bu araçta avukatlarla birlikte keşif yaparken, kalabalığın üzerine ateş açıldı. Yaralanan Ali Yılmaz hastanede yaşamını yitirdi. Delillerin araştırılmasını önlemek için gerçekleştirildiği iddia edilen saldırı nedeniyle keşfe ancak gece geç saatlerde devam edilebildi. Görgü tanıkları, 42 plakalı Şahin marka beyaz bir otomobilden ateş açıldığını belirttiler. Uzman Çavuş Tanju Çavuş da diğer 2 kişi gibi "güvenlikli bir yere" götürüldü. 
Savcılık, 42 plakalı aracın, Çavuş'un eşinin üzerine kayıtlı olduğunu belirledi. Görgü tanıklarının da savcılığa bu araçtan ateş eden kişinin Çavuş olabileceğine yönelik bilgi verdikleri iddia edildi. Bunun üzerine Çavuş hakkında resmi gözaltı işlemi yapıldı. Şemdinli'de görev yapan Çavuş'un gözaltı öncesinde iddiaları yalanladığı, eşi ve çocuğuyla birlikte arabada olduğunu, kimseye ateş etmediğini söylediği öğrenildi. 
Çavuş'a ait araçtaki plakanın bir traktöre ait olduğu iddiası ortaya atıldı. Bazı görgü tanıkları, plakanın 42 D 1248 olduğunu söylediler. Bunun üzerine yapılan araştırmada, ihbar edilen bu plakanın Konya'nın Yunak ilçesinde oturan Ö.N. isimli vatandaşın traktörüne ait olduğu belirlendi. 
30 AK 933 plakalı Renault-19 araçtan çıkan silah ve el bombaları balistik incelemeye gönderildi. Güvenlikli bir yerde tutulduğu belirtilen diğer iki astsubay hakkında ise somut bilgi olmadığı gerekçesiyle gözaltı işlemi yapılmadığı, "gerektiğinde" ifadelerine başvurulacağı öğrenildi. 

YANITI ARANAN SORULAR Teslim edilen iki görevli nerede 

Olaylara karıştığı iddia edilen iki güvenlik görevlisi neden Emniyet'te değil Durumu tartışılan iki görevlinin "güvenlikli" bir yerde tutulduğu haberleri doğru mu Haklarındaki iddialara rağmen neden bu kişilerin bilgisine başvurulmadı Bu kişiler neden sıcağı sıcağına gözaltına alınmadı Kitabevine yönelik bombalı saldırıdan sonra 30 AK 933 plakalı araçta bulunan "görevlendirme" yazısı ne anlama geliyor Jandarma Astsubay Ali Kaya adına çıkarılan yazı hangi amaç için verildi Bagajdan çıkan silah ve el bombaları hangi kurumun envanterine kayıtlı Araçta bulunan krokide işaretli yerler ve isimlerden hangilerine yönelik eylemler düzenlendi Listede başka kimler vardı Krokiler arasında, 1 Kasım'da Şemdinli'yi harabeye çeviren büyük bombalamada hedeflenen Cumhuriyet Caddesi'nin çizimlerinin de bulunduğu doğru mu Saldırıyı protesto eden kalabalığı hedef alan, bir kişinin öldüğü silahlı saldırıyı kim düzenledi Ölen kişinin vücudundan çıkan kurşun hangi silah ve hangi kuruma ait Ağustosta dağıtılan ve "PKK saldırılarına yardımcı olanların cezalandırılacağı" belirtilen imzasız bildirilerin kaynağı kim Bildiriyle saldırıların ilgisi var mı Bildiriler konusunda soruşturma yapıldı mı 

'Başka hedefler' iddiası 

Şemdinli'de yaşanan bombalama olayının ardından öfkeli halkın, kullanılamaz hale getirdiği araçta bulunduğu iddia edilen eylem planları arasında ilçe merkezindeki Ulu Cami'nin de bulunduğu belirtildi. Olaya karışan askeri görevlilerin kaçmasının ardından Şemdinli halkının araçta yaptığı incelemede bulduğu eylem planına göre, halkın sürekli kullandığı ve ilçenin en büyük camisi olan Ulu Cami'ye de dün cuma günü eylem yapılmasının planlandığı öne sürüldü. Aynı plana göre ayrıca Şemdinli Lisesi ile Yüksekova'daki Zagros İş Merkezi'nin de eylem yapılacak yerler arasında bulunduğu ileri sürüldü. Ancak lise ve iş merkezine yönelik eylemlerle ilgili bir tarih olmadığı kaydedildi. 

'Resmi görevliler yapmış' 

ABDULLAH KARAKUŞ Ankara 
AKP Hakk ri Milletvekili Fehmi Öztunç, Şemdinli'de meydana gelen olayların sorumluları konusunda, "Ortak düşünce resmi görevlilerin yaptığı yönünde" dedi. Bugün Şemdinli'ye hareket edecek olan Öztunç, Milliyet'e yaptığı açıklamada, "Vatandaşlar resmi görevlileri yakalamış. Elde kanıtlar var. Ortak kanı resmi görevlilerin bu işi yaptığı. Ama neden yaptıklarını tam bilmiyoruz. Onu gidip araştıracağız" ifadelerini kullandı. Resmi görevli olan 3 kişinin arabasında silahlar ve haritalar olduğunu belirten Öztunç, başka hedeflerin de olduğunun anlaşıldığını söyledi. Öztunç, "Haritalar ve krokiler var. Hedefteki kişilerin üzerleri kalemle çizilmiş" diye konuştu. 

Cenazeye 5 bin kişi katıldı 

Provokasyon iddialarına neden olan bombalı saldırı ve arkasından gerçekleşen silahla tarama olaylarında yaşamını yitiren iki Şemdinlilinin cenazesi dün akşam toprağa verildi. 
Diyarbakır Adli Tıp Kurumu'nda alınan ve ilçeye getirilen cenazeler, yaklaşık 5 bin kişilik bir grubun, sloganları eşliğinde ilçe mezarlığına getirildi. İlçe halkının yaklaşık 500 metre yürüyerek ellerinde taşıdığı cenazeler, havanın kararmasına rağmen toprağa verildi. Cenazeler toprağa verilirken imamlar Kürtçe dualar okudu. 

Önce bildiri, sonra bomba 

Şemdinli'de askeri görevlilerin de suçlandığı olayların ardından son dönemde yaşanan diğer bombalı saldırılar da tartışılmaya başlandı. Mehmet Faraç, Cumhuriyet gazetesindeki dünkü analizinde, terör örgütü PKK'nın temmuz-eylül ayları arasında 16 askeri şehit ettiğini, ağustosta Şemdinli girişindeki Jandarma Tabur Komutanlığı'na düzenlenen ve 5 askerin şehit olduğu roketatarlı saldırının da "sabırların taşmasına neden olduğunu" kaydetti. Yazıda, bu olayın ardından kimliği belirsiz kişilerce Şemdinli'de dağıtılan bildirilerde, "5 Ağustos'ta 5 kardeşimizin şehit edildiği patlama olayını yapanlar, bunlara yardım ve yataklık edenler kısa sürede cezalarını kendisi ve aile fertlerinin canlarını kaybetmek suretiyle ödeyeceklerdir. Bundan sonra bu çapulcular ve bunlara yardım yataklık eden her şahıs aynı cezayı görecektir" denildiğine işaret edildi. 

Bombacı bilgi toplayan itirafçı mı 

Bombalı saldırının hedefi Umut Kitabevi'nin sahibi Seferi Yılmaz, patlamadan sonra kaçan birinin yakalanmasını sağladığını söyledi. Yakalanan Besil Ateş'in PKK itirafçısı olduğunu belirten Yılmaz, "Otomobilde 
2 kişi daha vardı. Polisler geldi. Üçünü de polislere teslim ettik. Ama şimdi bir kişinin teslim edildiğini söylüyorlar" dedi. 

Ankara'nın ilgisi Şemdinli'ye odaklandı 

Şemdinli'deki olaylar Ankara'nın ilgisinin bir kez daha bölgeye odaklanmasına neden oldu. Ankara'dan ilçeye art arda heyetler gidiyor. Bölgede incelemelerde bulunan CHP heyetinin ardından, Başbakan Recep Tayyip Erdoğan'la dün görüşen AKP heyetinin de bugün ilçede olacağı öğrenildi. ANAP heyeti de yarın Şemdinli'ye gidecek. 

Şirin'den Özkök'e JİTEM sorusu 

ANAP İstanbul Milletvekili Emin Şirin, Şemdinli olaylarına ilişkin Jandarma bağlantısını ilk kez doğrudan Genelkurmay Başkanı Orgeneral Hilmi Özkök'e sordu. Şirin, Özkök'e, "Bu hadise bir JİTEM veya JİS provokasyonu mu " dedi. Şirin, Özkök'e gönderdiği mektupta, ortada çok karışık bir durum olduğunu ve olayın TSK'nın son yıllarda karşılaştığı en önemli hadiselerden biri olduğunu vurguladı. 



</TEXT>
</DOC>
