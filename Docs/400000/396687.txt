<DOC>
<DOCNO> 396687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun38.html </URL>
<DATE> 2005/11/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İstifa depremi Şaron, 4 bakanı yanına alıyor... 
</HEADLINE>
<TEXT>

     İsrail'de, Başbakan Ariel Şaron'un yeni parti kurma çalışmalarıyla birlikte, koalisyonun İşçi Partisi kanadından 4 milletvekilli hükümetten istifa etti. 
     Binyamin Ben-Eliezer, Ophir Pines-Pan, Haim Ramon ve İsaac Herzog'un istifasından sonra, İşçi Partisi'nin hükümette kalan diğer 4 bakanının da istifa etmeleri bekleniyor. 
     Öte yandan, bugün Şaron olmadan toplanan Likud'un Meclis Grubu'na 22 milletvekili katıldı. Likud liderliğini geçici olarak devralan Likud Merkez Komitesi Başkanı Tzahi Hanegbi, partinin en kısa sürede yeni bir başkan seçmesi gerektiğini söyledi. 
     1973 yılında kuruluşuna yardımcı olduğu Likud'dan koparak, İsrail siyasetinde bir deprem yaratan Başbakan Ariel Şaron, yeni partisinin ilk toplantısını Likud'dan 10 milletvekili ve bakanla yaptı. 
     Şaron, ''Ulusal Sorumluluk'' adı altında kurulacak partinin muhtemel kurucuları olacak milletvekili ve bakanlara, ''Burada olduğunuz için çok mutluyum. Yeni bir yola çıkıyoruz ve gelecek için hazırlanmamız gerekiyor'' dedi. 
     Ariel Şaron'a yakın kaynaklar, tüm katılanların ''doğru olanı yaptığı'' gerekçesiyle Şaron'u kutladıklarını söylediler. 
     Şaron'un Likud Partisi, 1977'den başlayarak katıldığı 9 seçimin 6'sında başarılı olmuştu. Likud 1977, 1981, 1988, 1996, 2001 ve 2003 seçimlerinde başarı sağladı, 1992 ve 1999 seçimlerinde ise başarılı olmadı. 
     Geçen son birkaç yılda, Şaron, İsrail askerlerinin ve yerleşimcilerin Gazze ve Batı Şeria'dan çekilmesine yönelik kararları nedeniyle, partisi içindeki bazı muhafazakar milletvekilleriyle karşı karşıya gelmişti. 
     Bu arada, Cumhurbaşkanı Moşe Katsav, Şaron ile bu sabah yaptığı görüşmenin ardından İşçi Partisi lideri Amir Peretz ve Şinui Partisi lideri Yosef Tommi Lapid ile de bir araya geldi. 
     Lapid, Katsav'a 61 milletvekilini bir araya getirecek alternatif bir hükümet şansı olmadığını belirtti ve seçim için de en iyi tarihi 28 Mart olarak gördüklerini bildirdi. 
     Peretz de 28 Mart için birçok partinin görüş birliği içinde olduğunu ifade etti. 
     
</TEXT>
</DOC>
