<DOC>
<DOCNO> 365475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur24.html </URL>
<DATE> 2005/07/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Makbule bebeğin doktoru Yürümez diye bir şey yok, yürür 
</HEADLINE>
<TEXT>

     -MAKBULE BEBEĞİN DURUMU... 
     -GEÇİRDİĞİ MENENJİT SONUCU KOLLARI VE AYAKLARI KESİLEN BEBEĞİN GENEL SAĞLIK DURUMUNUN İYİ OLDUĞU BİLDİRİLDİ -ORTOPEDİ UZMANI ALİ DÜLGEROĞLU 
     -"BEBEK İÇİN YÜRÜMEZ DİYE BİR ŞEY YOK, YÜRÜR" FOTOĞRAFLI-GÖRÜNTÜLÜ 
     İZMİR A.A - 29.07.2005 - Geçirdiği menenjit sonucu kolları ve bacakları kesilen 8 aylık Makbule Başboğa’nın genel sağlık durumunun iyi olduğu bildirildi. 
     Makbule Başboğa’nın tedavisini yürüten Atatürk Eğitim ve Araştırma Hastanesi Ortopedi Uzmanı Dr. Ali Dülgeroğlu, AA muhabirine yaptığı açıklamada, bebeğin sağlık yönünden bir problemi bulunmadığını belirtti. 
     Ortopedik açıdan şu anda yapılabileceklerin tamamlandığını ifade eden Dülgeroğlu, bebeğin Pazartesi günü yapılacak son kontrollerinin ardından, takibinin yapılması için Behçet Uz Çocuk Hastanesi’ne sevk edileceğini söyledi. 
     Dülgeroğlu, bebeğin, hastane imkanları doğrultusunda en azından bacak protezlerinin yapılabileceğini, ancak kolları için ellerini kullanmasına olanak verecek protezin ileri teknoloji gerektirdiğini, bunun da Dokuz Eylül ya da Ege üniversitelerinde kurulu merkezlerde yapılabileceğini kaydetti. 
     
     YAŞITLARIYLA BİRLİKTE YÜRÜYEBİLECEK 
     Bacak protezinin, çocuk 1-1.5 yaşına gelip de yürüme çabaları göstermeye başladığında takılacağını, el protezlerinin zamanlaması için ise üniversiteden görüş alınacağını ifade eden Ali Dülgeroğlu, "Bebek için yürümez diye bir şey yok, yürür. Çocuklar böyle hiç yürümeden protezle ayağa kalktıklarında buna uyum sağlamaları daha kolay oluyor" dedi. 
     Bebeğin tüm sağlık giderlerinin devlet tarafından karşılandığını bildiren Dülgeroğlu, şunları söyledi 
     "Bebeğin sağlık yönünden hiçbir sorunu yok. Bu çocuk, yeşil kartlı olduğu sürece bu işlerin hepsini devlet karşılıyor. Zaten şu ana kadar yapılan masraflar karşılandı. Bundan sonraki protezlerini de karşılar." 
     
     BAKAN AKDAĞ’A TEŞEKKÜR 
     Makbule Başboğa’nın babası Kadri Başboğa, bebeklerinin kol ve bacaklarının kesilmesinin ardından, Sağlık Bakanı Recep Akdağ’ın çocuklarına 3 ay içinde protezlerinin takılacağını açıklamasının kendilerini mutlu ettiğini ifade etti. 
     Bakan Akdağ’a teşekkür eden Kadri Başboğa, "Bu haberi duyduğum andan itibaren sanki Makbule’nin kolları ve bacakları kesilmemiş gibi hissediyorum" dedi. 
     
</TEXT>
</DOC>
