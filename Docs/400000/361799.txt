<DOC>
<DOCNO> 361799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/siyaset/siy02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aydınların PKK ile sorunu yok' 
</HEADLINE>
<TEXT>


Bakırhan, Fidan'ın öldürülerek, Kürtler arasında bir iç çatışma varmış gibi yansıtma çabası olabileceğini düşündüklerini söyledi 


PKK'nın bölgeye yönelik partileri yönettiği iddiasının son hedefi olan DEHAP'ın Genel Başkanı Tuncer Bakırhan, terör örgütü ile Kürt aydınların alıp veremedikleri bir şey olmadığını iddia etti. 
Hikmet Fidan cinayeti için "Kimlerin yaptığı belli değil" diyen Bakırhan, şunları söyledi 
"Sanki Kürtler arasındaki farklılık sonucu işlenen olaymış gibi yansıtılıyor. Partimiz taziye dileklerini iletti. Öldürülerek, Kürtler arasında bir iç çatışma varmış gibi yansıtma çabası olabileceğini de düşünüyoruz. Kürt aydınları ile PKK'nın alıp veremeyeceği bir şeyin olmadığını düşünüyorum. Olayın aydınlanmasını en başta Kongra - Gel istemişti." 
DEHAP Diyarbakır İl Başkanı Mesut Beştaş da, "Fidan'ı sahiplenmediğimiz doğru değil. Bu ülkede cenazelerin kurda kuşa yem edildiğini biliyoruz. Cenazelerin cezalandırılması olamaz" açıklamasını yaptı. 

Öcalan İlgim yok 
Terörist Abdullah Öcalan'ın kardeşi Osman Öcalan, PKK'nın içindeyken de şiddete karşı olduğunu, son olayın henüz açıklık kazanmadığını, Fidan ile 6 ay önce Kuzey Irak'ta konuşup tartıştığını, 1,5 aydır da hiç görüşmediğini anlattı. Öcalan, "PKK vurmuşsa bunu doğru bulmam. DEHAP'a muhalif bir kişilikti. Alternatif bir parti yaratma çabaları yürütüyordu. PWD'yle ilişki içindeydi, ama sorumlusu muydu bilmiyorum. Benim olayla bir ilgim yok" dedi. 


</TEXT>
</DOC>
