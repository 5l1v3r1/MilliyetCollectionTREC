<DOC>
<DOCNO> 351067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo17.html </URL>
<DATE> 2005/06/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Lorant Fenerbahçe benim için ölmüştür, artık sadece Sivasspor var 
</HEADLINE>
<TEXT>

     Birinci Süper Lig'in yeni takımlarından Sivasspor ile prensipte anlaşan Alman teknik direktör Werner Lorant, ''Türkiye'de ikinci defa büyük bir takımla çalışmak, benim için çok büyük bir tecrübe olacak'' dedi. 
     Sivasspor Sosyal Tesisleri'ni incelemek üzere kente gelen Lorant'ı kulübün ikinci başkanı Mehmet Oflaz, basın sözcüsü Fikret Ünsal ve bazı yöneticilerle bir grup taraftar karşıladı. 
     Lorant ile bir süre sohbet eden Oflaz, Sivasspor'u diğer takımlarla karşılaştırmamasını isteyerek, takımlarında bir aile ortamı bulunduğunu, hocalarının iyi gününde de kötü gününde de yanında olduklarını kaydetti. 
     Büyük bir taraftar kitlesine sahip olduklarını ifade eden Oflaz, ''Hedefimiz büyük, Lorant döneminde Fenerbahçe, Galatasaray'ı 6-0 yendi, biz daha büyük başarılar bekliyoruz'' dedi. 
     Daha sonra düzenlenen basın toplantısında konuşan Fikret Ünsal ise Lorant ile 2 yıllık anlaştıklarını belirterek, takımın önümüzdeki haftalarda yeni hocaları nezaretinde hazırlıklarına başlayacağını söyledi. 
     Alman teknik adam Lorant ise Sivasspor ile anlaşmaktan dolayı çok mutlu olduğunu belirterek, ''Türkiye'de ikinci defa büyük bir takımla çalışmak, benim için çok büyük bir tecrübe olacak. Fenerbahçe benim için tamamen bitmiştir, ölmüştür. Mazide kalan güzel bir zamandı. Benim için önemli olan yer burası, artık sadece Sivasspor var'' dedi. 
     Sivasspor'un başarısı için ellerinden gelen her şeyi yapacaklarını anlatan Lorant, öncelikle iyi bir hazırlık dönemi geçirerek, lige iyi başlamak istediklerini söyledi. 
     Transferler konusuna da değinen Lorant, İsmail Kartal yönetiminde takımı şampiyon yapan futbolcuları takip edeceğini, maç kasetlerini inceleyeceğini belirterek, bu kadrodan gözüne kestirdiği futbolcuların kalacağını söyledi. 
     Öncelikli hedeflerinin Birinci Süper Lig'de kalıcı olmak olduğunu, ancak gizlice de takımı çıkarabildikleri kadar üst sıralara çıkarmak istediklerini ifade eden Lorant, ''Sivasspor önümüzdeki sezon savaşan bir takım olacak. Ben mağlubiyeti kabul edecek biri değilim. Bu hırs bende var'' dedi. 
     Açıklamanın ardından yöneticilerle birlikte tesisleri inceleyen Lorant'ın, bugün kenti gezdikten sonra yarın İstanbul'da sözleşme imzalayacağı bildirildi. 
     
</TEXT>
</DOC>
