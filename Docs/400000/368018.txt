<DOC>
<DOCNO> 368018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko08.html </URL>
<DATE> 2005/08/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Akaryakıtta biyolojik atak... 
</HEADLINE>
<TEXT>

     Türkiye'deki biyodizel üreticileri, dizel motorun mucidi Rudolf Diesel'in doğum günü 10 Ağustos'ta, tanıtım atağı başlatıyor. 
     Alınan bilgiye göre, Enerji ve Tabii Kaynaklar, Tarım ve Köyişleri, Sanayi ve Ticaret, Çevre ve Orman bakanlıkları, üniversiteler ve üretici firmaların desteği ile Ankara'da düzenlenecek toplantıda, ''içilebilir nitelikte yakıt'' olarak bilinen biyodizel tartışılacak. 
     Alternatif Enerji ve Biyodizel Üreticileri Birliği'nin ALBİYOBİR ''10 Ağustos Dünya Biyodizel Günü'' nedeniyle düzenlediği ''Ulusal Yakıt Biyodizel'' konulu toplantıda, Türkiye'nin petrolde dışa bağımlılığının azaltmaya yönelik politikalar ele alınacak. Enerji ve Tabii Kaynaklar, Tarım ve Köyişleri, Sanayi ve Ticaret, Çevre ve Orman bakanlarının da katılımı beklenen toplantıda, Avusturya ve Almanya'dan katılacak uzmanlar da söz konusu sektörün gelişimi ve önemi konusunda bilgi verecek. 
     Edinilen bilgiye göre, 2000 yılında AB'nin direktifleri nedeniyle Türkiye'nin gündemine gelen biyodizel-biyoyakıt konusunda Türk firmaları ''AB'yi de şaşırtacak kadar hızlı'' yol aldı. Almanya'da şu anda 1.8 milyon ton üretim varken, Türkiye, yıllık üretimini yaklaşık 3 yılda 450 bin tona çıkararak, üretim açısından Avrupa'da 3. sıraya yükseldi. 
     
     BİYODİZEL VE BİYOBENZİN FARKLI 

     Türkiye'de bir firmanın biyobenzin üretmesine karşın, 25'ten fazla firmanın biyodizel üretimine geçtiği, 35-40 firmanın da üretime geçmek için yatırım aşamasında olduğu belirtiliyor. 
     Yağ teknolojisi ile üretim yapılabildiği ve fazla yatırım gerekmediği için, hammadde sorununun çözümü halinde, Türkiye'nin yıllık üretiminin, çok kısa sürede 1 milyon tonun üzerine çıkabileceği söyleniyor. 
     Sektör yetkililerinin verdiği bilgiye göre, biyodizel ile biyobenzin, kimyasal olarak da farklı. Biyobenzin üretimi için daha yüksek yatırım gerekiyor. Biyobenzin, arpa, buğday, mısır, şekerpancarının fermantasyonu ile elde edilen biyoetanolden üretiliyor. Yatırım maliyeti 40-50 milyon dolar civarında. 
     Biyodizel ise atık yağlar, bitkisel veya hayvansal yağlar kullanılarak, yağın gliserini ayrıştırılarak üretiliyor. Biyobenzin de biyodizel de benzine ya da motorine katılmadan doğrudan araçlarda kullanılabiliyor. Ama üretim yetersiz olduğu için, AB'de şimdilik yüzde 2 oranında katılıyor. Yıllar itibariyle katkı oranı artırılacak. 2010'da yüzde 5.75, 2012'te yüzde 18'e yükseltilmesi hedefleniyor. 
     
     TÜRKİYE'NİN MEVZUATINDA BİYOBENZİN-BİYODİZEL YOK 

     Türkiye'nin mevzuatında, halen biyobenzin ve biyodizel konusunu tam olarak kapsayan bir düzenlemenin olmadığı belirtiliyor. TBMM gündeminde yer alan Enerji Verimliliği Yasa Tasarısı ile bu konuda ilk düzenleme yapılmış olacak. 
     Ancak, mevzuat konusunda sektörde faaliyet gösteren firmalar ile Enerji Piyasası Düzenleme Kurumu EPDK arasında anlaşmazlık yaşanıyor. 
     Hızla gelişen sektörde faaliyet gösteren firmalar, bu yıl Haziran ayında Alternatif Enerji ve Biyodizel Üreticileri Birliği'ni ALBİYOBİR kurdu. Biyodizel üreticileri, petrol ürünü olmadığı, bitkisel ürün olduğu için konunun EPDK'nın yetki alanında olmadığını öne sürüyor. Petrole dayalı akaryakıtların devletlerin en önemli gelir kaynağı olduğunu, Türkiye'de akaryakıtın maliyetinin 4 katı vergi uygulandığını anlatan yetkililer, biyodizel ve biyobenzinde ise ÖTV olmadığı gibi tüketimin teşvik edildiğini, yani devletin gelir kaynağı olamayacağını, dolayısıyla akaryakıttan ayrı bir prosedüre tabi tutulması gerektiğini vurguladılar. 
     Yetkililer, ''Çevrenin korunması açısından tüketimi teşvik edilen biyodizel ve biyobenzine ÖTV uygulanırsa, fiyat açısından bir cazibesi kalmaz ve kullanılmaz'' dedi. 
     Biyobenzin ve biyodizel, Petrol Kanunu'nda akaryakıt olarak geçmemesine karşın, dağıtım ile ilgili yönetmeliklerde, akaryakıt dağıtım şirketleri tarafından dağıtılması öngörülüyor. 
     Üretici firmalar ise ÖTV'ye tabi olmaması nedeniyle farklı muameleye tabi tutulmasını isterken, dağıtımın petrol şirketlerine bırakılmasına karşı çıkıyorlar. Çünkü dağıtım şirketleri biyodizeli neredeyse maliyetine alıyor. 
     Akaryakıt dağıtım lisansı almak için yıllık 60 bin ton dağıtım şartı olduğuna işaret eden yetkililer, bu rakamın biyodizel üreticileri için daha düşük ölçeklere indirilmesi, firmalar ve üretici birliklerinin kendi ürettikleri biyodizeli dağıtabilmesi gerektiğini ifade ediyorlar. 
     Verilen bilgiye göre, AB'de biyodizel üretimi yaygın olarak tarımsal üretici birlikleri, kooperatifler tarafından yapılıyor. Üreticiler, birliklere ya da kooperatiflere yağlı tohum teslim ederek, ihtiyaçları olan bitkisel yağ ve biyodizeli alıyorlar. Sistem, ''getir tohumu-götür mazotu'' adı altında işliyor. AB'de, orman alanları ve kapalı su havzalarındaki işletmelerde biyodizel kullanımının mecburi olduğu belirtiliyor. 
     
     STANDARDI DA YOK 

     Sektördeki diğer önemli sorun da TSE'nin biyodizel standardını henüz hazırlamaması olarak ifade ediliyor. 
     Elektrik İşleri Etüd İdaresi, 2003'te standardın hazırlanması konusunda TSE'ye başvurmuş. TSE ilke olarak EN-14214 standardı üzerinde duruyor. Bu standartta ana ürün kanola. Ancak Türkiye'de kanola üretimi çok düşük olduğu için, firmalar, Türkiye'de yoğun olarak üretilen, pamuk, ayçiçeği, mısır gibi yağ bitkileri dikkate alınarak özgün bir standart hazırlanmasını istiyor. ABD'de ise daha çok soya ağırlıklı biyodizel üretiliyor. 
     TSE'nin Eylül'den sonra biyodizel standardı üzerinde çalışacağı belirtilirken, 2006'da mevzuat tamamlanırsa, Türkiye'nin, AB'nin biyodizel açığını karşılayabilecek önemli bir üretici haline gelebileceği, biyodizelin AB'ye en önemli ihracat kalemleri arasında yer alacağı ifade ediliyor. 
     Firmalar, en kaliteli biyodizelin elde edildiği kanola üretiminin Türkiye'de teşviki için, bu yıl üretilen tüm kanolayı, uluslararası fiyatların üzerinde fiyatla satın almış, gelecek yılki üretimi alma konusunda da söz vermiş bulunuyorlar. Sindirilebilirlik oranı yüzde 99 olan kanoladan elde edilen biyodizelin ''içilebilir nitelikte'' olduğu vurgulanıyor. 
     
     LİTRE SATIŞ FİYATI 1.2-1.4 YTL YÜZDE 18 KDV 

     Verilen bilgiye göre, hammaddeye bağlı olarak litre maliyeti 70-85 cent arasında değişen biyodizelin litresi, 1.2-1.4 YTL yüzde 18 KDV ile satılıyor. Birçok firma kendi tüketimi için üretiyor. Bunun dışında büyük inşaat şirketleri ve firmalar, üretici birlikleri, tarım kooperatifleri alıyor. Yıllık 50 bin ton üretim için, teknoloji farkına göre 1-10 milyon dolar yatırım gerekli. Yağ ustaları bile üretiyor ya da yağ fabrikaları biyodizel üretimine dönüştürülebiliyor. 
     Hiç bir teknoloji değişimi gerekmeden, araçlarda kullanılabiliyor. Araçların verimine ve hızına herhangi olumsuz etkisi olmadığı, buna karşın yüzde 10 enerji tasarrufu sağladığı belirtiliyor. 
     Türkiye'de yıllık 35 milyon ton olan petrol tüketiminin yüzde 2'sinin biyodizel ile karşılanması halinde, 700 bin ton bitkisel veya hayvansal yağ gerekiyor. Bu nedenle yağ bitkilerinin üretiminin artırılması büyük önem taşıyor. 
     Türkiye'de 350 bin ton bitkisel atık yağ olduğu tahmin ediliyor. Mevzuat gereği bunların çevreye atılmaması, toplanıp imha edilmesi gerekiyor. İmha olayı bile çevreyi kirletiyor. Oysa bu yağlar biyodizel yapımında kullanılabiliyor. Böylece hem çevre kirlenmiyor hem de ekonomik katkı sağlanıyor. Ancak halen atık yağların en fazla 50 bin tonunun toplanabildiği tahmin ediliyor. 
     Biyodizel, kalorifer yakıtı olarak veya çim makinaları, su pompaları, testereler, vb. dizelin kullanıldığı her yerde kullanılabiliyor. Makinalara hiç bir olumsuz etkisi yok. 
     Çevreye olumsuz etkisinin ise hemen hemen olmadığı, atıkların yüzde 99 düzeyinde çözündüğü belirtiliyor. 
     Yeni bir sektör yaratan biyodizelin, enerjide dışa bağımlılığı azaltacağı gibi çevre kirliliğini de önleyeceği vurgulanıyor. 
     
</TEXT>
</DOC>
