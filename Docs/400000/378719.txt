<DOC>
<DOCNO> 378719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo22.html </URL>
<DATE> 2005/09/15/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Beşiktaş 0 - Malmö 1 
</HEADLINE>
<TEXT>

     UEFA Kupası 1. tur ilk maçında Beşiktaş, İsveç’in Malmö takımına 1-0 yenilerek tur şansını zora soktu. 
     Maça baskılı başlayan Beşiktaş, buna rağmen ilk 30 dakikada katı savunma yapan rakibi karşısında gol pozisyonu üretmekte zorlandı. 
     Kanatları yeterince kullanamayan ve rakip yarı alanda pas hataları yapan siyah-beyazlılar, aradıkları gole ilk yarıda ulaşamadı. İlk 45 dakikada sadece 1 kez, Ali Tandoğan’ın uzaktan attığı şutla tehlike yaratan Beşiktaş, devreyi golsüz berabere kapamak zorunda kaldı. 
     Konuk ekip Malmö ise ilk yarıda savunma güvenliğini ön planda tuttu. Forvette çoğalamayan siyah-beyazlılar karşısında açık vermeyen İsveç ekibi, Beşiktaş kalesine fazla gidemediği ilk yarıyı istediği skorla berabere kapadı. 
     30. dakikada Tümer’in pasında, kaleyi karşıdan gören bir yerde 
     topla buluşan Ali Tandoğan’ın sert şutunda, kaleci Asper son anda meşin yuvarlağı tokatlayarak kornere çeldi. 
     43. dakikada Kleberson’un uzun pasında savunmanın arkasında topla 
     buluşan Ahmet Dursun, meşin yuvarlağı düzeltmekte gecikince, savunma araya girerek tehlikeyi önledi. 
     Karşılaşmanın ilk yarı 0-0 eşitlikle tamamlandı. 
     
     İlk yarı sonucu Beşiktaş 0 - Malmö 0 

     İkinci yarıda baskısını artıran ve ilk 45 dakikaya oranla daha etkili oynayan Beşiktaş, rakip kalede üst üste gol pozisyonları yarattı. Özellikle defansın arkasına atılan toplarla etkili olan siyah-beyazlılar, girdikleri gol pozisyonlarını değerlendiremedi. 72. 
     dakikada ender gelişen Malmö atağında yan toptan kalesinde gol gören siyah-beyazlılar, bu golün şokunu bir süre üzerinden atamadı. Daha sonra beraberlik golünü bulmak amacıyla tüm hatlarıyla rakip kaleye yüklenen Beşiktaş, zaman zaman savunmasında boşluklar bıraktı ve kalesinde gol tehlikesi yaşadı. Tüm çabalarına rağmen aradığı golü bulamayan siyah-beyazlılar, sahasında oynadığı maçtan 1-0 yenik ayrıldı ve 15 gün sonra oynanacak rövanş maçı için dezavantajlı bir skor elde etti. 
     Malmö ise ilk yarıdaki gibi savunmasını kalabalık tutup, ani ataklarla gol aradı. Alves’in kafa golüyle öne geçen İsveç ekibi, savunmada Beşiktaş’a geçit vermedi ve ikinci maç için avantajlı bir skorla İstanbul’dan ayrıldı. 
     57. dakikada Pancu’nun pasında, sağdan ceza alanına giren 
     Kleberson, boş pozisyonda meşin yuvarlağı kaleci Asper’in üstüne vurunca takımını bir golden etti. 
     59. dakikada Youla’nın pasında topla ceza alanının sağ çaprazında 
     buluşan Kleberson’un sert şutunda, kaleci Asper son anda uzanarak meşin yuvarlağı tokatladı. 
     62. dakikada Koray’ın uzun pasında, ceza alanı içinde topla 
     buluşan Ahmet Dursun’un dokunduğu meşin yuvarlak, kaleci Asper’i geçmesine rağmen savunma tarafından uzaklaştırıldı. 
     63. dakikada Tümer’in soldan kullandığı korner atışında, Ahmet 
     Dursun kafayla topu arkaya aşırdı. Bu bölgede topla buluşan Kleberson müsait durumda meşin yuvarlağı üstten auta attı. 
     68. dakikada Pancu’nun ceza alanı sağ çaprazından şutunda, top 
     kaleci Asper’de kaldı. 
     71. dakikada Elenga’nın sağdan kullandığı korner atışında, ceza 
     alanı içinde topa çok iyi yükselen Alves, kafayla meşin yuvarlağı ağlara göndererek, Malmö’yü 1-0 öne geçirdi. 
     75. dakikada önce Koray, ardından da Pancu’dan sıyrılıp kaleci 
     Cordoba ile karşı karşıya kalan Alves’in vuruşunda, top Cordoba’dan döndü ve savunma tehlikeyi uzaklaştırdı. 
     83. dakikada Kleberson’un ceza alanı dışından sert şutunda, top 
     kaleci Asper’den döndü. Dönen topu Youla ceza alanı içinde kontrol edemeyince, savunma araya girerek tehlikeyi uzaklaştırdı. 
     88. dakikada Kleberson’un ceza alanı dışından şutunda savunmaya 
     çarpan top kornere çıktı. 
     90. dakikada Pancu’nun yaklaşık 30 metreden sert şutunda kaleci 
     Asper meşin yuvarlağı kornere çeldi. 
     Karşılaşma 1-0 Malmö’nün üstünlüğüyle sona erdi. 
     

Stat BJK İnönü Hakemler Paul Allaerts xx, Rombout Hennissen xx, Danny Vanderhoven xx Belçika Beşiktaş Cordoba xx, İbrahim Toraman x, Koray xx, Mustafa x Dk. 38 Youla x , Ali Tandoğan x, Kleberson xxx, Pancu xx, Tümer x, İbrahim Üzülmez x Dk. 76 İbrahim Akın x , Ahmed Hassan xx, Ahmet Dursun x Dk. 71 Veysel x Malmö FF Asper xxx, Hoiland xx, Abelsson xxx, Persson xxx, Holgersson xx Dk. 79 Kouakou x , Osmanovski xx, Mattisson xx, Olsson xx Dk. 90 Safari , Elanga xx, Alves xx, Pode x Dk. 67 Bech xx Gol Dk. 71 Alves Sarı Kart Dk. 80 Elenga Malmö FF      

     
</TEXT>
</DOC>
