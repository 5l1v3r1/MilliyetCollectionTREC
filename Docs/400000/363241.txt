<DOC>
<DOCNO> 363241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun07.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı TAK da PKK'nın uzantısı 
</HEADLINE>
<TEXT>


Bombalı saldırıları üstlenen Kürdistan Özgürlük Şahinleri TAK adlı örgüt, PKK'nın yan örgütü 

ÖZGÜR CEBE Diyarbakır DHA 

Eski Van Valisi Hikmet Tan'a yönelik suikast girişimiyle gündeme gelen, son olarak Çeşme ve Kuşadası'ndaki bombalı saldırıları üstlenen Kürdistan Özgürlük Şahinleri TAK adlı örgütün, PKK'nın uzantısı olduğu ortaya çıktı. 
Diyarbakır Başsavcılığı'nın soruşturma dosyasına göre, PKK elebaşılarından Murat Karayılan'ın, "Sivillere yönelik eylemleri biz de tasvip etmiyoruz. İlgimiz yok" dediği TAK, terör örgütünce kuruldu. Kuzey Irak'ın Kandil Dağı'nda bulunan PKK kampında bomba eğitimi alan yaklaşık 600 terörist, TAK'ı oluşturdu. 
Deşifre olmamış teröristler arasından seçilen teröristleri, Karayılan'a bağlı, "Dr. Ali" kod adlı Yusuf Turhallı ile "Suriyeli Şahin" kod adlı teröristler eğitti. 
TAK'ın kendileriyle bağlantısı olmadığını savunan Karayılan, PKK çizgisinde yayın yapan Roj TV'ye martta yaptığı açıklamada, Türkiye'nin turistik bölgelerini hedef alacaklarını söylemişti. 
Daha önce 7 askerin şehit edilmesi eylemine katılan, İstanbul'da ise eylem hazırlığında yakalanan Mehmet Berk de ifadesinde TAK - PKK bağlantısını şöyle anlatmıştı 
"Türkiye'de faaliyet yürütecek 25 kişilik gruptaydım. 'Yoğunlaşma' adı verilen 2 aylık sıkı bomba eğitimi aldık. Karayılan beni 'Hacı Ahmet Korkmaz' adına düzenlenmiş sahte kimlikle Türkiye'deki turizm bölgelerine saldırı düzenlemek için 5 bin dolarla Suriye'ye gönderdi. Buradan İskenderun'a geçtim. Eylem keşfi yapmak için geldiğim İstanbul'da yakalandım. Halen Kandil bölgesinde 400'ün üzerinde canlı bomba var." 


</TEXT>
</DOC>
