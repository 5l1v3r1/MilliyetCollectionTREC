<DOC>
<DOCNO> 350019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy12.html </URL>
<DATE> 2005/06/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Baykal Erdoğan ABD'ye yaranmaya çalışıyor 
</HEADLINE>
<TEXT>

     CHP Genel Başkanı Deniz Baykal, hiç bir ülkeye karşı düşmanlık içinde olmalarının mümkün olmadığını ifade ederek, ''Başbakan'ın dile getirmek istediği cümleyi ben size tercüme edeyim 'Türkiye'yi ben satmaya hazırım ama CHP bırakmıyor' diyor'' dedi. 
     Baykal, Hilton Oteli'nde düzenlenen KOBİ'ler Verimlilik ve Bilişim Zirvesi'ne gelişinde, bir gazetecinin, ''Başbakan Recep Tayyip Erdoğan'ın, 'CHP'nin anti Amerikancı olduğu yönündeki'' sözlerini anımsatarak, bu yöndeki değerlendirmesini sorması üzerine, şunları söyledi 
     ''Başbakan aslında ne söylemek istiyor bilemiyorum. Bizim, hiçbir ülkeye karşı düşmanlık içinde olmamız mümkün değildir. Bizim bir tek ilkemiz vardır, Türkiye'nin yararları, ülkenin çıkarları. Biz sadece Türkiye'nin çıkarlarını düşünüyoruz. Sayın Başbakan, anlaşılıyor ki 'Ben Türkiye'yi satmaya hazırım ama CHP bırakmıyor' demek istiyor. Başbakan'ın burada dile getirmek istediği cümleyi ben size tercüme edeyim 'Türkiye'yi ben satmaya hazırım ama CHP bırakmıyor' diyor. 
     Biz Türkiye'nin çıkarları dışında başka hiçbir ilkeyi önemli saymayız. Bizim davranışımıza yön veren budur. Başbakan'ın bundan bir rahatsızlığı olduğu anlaşılıyor.'' Deniz Baykal, ''Sayın Başbakan'ın bunu orada söylemesinin özel bir nedeni var mı'' sorusuna ise şu karşılığı verdi 
     ''Orada tabii hesap vermek durumunda, Türkiye'deki gelişmeleri izah etmek durumunda. O da, çıkış yolunu muhalefeti suçlamakta bulmuş. İzlediği politikaya sahip çıkacağına, Türkiye'nin tavrına, Meclis'e sahip çıkacağına, orada yaranmaya çalışıyor. Yaranmaya çalışırken de CHP'yi suçlamayı tercih ediyor. Yakışıksız bir tavır tabii, Sayın Başbakan'ın bu tavrına alıştık, yakışıksız bir tavır.'' 

     
</TEXT>
</DOC>
