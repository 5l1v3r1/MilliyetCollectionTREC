<DOC>
<DOCNO> 350573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo08.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'a dört aday 
</HEADLINE>
<TEXT>


Yönetim Kurulu, İsmail Kartal'ın yerine Oğuz Çetin, Erdoğan Arıca, Hikmet Karaman ve Sakıp Özberk arasında tercih yapacak 


Süper Lig'in yeni temsilcisi Sivasspor'da Teknik Direktör İsmail Kartal'ın beklenmedik ayrılığı, yönetimi sıkıntıya soktu. Olağanüstü toplanan yönetim, hoca arayışlarına hız verdi. 
Sivasspor'la bir yıllık sözleşme imzalamasına karşın, özellikle istediği transferlerin yapılmaması nedeni ile görevini bırakan İsmail Kartal'ın yerine dört aday belirlendi. Yönetimin Oğuz Çetin, Erdoğan Arıca, Hikmet Karaman ve Sakıp Özberk'i gündemine aldığı öğrenildi. 
Sivasspor Basın Sözcüsü Fikret Ünsal, "En kısa sürede Sivasspor'a yakışan ve bizi başarıya ulaştıracak yeni bir hoca ile anlaşma sağlayacağız. Bizi 38 yıllık lig tarihimizde ilk kez Süper Lig'e çıkaran Kartal'a yaptığı hizmetlerden dolayı teşekkür ediyoruz. Artık önümüze bakacağız" dedi. 


</TEXT>
</DOC>
