<DOC>
<DOCNO> 360277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo11.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'a büyük onur 
</HEADLINE>
<TEXT>


Kicker Dergisi, Alman Ligi'nin uluslararası alanda oynayabilecek 5 futbolcusu arasında Ballack, Mintal, Marcelinho, Lincoln ve milli yıldızımızı da gösterdi 


Almanya'nın önde gelen spor dergilerinden Kicker, Hertha Berlin'de oynayan Yıldıray Baştürk'ü, Bundesliga'nın uluslararası alanda oynayabilecek klasa sahip 5 futbolcusu arasında gösterdi. Almanya'da dünya klasında bir futbolcu olmadığı görüşüne yer veren dergi, uluslararası alanda forma giyebilecek beş futbolcuyu ise Ballack, Mintal, Marcelinho, Lincoln ve Yıldıray olarak sıraladı. 

'Rahatlatıcı' 
Dergide "Rahatlatıcı" başlığıyla tanıtılan milli yıldızın geçen sezonki ciddi sakatlığını atlatıp, hızlı bir şekilde takıma katıldığını ve beş gol atarak bugüne kadar göstermediği bir verimlilik ortaya koyduğunu yazdı. Yıldıray'ın, çalım yeteneği ve girişkenliği ile Hertha'nın oyununa zenginlik kattığı, Brezilyalı forvet Marcelinho'yu rahatlattığı, takımının kendisi olmadan maç kazanamadığı ve bunun da bir tesadüf olmadığı kaydedildi. 

Nazar değdi 
Bu arada başarılı orta saha oyuncusunun antrenman maçında sol dizinden sakatlandığı ve bunun daha sonra kas yırtılması olduğunun tespit edildiği bildirildi. Takım Doktoru Ulrich Schleicher'in Yıldıray'a 3 hafta boyunca maç oynama yasağı getirdiği ifade edildi. Hertha Berlin Menajeri Dieter Hoeness, Yıldıray'ın sezon başında oynayamamasının kendileri için çok kötü olacağını belirterek, "Bizim için çok önemli bir oyuncu ve daha da önemli hale geliyor" dedi. Yıldıray ise, "Şimdiki sakatlığım geçen sezon başında olduğu kadar kötü değil. Hannover ile yapacağımız ligin ilk maçında oynarım" diye konuştu. 


</TEXT>
</DOC>
