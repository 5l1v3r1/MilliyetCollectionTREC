<DOC>
<DOCNO> 361019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko26.html </URL>
<DATE> 2005/07/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rover için pazarlıklar sürüyor... 
</HEADLINE>
<TEXT>

     Mali krize girerek birkaç ay önce iflas eden ünlü İngiliz otomobil üreticisi MG Rover'ın, Çinlilere satılabileceği bildirildi. 
     Görüşmelere yakın kaynaklar, birçok büyük üreticiyle ortaklığı bulunan Çin şirketi SAIC'in, Rover'ı satın almak konusunda Ford'un eski Avrupa Başkanı Martin Leach tarafından oluşturulan konsorsiyumla birlikte hareket ettiğini belirtirken, kısa zamanda varılması beklenen anlaşmayla, İngiltere'de üretimin devamının garanti altına alınacağını ifade ediyorlar. 
     Görüşmelerde ayrıca, Rover'i satın alacak SAIC ve Martin Leach önderliğindeki konsorsiyumun, İngiltere'de yaklaşık bin 500 kişinin çalışacağı dizayn ve mühendislik merkezi kurması konusunda uzlaşıldı. 
     MG Rover'la ilgili bir diğer teklifin, yine Çinli Nanjing Automotive'den geldiği, fakat sendikaların daha iyi teklifi sunan SAIC'dan yana olduğu kaydediliyor. 
     Nisan ayında iflası açıklanan Rover adına görüşmeleri danışmanlık ve muhasebe şirketi PricewaterhouseCoopers PwC yürütüyor. 
     Rover'ın 1.4 milyar sterlinlik borçla iflas etmesinin ardından, İngiltere'deki fabrikalarda çalışan 5 bin kişi işsiz kalmıştı. 
     
</TEXT>
</DOC>
