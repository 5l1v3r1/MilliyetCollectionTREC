<DOC>
<DOCNO> 360870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/ekonomi/aeko.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap sermayesi Türkiye yolunda 
</HEADLINE>
<TEXT>


ABD'de gerçekleşen 11 Eylül saldırılarından sonra, yeni yatırım alanlarına yönelen Arap sermayesi, Türkiye'de üsleniyor. Son iki yılda 200'e yakın şirket kurdular. En aktif grup ise Dubai Islamic Bank 

EKONOMİ SERVİSİ 

Türkiye, ABD'de İkiz Kuleler'ye yapılan terör saldırılarından sonra, yeni yatırım alanlarına yönelen Arap sermayesinin gözdesi oldu. Bölgenin en eski ve en önemli finans kuruluşu Dubai İslam Bankası Dubai Islamic Bank DİB tam anlamıyla Türkiye'ye üs kurmuş durumda. Birleşik Arap Emirlikleri'nde 'petrol şeyhleri'nin paralarını yöneten DİB, ağresif bir yatırım politikası izliyor. Türkiye'de şimdiye kadar 1 milyon dolarlık kredilendirme yapan grubun turizm alanında büyük projeleri var. 
Türk Telekom'un en iştahlı iki alıcısı da Arap firmalarıydı. Etisalat Konsorsiyumu içinde yer alan Dubai İslam Bankası, Türk Telekom'u Lübnanlı Oger Grubu'na kaptırmakla birlikte, Türkiye için iddialı projeler peşinde koşmaya devam ediyor. Çalık Holding ile ortak hareket eden grubun Yalova çevresinde çok sayıda turizm yatırımı planı var. Türkiye'de açtığı temsilcilik ile yeni yatırım alanları arıyor. 
Kuveyt sermayeli Haliç Leasing de Türkiye'de temsilcilik açtı. Yine Kuveytli firma The International Investor, taşıt kiralama şirketi Docar'ı satın aldı. Bu arada dünyanın en büyük cam fabrikalarından biri olan Jebel Ali Container Glass'ın sahibi Sheik Abdul Khalig Saeed, İzmir Seferihisar'da 25 milyon dolara termal tatil köyü kuruyor. Satışa çıkarılan Hilton oteliyle de ilgileniyor. Türkiye'de yeni yatırım alanları ile ilgilendiklerini belirten şirket yetkilileri Türkiye için 500 milyon dolarlık yatırım planları olduğunu açıkladı. 

Son iki yıldır çok arttı 
Arap firmaları 2004 yılında Türkiye'de 150'den çok şirket kurdular. Bu yılın ilk altı ayında kurulanlarla birlikte son birbuçuk yıl içinde kurulan şirket sayısı 200'e yaklaştı. Bu hızlı giriş ile birlikte Ortadoğu kökenli firmaların Türkiye'de yabancı sermaye içindeki payı da yüzde 50 artarak, toplamın yüzde 6.7'sine ulaştı. 
Körfez ve Kuzey Afrika ülkelerinden Türkiye'ye yatırım ilgisinin son iki yıldır arttığını belirten Müstakil Sanayiciler ve İşadamları Derneği MÜSİAD Başkanı Ömler Bolat, "Bu ülkelerin 200 milyar dolar ilave bütçeleri oluştu. Aynı zamanda ithalatları da artıyor" dedi. Gelir senedi, varlığa dayalı menkul kıymet, kura senedi ve sertifikası çıkarıldığı taktirde ilginin daha da artacağını belirten Bolat, "Bunlar faizsiz enstrümanlar. Dünyada 1.5 trilyon dolarlık körfez sermayesi olduğu söyleniyor. Bunun 400 milyar doları faizsiz enstrüman isteyen sermaye" diye konuştu. 

'El konulabilir' korkusu 
Ağırlıkla petrol gelirine dayanan ve 'petro - dolar' olarak bilinen Arap sermayesinin büyüklüğü hakkında verilen rakamlar 800 milyar dolar ile 1.5 trilyon dolar arasında değişiyor. Bu para başta ABD olmak üzere, gelişmiş batı ülkelerinin devlet bonolarına yatırımlarda kullanıldı. Reel yatırımlara fazlaca yönelmedi. Ancak, 11 Eylül'den sonra baş gösteren gerginlikler ve hortlayan Arap düşmanlığı, bu sermaye çevrelerinde 'terör finansmanı' iddialarıyla 'paralarına el konulacağı korkusu yarattı. Bu tarihten sonra yeni yatırım alanları arayan Arap sermayesi, Türkiye'deki yatırım fırsatlarını değerlendirmeye başladı. 

Şeyh Muhammed'in bankası hızlı çıktı Dubai Islamic Bank DİB , islam dünyasının en eski bankası. Sahibi, Birleşik Arap Emirlikleri BAE veliahtı ve Savunma Bakanı, ünlü Burj El Arab Oteli'nin sahibi olan Şeyh Muhammed. 
Etisalat Konsorsiyumu içinde Türk Telekom'a talip olmasıyla dikkatleri çeken DİB'in özelliği, Ortadoğulu büyük zenginlerin parasını çalıştırması. 
Dubai'de 500 oteli bulunduğu belirtilen grubun Türkiye'de temsilcilik açılışına katılan Başkan Yardımcısı Sultan bin Saeed Al-Mansouri, temsilcilik açarak Türkiye pazarını incelemeye aldıklarını, banka almak da dahil birçok alanda yatırım planladıklarını belirtmişti. 
DİB'in turizm yatırımlarındaki ortağı da Telekom'daki gibi Çalık Holding. Ortaklar, Yalova, Çınarcık, Termal Esenköy, Armutlu ve İznik'te büyük turizm ve sağlık yatırımları yapmak istiyor. Proje kapsamında bir havaalanı yapımı da var. 

Kredilendiriyor 
Dubai İslam Bankası Yatırım ve Kurumsal Bankacılıktan sorumlu Başkan Yardımcısı Aref Kooheji de, Türkiye'de birçok kredilendirme çalışması içinde yer aldıklarını, bugüne kadar 1 milyar doların üzerinde kredilendirme yaptıkları açıklamıştı. 
Türkiye'de telekom ve finans sektörlerinin yanı sıra enerji santralleri, petrokimya, demiryolları, eskiyen kamu binalarının yeniden yapımıyla ilgilendiklerini belirten Kooheji, "Küçük ama büyük potansiyeli olan şirketlere yatırımı amaçlıyoruz. Biz buraya kenardan bir oyuncu olmaya gelmedik, büyük oyunculardan biri olmak için geldik" demişti. 

500 milyon dolar yatırım planı ile geldi AHMET DESTİCİ 
Dünyanın en büyük cam fabrikalarından biri olan Jebel Ali Container Glass'ın sahibi Sheik Abdul Khalig Saeed, İzmir Seferihisar'da 25 milyon dolara termal tatil köyü kuracak. 
A.K. Saeed Grup'un sahibi olan Sheik Abdul Khalig Saeed, Türkiye'de bir dizi yatırım yapmaya karar verdiğini söyledi. Saeed, Hilton oteliyle de ilgilendiklerini ve bu konuda araştırma yaptıklarını söyledi. 
Turizmden sonra yatırımlarının süreceğini söyleyen Saedd şöyle konuştu 
"Ben bir yatırımcıyım ve bundan sonra Türkiye'de çeşitli alanlarda yatırım yapma kararı aldım. Şu anda pazar araştırmaları yapıyorum. Hilton'un satılık olduğunu öğrendim mutlaka ilgileneceğim. Sanayi yatırımları da yapacağım. Bu bilişim de olabilir. Beş yıl içinde 500 milyon dolarlık bir yatırım planlıyorum." 
Türkiye'nin özellikle son bir yıldır ekonomik olarak çok iyi bir performans gösterdiğini vurgulayan Saeed "Benim gibi birçok yatırımcı Türkiye ile ilgileniyor. Hükümetiniz Türkiye'yi çok iyi yerlere taşıyor. Ancak yabancı sermayeye karşı daha esnek davranması ve kolaylık sağlaması lazım" diye konuştu. 

Telekom'da kapıştılar Arap şirketleri Türkiye'ye girmekle kalmadı, Türkiye'de ciddi bir rekabete de girdiler. Türk Telekom ihalesinde karşı karşıya gelen iki grubun lider firması da Arap kökenliydi. Çalık Grubu ile ihaleye giren Etisalat, ortağı Dubai İslam Bankası gibi rakipleri Saudi Oger de Arap şirketiydi 
Türk Telekom'a talipli Avrupalı firmalar tek tek çekilirken Arap şirketleri ihalede kıyasıya rekabet etti. 
Özelleştirme aşamasında yerli grupların dışında Telekom'a en büyük ilgi Arap sermayesinden geldi. 
Bunda özellikle son dönemde petrol fiyatlarının aşırı yükselmesi ve bu şirketlerin yeni yatırım alanları araması etkili olmuş gözüküyor. 
Bu yüzden de ihalede yerli grupların teklifleri 4 milyar dolar seviyesinde kalırken Ortadoğulu iki grup 6.500 ve 6.550 milyar dolarlık teklifle Telekom'a olan ilgilerini ve yatırım güçlerini göstermiş oldular. 


</TEXT>
</DOC>
