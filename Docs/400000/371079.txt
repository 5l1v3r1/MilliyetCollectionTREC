<DOC>
<DOCNO> 371079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo07.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Efeler süper 3-0 
</HEADLINE>
<TEXT>


Voleybol Erkek Milli Takımımız, Polonya'yı dize getirdi, tarihinde ilk kez finale yükseldi. Efeler altın madalya için yarın Japonya karşısına çıkacak 

OĞUZHAN BOYSAN DHA 


Dünya Üniversiteler Yaz Spor Oyunları'nda A Grubu'nda oynadığı beş maçı da kazanan, çeyrek finalde de Polonya'yı geçen Voleybol Erkek Milli Takımımız tarihi bir başarıya imza attı. Çeyrek finalde İtalya engelini de 3-0 25-22, 25-20, 25-19 aşan Ay-Yıldızlılar adını finale yazdırdı. Karşılaşmadan sonra büyük sevinç yaşayan millilerimizin coşkusuna Devlet Bakanı ve Başbakan Yardımcısı Mehmet Ali Şahin de ortak oldu. Voleybolcularımız, yarın finalde saat 16.00'da Japonya ile karşılaşacak, altın madalya almaya çalışacak. 

Maçın karnesi 
HAKEMLER Il-Young Choi Kore , Wolfgang Schmidt Almanya 
TÜRKİYE Hüseyin 8 , Ahmet 8 , Volkan 7 , Nuri 7 , Cem 8 , Özkan 7 , Can 8 , Ali Alp 7 , Selçuk 7 
İTALYA Moro 5 , Guarise 5 , Morsut 6 , Tiberty 4 , Bari 5 , Cricca 5 , Perazzolo 5 , Della 4 , Sborgia 5 
SETLER 25-22, 25-20, 25-19 

İtalyan iddiası 

Kural hatası nedeniyle tekrar oynanan çeyrek final maçında İtalya'yı deviren milli takım, rakip oyuncuların hayatında silinmeyecek bir iz bıraktı Son dokuz saniyesi oynanan maça 7-6'lık üstünlükle girdikleri için kendi kafileleriyle iddiaya tutuşan İtalya Sutopu Takımı, karşılaşmadan 9-8 yenik ayrılınca kadın kılığına girmek zorunda kaldı. Oyunlar köyünün yemekhanesine makyaj yaparak giren İtalyan oyuncular, tezahüratlar arasında bir süre dans etti ve daha sonra güvenlik tarafından taşkınlık yaşanmaması için çadırdan çıkarıldı. 

Umurunda mı dünya 

İzmir'deki Dünya Üniversiteler Yaz Oyunları renkli görüntülere sahne olmaya devam ediyor. Atatürk Stadı'nın pistinde yapılan atletizm müsabakalarına dün Kenyalı Linda Opiyo damgasını vurdu. 200 metrede koşan genç atlet, yarış sonrası sporcuların dinlendiği bölüme geçti. Çevresine aldırış etmeden üstünü değiştiren Kenyalı, elemeleri geçememenin vermiş olduğu morak bozukluğuyla da üstüne çevrilen meraklı bakışları umursamadı. 

Gel de yanma 

Sutopu Milli Takımımız, Atatürk Yüzme Havuzu'ndaki maçta S.Karadağ'a 7-5 yenilerek, final şansını kıl payı kaçırdı 

Son 9 saniyesi oynanan İtalya maçını kazanarak, yarı finale adım atan Erkek Milli Sutopu Takımımız, finalin eşiğinden döndü. Sırbistan Karadağ ile yarı finalde karşılaşan Ay-Yıldızlı ekibimiz, rakibine 7-5 yenilerek altın şansını kaçırdı. 
Atatürk Yüzme Havuzu'nda tamamen dolu tribünler önünde yapılan karşılaşmanın ilk periyodu Sırbistan Karadağ'ın 3-0 üstünlüğüyle tamamlandı. İkinci periyotta daha başarılı bir performans sergileyen Milli Takım bulduğu iki golle farkı 1'e indirdi 3-2. Üçüncü periyodu 5-2 rakip takımın üstünlüğüyle geçilen karşılaşma, 7-5 Sırbistan - Karadağ'ın galibiyetiyle sona erdi. 
Türkiye, bronz madalya mücadelesinde bugün saat 18.30'da Rusya ile karşılaşacak. 

Sultanlar'a darbe 

Üniversite Oyunları'nda madalya umudumuz olan Filenin Sultanları çeyrek finalde Tayvan'a boyun eğdi 1-3. Karşıya Salonu'nda tribünleri tıklım tıklım dolduran seyircilerin müthiş desteğine rağmen rakibi karşısında istediği oyunu sergileyemeyen Bayan Voleybol Milli Takımı 26-24, 18-25, 23-25 ve 19-25'lik setlerle sahadan mağlup ayrıldı. Ay - Yıldızlı ekibimiz, klasman maçında bugün 20.00'de Rusya - Çin karşılaşmasının mağlubuyla karşı karşıya gelecek. 

Potada harakiri 

Çeyrek finalde Rusya ile karşılaşan Erkek Basketbol Milli Takımız, son çeyrekteki hataların faturasını ağır ödedi 83-79. Ay - Yıldızlı ekibimiz, ilk periyodu 24-19, devreyi de 48-32 önde kapadı. Üçüncü çeyrekte üstün oyununu sürdüren milliler 68-51'lik farkı yakaladı. Ancak son periyotta yapılan basit hatalar yüzünden kendi kendini yakan millilerimiz, salondan 83-79 mağlup ayrıldı. Türkiye bugün 17.15'te Avustralya ile klasman maçına çıkacak. 

İrlanda'yı topa tuttuk 4-1 

Grubundan çıkamayan Erkek Futbol Milli Takımımız, klasman müsabakalarındaki ikinci sınavında İrlanda'yı 4-1 mağlup etti. Buca Kaynaklar Tesisleri'nde yapılan karşılaşmada rahat bir futbol ortaya koyan Ay-Yıldızlı ekibimizin gollerini 3. dakikada Kazım, 44'te Emirhan, 55'te Mehmet Al ve 68'de Kemal attı. İrlanda'nın tek sayısı 74'te Doherty'den geldi. Kuşadası Özer Türk Stadı'ndaki klasman mücadelesinde ise bayanlarımız, Y.Zellanda'ya 1-0 teslim oldu. Grup maçında 2-1 yendiği rakibi karşısında millilerimiz Rangi'nin golüne engel olamadı. 

PROGRAM 
ATLETİZM 10.00-21.00 5. gün yarışları 
ESKRİM 10.00-19.00 Flöre ve kılıç 
RİTMİK CİMNASTİK 16.00-20.40 Labut - kurdele, 21.10-22.20 Çember - labut 
ATLAMA 10.00-16.30 Erkekler kule 
TENİS 10.00 Finaller 
TEKVANDO 09.00-17.00 Erkekler 62 ve 84, bayanlar 55 kilo 
YELKEN 13.00 5. gün yarışları 
SUTOPU 20.00 Final maçı 
BASKETBOL 15.00 Türkiye - Polonya B 


</TEXT>
</DOC>
