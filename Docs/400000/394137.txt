<DOC>
<DOCNO> 394137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo10.html </URL>
<DATE> 2005/11/11/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Millilerde Hasan-Tolga müjdesi 
</HEADLINE>
<TEXT>

     2006 Almanya yolunda baraj maçında İsviçre'yle karşılaşacak A Milli Futbol Takımı, hazırlıklarını bu ülkede sürdürüyor. 
     Sakatlıklar ve cezalı oyuncular nedeniyle sıkıntılı günler geçiren teknik heyet, Hasan Şaş ve Tolga'yle ilgili gelen haberle bir nebze sevindi. Akşam yapılan idmana sakatlıkları düzelen bu iki futbolcu da katılırken takım doktoru Cengiz Dinç, "Tolga'nın şu anda herhangi bir sorunu kalmadı. Hasan'ın da ağrıları hafifledi. Şu an için ikisinin de sağlık açısından oynamalarında bir problem görünmüyor. Son kararı Fatih Terim verecek" dedi. Antrenmana sırt kasında spazm olan Fatih Akyel katılmadı. Doktor Dinç, bu oyuncuyu dün akşam dinlendirdiklerini ama PAOK'lu oyuncunun bugünkü antrenmana çıkaracaklarını söyledi. Tedavisi devam eden Yıldıray Baştürk ise yine takımdan ayrı çalıştı. Antrenmanı kampa dün gelen Federasyon Başkanı Levent Bıçakcı da takip etti. Milliler bugün maçın oynanacağı Bern kentine gidecek. Yverdon'dan öğle saatlerinde otobüsle Bern'e geçecek olan Milliler, akşam maçın oynanacağı statta yapacağı antrenmanla hazırlıklarını tamamlayacak. 
     
</TEXT>
</DOC>
