<DOC>
<DOCNO> 384794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko29.html </URL>
<DATE> 2005/10/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Banka yöneticileri olumlu beklenti içinde... 
</HEADLINE>
<TEXT>

     Bankacılık Düzenleme ve Denetleme Kurumu'nun BDDK "Bankacılık Sektörü Yönetici Kesimi Beklenti Anketi" sonuçlarına göre, genel olarak katılımcıların büyük çoğunluğunun, ekonomide devam eden iyileşmeye paralel yönde iyimser beklentilere sahip olduğu görüldü. 
     BDDK tarafından yılda 4 kez yapılacak olan "Bankacılık Sektörü Yönetici Kesimi Beklenti Anketi"nin ilki açıklandı. 
     Buna göre, katılımcıların ağırlıklı olarak faiz oranlarında düşme, bankacılık sektörü aktif büyüklüğü, karlılık ve kredi hacimlerinde artış beklediği gözlendi. 
     Sektörde sorunlu görülen konular ise vade uyumsuzluğu, rekabet şartları, kredi, faiz ve kur riskine ilişkin hususlar olarak ifade edildi. 
     Bankacılık yasasının getireceği yenilikler, ipotekli konut finansmanı uygulamasının yürürlüğe girecek olması ve Basel II düzenlemelerine bankaların uyumu konusunda karşılaşılacak zorluklar, sektörü etkileyecek diğer hususlar olarak belirtildi. 
     
     MAKRO EKONOMİK GELİŞME 

     Makroekonomik gelişmelere ilişkin yanıtlar değerlendirildiğinde, GSMH, bütçe açığı, reel sektör finansman gereksinimi ve iç borçlanma faiz oranlarına ilişkin genel olarak beklentilerin olumlu olduğu, ancak cari açıktaki artışın devam edeceği yönünde bir beklentinin de bulunduğu gözlendi. 
     Cari açığa ilişkin beklentinin diğer beklentilere yansımamış olması, katılımcıların cari açık artışının genel ekonomi üzerindeki olumsuz etkisinin sınırlı olacağı düşüncesine sahip oldukları şeklinde değerlendirildi. 
     Kredi faiz oranlarındaki düşüş beklentileri ile kredilerdeki artış beklentilerinin kendi içinde tutarlı olduğu görüldü. Kredilerdeki artışların büyük ölçüde iç talepteki artıştan ve faiz oranlarının düşmesinden kaynaklanacağı beklendi. 
     
     KONUT KREDİSİNDEKİ ARTIŞ 

     Kredi hacmine ilişkin artış beklentisinde ilk sırayı konut kredileri aldı. Paralel şekilde konut kredileri faiz oranlarında da diğer faiz oranlarına nazaran daha fazla oranda bir düşüş beklentisi mevcut. 
     Konut kredileri hacmindeki artış ve faiz oranlarındaki düşüş beklentisinin, ipotekli konut finansmanı uygulamasına ilişkin beklentilerle desteklendiği düşünüldü. 
     Kredilere ilişkin bir diğer önemli husus ise kredi hacmi artış beklentileri ile birlikte, takibe alınması beklenen kredi tutarında artış beklenmesi oldu. 
     Bu durum, kredilerde meydana gelen artış ile birlikte, oransal olarak takipteki kredilerde meydana gelecek artışın yanında, iç borç faiz oranlarının düşmesi ile menkul kıymetlerden kredilere yönelen bankaların sektörden pay alma rekabeti içerisinde olmaları nedeniyle daha fazla kredi riski alma yönünde bir eğilimi olması şeklinde değerlendirildi. 
     
     KREDİ RİSKİ 

     Bankacılık sektörünün risk kaynaklarına ilişkin soruya verilen cevaplar da, kredi riskinin en önemli risk kaynağı olduğunu gösterdi. 
     Ayrıca bazı katılımcılar bankacılık sektörünü etkileyen hususlar hakkında görüşlerini yazarken kredilerdeki artışlarla birlikte kredi riskinin ölçülmesi hususunda yeterince gelişme sağlanamamış olmasını, rekabetin bankaları irrasyonel fiyatlama yapmaya ve kredi kararı verirken risk ölçüm kriterlerini yumuşatmaya yöneltmesini önemli sorunlar olarak vurguladılar. 
     Katılımcılar en yüksek düzeyde fon kaynağı artışını sermaye piyasalarından beklerken, ikinci sırada mevduatlar geldi. Fon kaynağı artış beklentilerine uyumlu olarak katılımcıların büyük kısmı, fon kaynaklarının faiz oranlarında düşüş öngördü. 
     
     YABANCI SERMAYE GİRİŞİ 

     Bankacılık sektöründeki yabancı payının artmasını bekleyenlerin oranı ise yüzde 91 oldu. Ancak bankacılık sektörünü etkilemesi düşünülen faktörler arasında, yabancı sermaye girişinin en önemli faktör olarak görülme oranı yüzde 7'de kaldı. 
     Bazı katılımcılar, yabancı bankalarla yerli bankaların çalışma şartlarının farklı olduğunu ve bu nedenle yabancı sermaye girişinin rekabet konusunda birtakım dezavantajlar getirebileceğini belirttiler. 
     Bankacılık sektörünün aktif büyüklüğü ve karlılığına ilişkin cevaplara bakıldığında, karlılığa ilişkin artış beklentisinin aktif büyüklüğüne ilişkin artış beklentisinden daha düşük oranda olduğu görüldü. 
     Diğer bir ifade ile, toplam krediler başta olmak üzere toplam aktiflerde önemli artışlar beklenirken, karlılık beklentisi aynı oranda iyimser olmadı. 
     Katılımcılar, aracılık maliyetlerinin etkisinin yanı sıra faiz marjlarının düşmesi ve rekabetin bir sonucu olarak kar marjlarının düştüğünü vurguladılar. 
     Kredi hacmi ve aktif büyüklüğünde yüksek oranlarda artış beklentisi söz konusu iken, sektörün taşıdığı risklerin artışına ilişkin beklentiler sınırlı kaldı. 
     Benzer şekilde, bankacılık sektörünü ve sektöre olan güveni etkilemesi beklenen faktörlerde, bankacılık sektörü dışı genel makroekonomik faktörler birinci sırayı aldı Bu itibarla, bankacılık sektörüne olan güveni zedeleyecek önemde sektör kaynaklı bir risk unsuru bulunmadığı ve önümüzdeki dönemde sektördeki risklilik düzeyinin esas olarak makroekonomik etkenler tarafından belirleneceği kanaati hakim oldu. 
     
</TEXT>
</DOC>
