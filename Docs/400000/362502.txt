<DOC>
<DOCNO> 362502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur06.html </URL>
<DATE> 2005/07/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Libya'da idam edilen iki Türk'ün cenazeleri getirildi... 
</HEADLINE>
<TEXT>

     Dışişleri Bakanı Abdullah Gül’ün son dakika girişimlerine rağmen, geçtiğimiz Cuma günü Libya’da idam edilen iki Türk vatandaşı Selim Arslan ve Yunus Özkan’ın cenazeleri Türk Hava Yolları’nın tarifeli uçağıyla, Trablus’tan İstanbul’a getirildi. 
     Cenazeler Atatürk Havalimanı’nda aileleri tarafından teslim alındı. Selim Arslan’ın cenazesi toprağa verileceği İstanbul’da kalırken, Yunus Özkan’ın cenazesi ise uçakla memleketi Adana’ya gönderildi. 
     Selim Arslan’ın cenazesini almaya annesi Hamide Arslan’la birlikte gelen ağabey Hilmi Arslan, Libya’da son birkaç yıldır idam gerçekleşmediğini belirterek, "Neden bunlar için infaz edildi. Bu olayı bir kişi gerçekleştirmişti. Neden ikisini birden idam ettiler. Ortada delil de parmak izi de yoktu. Kardeşimi savcının oğlunu vurdular diye idam ettiler. Kardeşimi görmek istiyordum. Ama bize vize vermediler" diye konuştu. 
     İnşaat işçisi olarak gittikleri Libya’da 1995 yılında gasp ettikleri zengin işadamı Milad Al-Madi Al-Devis’i öldürdükleri gerekçesiyle 10 yıl süresince yargılanan iki Türk vatandaşı devletin girişimlerine ve ailelerinin kan parası teklifine rağmen idam edilmişti. 

ANKA 
     
</TEXT>
</DOC>
