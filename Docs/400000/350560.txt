<DOC>
<DOCNO> 350560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/aspo.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada şenlik 
</HEADLINE>
<TEXT>


Milli Takım futbolcuları, Almaata dönüşü Yunanistan - Ukrayna maçını adım adım izledi. Ukrayna golü attığında uçak adeta sarsıldı. 90 dakika bittiğinde de herkes birbiriyle sarmaş dolaş oldu 

HALİL ÖZER 


Kazakistan maçı 6-0 gibi tarihi bir zaferle noktalanmış, ancak futbolcuların aklı, Yunanistan - Ukrayna mücadelesine takılıp, kalmıştı. 
Pire'deki kritik sınav başladığında Ay - Yıldızlı kafile de uçuşa geçmişti. Bu karşılaşmayı TV'den izleme şansları yoktu. Almaata'dan havalanan uçakta, maç yorgunluğuna rağmen kimsenin gözüne uyku girmiyordu. Teknik Direktör Ersun Yanal ile Genel Menajer Can Çobanoğlu, pilottan izin alarak kokpite yerleşti. Kaptan pilot da, telsiz frekansından Yunanistan - Ukrayna maçını yayınlayan bir radyo kanalı buldu. Yanal - Çobanoğlu ikilisi maç yayınına kulak kesilmiş, skor konusunda da oyuncuların bilgilendirilmesini sağlamıştı. Uçuş sırasında radyo yayını bazen bozuluyordu. Ancak pilot bu kez de İstanbul'la bağlantı kuruyor, maçla ilgili sürekli bilgi alıyordu. 

Bitmek bilmedi 
Rotası İstanbul olan uçakta sinirler gergindi. Ancak Pire'den, Ukrayna'nın gol haberi radyoya, oradan da uçağa yansıyınca 10 bin metrede adeta türbulansa girildi. Milli futbolcuların hepsi ayaklanmış, çığlıklar atarak sevinmeye başlamıştı. Bu sevinç uçağın dengesini bozmuş, hostesler devreye girerek oyuncuları sakinleştirmek zorunda kalmıştı. Yunanistan - Ukrayna maçının bitmesine daha 7 dakika vardı. Dakikalar geçmek bilmedi. Bir ara tüm oyuncular "Düdüğü çal" diye tezahürat yapmaya başlamıştı. 90 dakika bittiğinde Can Çobanoğlu'nun anonsu duyuldu "Arkadaşlar maç şu anda bitti. Grupta ikinci sıraya yerleştik. Ukrayna maçı 1-0 aldı". 
Bu anonstan sonra ortalık yine karıştı. Ay - Yıldızlılar, "En büyük Türkiye" sloganı ile uçağı inlettiler ve yorulduktan sonra da huzur içinde uykuya geçtiler. 

Çetiner'den istifa 

Kazakistan'a, Avrupa grubuna dahil olduğundan beri milli takım düzeyinde ilk galibiyetini alma şansı tanıyan Ümit Milli Futbol Takımı'nda yedi yıldır teknik direktörlük yapan Raşit Çetiner istifa etti. Çetiner, Federasyon Başkanı Levent Bıçakcı ile görüşüp, medeni bir şekilde yollarını ayırdıklarını dile getirdi. Tecrübeli hoca, "İstifamda son dönemdeki sonuçların ilgisi yok" dedi. 
Federasyonun, Çetiner'in yerine Konyaspor ile yeni sözleşme yapan Aykut Kocaman'ı düşündüğü öğrenildi. Federasyonun, temasa geçtiği Yeşil-Beyazlı kulüp yönetimini ikna edemesi halinde, Malatyaspor'un hocası Feyyaz Uçar'a yöneleceği bildirildi. Adaylar arasında Reha Kapsal'ın da bulunduğu öne sürüldü. 

Gollerin Fatih'i 

Trabzonsporlu Fatih Tekke sezonu 41 golle kapattı. Yıldız futbolcu, ligde 31, Avrupa kupalarında 1, Türkiye Kupası'nda 2, Dünya Kupası Eleme Grubu'nda da 7 gol attı. Kasık fıtığı nedeniyle özellikle ligin ikinci yarısındaki karşılaşmalara güçlükle çıkan Fatih, Bordo - Mavili takımın bu sezon lig, Türkiye Kupası ve Avrupa maçlarında olmak üzere toplam 44 maçının tamamında forma giydi. Fatih, 33 maçta 90 dakika mücadele ederken, toplam 3 bin 851 dakika sahada kalma başarısı gösterdi. Bordo - Mavili futbolcu, attığı 31 golle Avrupa'da en fazla gol atan oyuncu oldu. Yıldız futbolcunun, milli maçlar nedeniyle ertelenen kasık fıtığı ameliyatı iki gün içinde gerçekleştirilecek. İzmir'de bugün kontrolden geçecek olan Fatih Tekke daha sonra bıçak altına yatacak. 


</TEXT>
</DOC>
