<DOC>
<DOCNO> 396493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun13.html </URL>
<DATE> 2005/11/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Talabani İsterlerse direnişçilerle görüşürüm... 
</HEADLINE>
<TEXT>

     Irak Devlet Başkanı Celal Talabani, kendisiyle temas kurmaları halinde direnişçilerle görüşebileceğini söyledi. 
     Irak uzlaşma konferansı için Kahire'de bulunan Talabani, yaptığı basın toplantısında, ''Kendilerini Irak direnişçisi olarak adlandıran kimseler benimle temasa geçmek isterlerse onları memnuniyetle kabul ederim. Benimle görüşmek isteyen hiçbir Iraklıyı reddetmem. Suçlu ve yargılanıyor olsalar bile onları dinlemekle yükümlüyüm. Ancak kuşkusuz bu, onların söylediklerini kabul edeceğim anlamına gelmez'' diye konuştu. 
     Direnişçilere silahlarını bırakmaları ve siyasi sürece katılmaları çağrısında da bulunan Talabani, ''Silah taşıyanlar mantıklı olsunlar, silah kullanmak için bir neden yok'' dedi. 
     El Hayat gazetesinin haberinde de Talabani'nin direnişçi gruplardan öneri aldığı ve durumun Kahire'deki konferansta Amerikalı yetkililerle birlikte ele alındığı belirtildi. Ancak Talabani bu haber konusunda yorum yapmaktan kaçındı. 
     
</TEXT>
</DOC>
