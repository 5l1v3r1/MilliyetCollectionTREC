<DOC>
<DOCNO> 373114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy12.html </URL>
<DATE> 2005/08/26/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Ulaştırma Bakanı Erzurum'da... 
</HEADLINE>
<TEXT>

     Ulaştırma Bakanı Binali Yıldırım, hava ulaşımında personel sıkıntısı yaşandığını söyledi. 
     Erzincan’da gezi ve incelemelerini sürdüren Yıldırım, Erzincan Havaalanı’nda yapılacak 32 metre yüksekliğindeki kulenin temel atma törenine katıldı. 
     Yıldırım, törende yaptığı konuşmada, hava ulaşımında artan talep nedeniyle son yıllarda personel sıkıntısının başgösterdiğini ifade ederek, bu sıkıntının giderilmesi için çaba gösterdiklerini ifade etti. 
     İhtiyaç duyulan pilot, teknisyen ve uçuş personelini yetiştirmek için THY’nin, Anadolu Üniversitesi ve Türk Hava Kurumu ile anlaşma yaptığını anlatan Yıldırım, şunları kaydetti 
     "Hava ulaşımında personel sıkıntısı yaşanıyor. Şu anda işletmeler, uçak şirketleri, hepsi pilot yetiştirmek için yarış halindeler. 2009’a kadar 260 pilot yetiştirilecek. THY’nin aldığı 58 yeni uçak, ekim ayından itibaren filoya katılacak. Bütün bu uçaklar için pilota ihtiyaç var, uçuş personeline ihtiyaç var, teknisyene ihtiyaç var." Uçuş güvenliği konusuna da değinen Yıldırım, hava seyir ve güvenliğini tehlikeye düşürecek müsamahaya hiçbir zaman meydan vermeyeceklerini kaydetti. 
     Uçuş güvenliği için gerekli kontrollerin tüm hassasiyetle yapıldığını, herhangi bir zaafı görülen işletmelerin derhal cezalandırıldığını vurgulayan Yıldırım, şöyle devam etti 
     "İnsan hayatının bedeli yoktur. Emniyet herşeyin üzerindedir. O yüzden emniyet konusu hariç, her konuda firmalarımıza azami desteği, azami toleransı gösteriyoruz. Ama emniyet konusu herşeyin üzerinde gelir. İnsanların hayatı bizim için herşeyin üzerindedir." Bakan Yıldırım, daha sonra, yıl sonuna kadar yapımı tamamlanması planlanan ve yaklaşık 1 milyon YTL’ye malolacak kulenin temelini attı. 
     
</TEXT>
</DOC>
