<DOC>
<DOCNO> 367012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko23.html </URL>
<DATE> 2005/08/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bankalar yüksek kredi kartı faizlerinden taviz vermiyor... 
</HEADLINE>
<TEXT>

     Temel faiz oranlarındaki düşüşe rağmen bankacılık sektörü kredi kartı alacaklarına uyguladığı faiz oranlarından taviz vermiyor. 
     Bankacılık Düzenleme ve Denetleme Kurumu’nun, tüketicilerin faiz oranına bakarak kredi kartı seçmelerine olanak sağlamak amacıyla hazırladığı, bankaların kredi kartlarına temmuzda uyguladıkları faiz oranlarıyla ilgili sıralama açıklandı. 
     Buna göre sektörün kredi kartlarına uyguladıkları aylık faizin aritmetik ortalaması temmuzda yüzde 5.64’ten yüzde 5.59’a inerken, bankaların piyasadaki payı dikkate alınarak 
     hesaplanan ağırlıklı ortalama aylık faiz ise sadece 0.02 puanlık düşüşle yüzde 6’dan yüzde 5.98 geriledi. Ağırlıklı ortalama faizin yıllık bileşiği ise yüzde 101.2 olarak hesaplandı. Bu oran haziranda da yüzde 101.6 düzeyinde gerçekleşmişti. Temmuzda da haziranda olduğu gibi en yüksek faizi yüzde 7.40’la Citibank kredi kartı sahipleri ödedi. Temmuzda aylık faiz oranında 0.1 puanlık indirim yapan Citibank’ın uyguladığı bu faiz oranının müşterilerine yıllık bileşik maliyeti ise yüzde 135.5 olarak hesaplandı. En düşük faizi de yüzde 3.95’le Bank Europa ve Turkishbank uygulamaya devam ettiler. Ancak kredi kartına uygulanan en düşük aylık faizin bile kart kullanıcısına yıllık bileşik maliyeti yüzde 59.2’yle oldukça yüksek bir düzeyde kaldı. Temmuzda ikinci en yüksek faizi yüzde 6.35’le Denizbank uyguladı. Akbank, Yapı Kredi, Dışbank, Koçbank, Tekstilbank, Finansbank ve Tekfenbank yüzde 6.25 olan faiz oranlarını değiştirmediler. Temuzda Gananti Bankası ortalama yüzde 6.22 faiz uygulamaya devam etti. TEB ise faiz oranını yüzde 6.25’ten yüzde 5.95’e indirdi. Şekerbank ve İş Bankası’da kredi kartı borçlarına ortalama yüzde 5.95 faiz uyguladılar. Kredi kartı faiz oranı HSCBC Bank’ta yüzde 4.99, Anadolubank’ta yüzde 4.95, Vakıfbank’ta yüzde 4.75, Halk Bankası’nda yüzde 4.50, Oyakbank’ta yüzde 4.44, Ziraat Bankası’nda ise yüzde 4.25 olarak uygulandı. 
     
</TEXT>
</DOC>
