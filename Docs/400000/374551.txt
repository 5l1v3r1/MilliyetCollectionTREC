<DOC>
<DOCNO> 374551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas07.html </URL>
<DATE> 2005/08/31/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Ortaokul öğrencilerinin korkunç planı 
</HEADLINE>
<TEXT>

     ABD’nin Tennessee eyaletine bağlı Dandridge kentinde yaşları 12 ile 14 arasında değişen 3 ortaokul öğrencisi, öğretmenlerini öldürmek amacıyla plan yapmaktan mahkemeye sevk edildi. 
     Yetkililer, erkek öğrencilerin, içlerinden birini disiplin amacıyla cezalandıran öğretmenlerini öldürmek amacıyla Maury Ortaokulu’na getirdikleri tabancanın, okulun banyosunda inceledikleri sırada ateş alarak içlerinden birini ayağından vurması üzerine planın boşa çıktığını belirttiler. 
     Öğrencilerin hepsinin ifadelerinin alındığını ve her birinin cinayet planında payı olduğunu kabul ettiklerini kaydeden Şerif David Davenport, olay günü bayan öğretmenin hastalanarak okula gelmemiş olmasının büyük bir şans olduğunu ifade etti. 
     İkisi 12, diğeri 14 yaşında olan öğrencilerin duruşmasının 22 Eylül’de çocuk mahkemesinde görüleceğini belirten Davenport, öğretmenin ve öğrencilerin adlarını ve öğretmenin disiplin amacıyla verdiği cezayı açıklamaktan kaçındı. 
     Öğrencilerden 2’sinin halen tutuklu olduğu, yaralanan öğrencinin ise ev hapsinde tutulduğu kaydedildi. 
     
</TEXT>
</DOC>
