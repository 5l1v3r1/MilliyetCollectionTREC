<DOC>
<DOCNO> 396279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun06.html </URL>
<DATE> 2005/11/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sarkozy, ayrıldığı eşiyle ilgili kitabın yayınlanmasını engelledi 
</HEADLINE>
<TEXT>

     Saadet ORUÇ PARİS, DHA 

FRANSA’da banliyölerdeki şiddet olayları sırasında gündemin birinci sırasında bulunan İçişleri Bakanı Nicolas Sarkozy şimdi de özel hayatıyla ilgili yeni bir tartışmanın odağında bulunuyor. Sarkozy, şu an, ayrı yaşadığı eşi Cecilia Sarkozy ile ilgili bir kitabın yayımlanmasını engellemekle gündemde. 
     Le Parisien gazetesinin haberine göre, banliyö olaylarının en yoğun olduğu, hatta ülkede olağanüstü hal ilan edilmesinin tartışıldığı saatlerde, Sarkozy’ye eski eşi Cecilia’dan bir ’acil yardım’ çağrısı geldi. Kendisiyle ilgili bir kitabın 24 Kasım’da piyasaya çıkacağını öğrendiğini ve kitaptaki bazı bölümlerden son derece rahatsız olduğunu aktaran Cecilia Sarkozy, bir süre önce ünlü reklamcı ve iletişim uzmanı Richard Attias ile başlayan ilişkisi nedeniyle terk ettiği eşi Sarkozy’den ’birşeyler yapmasını’ istedi. 
     Sarkozy 9 Kasım günü bürosunda, kitabın 25 bin baskısını yapmış olan First yayınevi editörü Vincent Barbare ile bir görüşme gerçekleştirdi ve bu görüşmenin ardından kitabın yazarı Valeri Domain’e kitabın çıkmayacağı bildirildi. 
     Aynı zamanda Gala dergisinde çalışan yazar ile sadece yarım saat görüştüğünü söyleyen Cecilia Sarkozy ise, eşinden yardım istediğini belirterek, "Özel hayatımın konuşulmasını istemiyorum" dedi. 
     France Soir’in beraberinde yargı sürecini de getiren bir haberine göre Sarkozy, eşi tarafından terk edildikten sonra Le Figaro gazetesinin kendi partisini izleyen muhabiri ile birlikte olmaya başladı. 
     Ancak bu haberlerin yayımlanması üzerine söz konusu muhabir ve Sarkozy yayınlardan şikayetçi oldu. 
     
</TEXT>
</DOC>
