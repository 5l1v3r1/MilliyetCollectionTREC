<DOC>
<DOCNO> 386050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko14.html </URL>
<DATE> 2005/10/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Rekabet Kurulu Tüpraş dosyası yetişmedi, yarın görüşülmeyecek 
</HEADLINE>
<TEXT>

     Rekabet Kurulu Başkanı Mustafa Parlak, ''Gündemimiz çok yoğun, Türkiye Petrol Rafinerileri A.Ş. TÜPRAŞ dosyası yetişmedi, TÜPRAŞ kararı yarın gelemiyor'' dedi. 
     Parlak, 19 adet demir-çelik firmasının sözlü savunması öncesinde gazetecilerin TÜPRAŞ kararına ilişkin sorularını yanıtladı. 
     Kurul'un gündeminin çok yoğun olduğunu ve haftanın 5 günü toplantı halinde olduklarını anlatan Parlak, bu yoğun gündemde TÜPRAŞ dosyasının üyelere dağıtılamadığını, bunun yetişmediğini kaydetti. 
     Yoğunluk nedeniyle süreyle sınırlı olmayan gündemin bir kısmını Kurul gündeminden çıkarttıklarını anlatan Parlak, süresi gelenleri de gündeme koymak suretiyle yarın programlarını bitireceklerini bildirdi. 
     TÜPRAŞ kararının Cuma gününe açıklanıp açıklamayacağına ilişkin bir soru üzerine Parlak, Cuma gününe de gündemlerinin yoğun olduğunu, buna ilişkin programın yarın belli olacağını söyledi. 
     
</TEXT>
</DOC>
