<DOC>
<DOCNO> 375562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonsiy05.html </URL>
<DATE> 2005/09/04/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan On yılların özlemi olan bir rüya bugün gerçekleşiyor 
</HEADLINE>
<TEXT>

     Alp Özden AA 

Başbakan Recep Tayyip Erdoğan, Bolu Dağı Tüneli'ndeki kazı çalışmalarının tamamlanmasıyla on yılların özlemi olan bir rüyanın bugün gerçekleştiğini belirterek, Bolu Dağı Tüneli'nin gelecek yıl sonuna kadar tamamlanarak hizmete açılacağını bildirdi. 
     Erdoğan, kazı çalışmalarının tamamlanması dolayısıyla Bolu Dağı Tüneli Elmalık girişinde düzenlenen törende yaptığı konuşmada, İstanbul-Ankara arasında bugün tarihi bir olaya tanıklık etmek için biraraya gelindiğini ifade etti. 
     Başbakan Erdoğan, Gümüşova-Gerede Otoyolu Projesi'nin en önemli kısmı olan Bolu Dağı Tüneli'nin yıllar yılı konuşulan, dedikodusu yapılan adeta bir hikayeye dönüştüğünü belirterek, şöyle konuştu 
     ''Sene 1993, sene 2005. Öyle anlar oldu ki, acaba bu proje rafa mı kaldırılacak Acaba bu proje rafta mı kalacak Sene 1999, malum o acı günleri yaşadığımız dönemde, 'artık herhalde Bolu Dağı tünelinden vazgeçilir' ifadeleri kullanmaya, kimileri, 'burada limon, patates depolayalım', bunları konuşmaya başlamıştık. 
     Fakat kimse, 'Burada yüz milyonlarca dolar harcandı, dolayısıyla buradan artık geri dönüş zordur' demiyor, 'buradan aydınlığa çıkışı nasıl yapacağız', bunu konuşmuyordu. İşte, 3 Kasım 2002 burada bir değişim süreci oldu. Başlanan bu iş artık bitmeliydi. Bizler bu kararı verdik ve süratle işin üzerine giderek, bunu bitirmek üzere yola çıktık. İnşaat ve kazı işlemlerini bugün bitiriyoruz. On yılların özlemi olan bir rüya, bugün gerçekleşiyor. Tünelin sonundaki ışık bugün artık herkese, hepimize az sonra görünecek, görünüyor.'' 
     
     ''YOLLARDA SAVAŞ FATURALARI ÖDEMEKTEN BIKTIK'' 

     Başbakan Erdoğan, nerelerden nerelere gelindiğini ifade ederek, sözlerini şöyle sürdürdü 
     ''Hatırlarsanız, her zaman bir şey söyledim. Türkiye'yi 4 temel üzerine inşaa ediyoruz. Eğitim, sağlık, adalet, emniyet. İnşaa ederken, 'ilklerden bir tanesi ulaşım' demiştim. Şu anda ulaşıma yönelik olarak aldığımız mesafe, Cumhuriyet tarihinde alınan mesafeleri zorlar noktaya gelmiştir. Türkiye bu noktada bir şantiye haline dönüşmüştür. Bu konuda 81 vilayette tüm vali arkadaşlarımla birlikte, 'Kamunun ne kadar araç gereci varsa bunları seferber etmek suretiyle bölünmüş, çift gidiş-geliş yolları bitirmek zorundayız' demiştim. Neden Çünkü, yol medeniyettir. Böyle baktık ve yola böyle çıktık. 
     Her gün yollarımızda bu ciddi trafik kazalarında adeta savaş faturaları ödercesine kayıp insanlarımızın sayısını saymaktan bıktık. Bunları asgariye nasıl indireceğiz, şu anda bunun gayreti içerisindeyiz ve bu adımları bunun için atıyoruz.'' 
     
     ''BOLU'NUN GÜZELLİKLERİNİ DEĞERLENDİRMEMİZ ŞART'' 

     Bolu Dağı'nın hikayesini anlatmaya gerek olmadığını, Bolu Dağı'nın tarihine bakıldığında madden ve manen ödenen faturaların çok iyi bilindiğini dile getiren Erdoğan, şunları kaydetti 
     ''Bazı müdahaleler yapıldı, bunlar geçici iyileştirmelerdi. Ama kalıcı bir iyileştirme bu konuda gerekiyordu. Bugün Bolu Dağı'nın inşaa ve kazı işleri bitiyor, bundan sonra sadece yapılacak olan, bazı elektronik çalışmalarla ilgili olan kısım olacaktır. Şu ana kadar gerçekleşme oranı yüzde 85. Allah'ın izniyle önümüzdeki yılın sonuna kadar bunun tamamını bitirerek, Bolu Dağı tünelini hizmete açmış olacağız ve Gümüşova-Gerede otoyolunun kalan tek bölümü de tamamlanmış olacaktır. 
     Burada bir şeyi tekrar vurgulamam gerekiyor Bolu'nun bir destinasyon merkezi olması noktasında... Bolu ülkemiz içerisinde bir çok özellikleri bağrında saklayan bir ilimiz. Doğal güzellikleriyle böyle güzel bir ilimiz. Bütün bunları değerlendirmemiz şart. Abant'ımız bir başka güzel, termal özellikleriyle bir başka güzel. Tarihi özellikleriyle Bolu, bağrında bir kültür zenginliğine sahip. Bunları değerlendirmemiz lazım. Bunlara ulaşabilmek için altyapı ifade ettiğimiz bu yollarımızı gerçekleştiremezsek buralar çekim alanı olmaktan çıkar. Valilerimiz özellikle devletin tüm kurumlarındaki araçları kullanmak suretiyle, seferberliği bundan sonra da artan bir hızla devam ettirmelidirler.'' 
     
</TEXT>
</DOC>
