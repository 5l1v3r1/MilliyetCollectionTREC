<DOC>
<DOCNO> 369200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun09.html </URL>
<DATE> 2005/08/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AB'ye 'Doğu Avrupa'dan insan akar' paranoya çıktı 
</HEADLINE>
<TEXT>

     "AB'nin Genişlemesinden Kim Korkar " başlıklı araştırma, AB’nin genişlemesiyle Doğu Avrupa’dan Avrupa’ya insan akacağı paranoyasının asılsız olduğunu ortaya çıkardı. 
     European Citizen Action Service ECAS tarafından yapılan "AB’nin Genişlemesinden Kim Korkar" başlıklı araştırmanın sonuçlarına göre, AB’nin 10 yeni ülkenin katıldığı 2004 yılı mayıs ayından bu yana Doğu Avrupa’dan korkulduğu gibi bir insan akını gerçekleşmedi. 
     Araştırmanın sonuçlarına göre Polonya gibi yeni üye ülkelerden gerçekleşen işçi akını kontrol edilebilir bir durumda ve bu işçiler yeni gittikleri ülkelere maddi yarar sağlıyorlar. 
     AB’ye 2004 yılı mayıs ayında katılan Kıbrıs Rum Kesimi, Çek Cumhuriyeti, Estonya, Macaristan, Letonya, Litvanya, Malta, Slovakya, Slovenya ve Polonya, birliğin bazı eski üyeleri arasında "işçi akını" nedeniyle panik yaratmıştı. 
     ECAS yöneticisi Tony Venables yaptığı basın açıklamasında, "Orta ve Doğu Avrupa’dan ucuz işçi akımından korkan felaket tellalları haksız çıktı. Kamuoyunun genişlemeden anladığı ile gerçekler arasında hala çok büyük farklar var" diye konuştu. 
     "AB’nin Genişlemesinden Kim Korkar " raporuna göre, "bilinmeyen" korkusu nedeniyle yeni üye ülkeler hala önyargılara savaşmak zorunda kalıyor. 
     Bu önyargıların en ciddi kanıtların biri de Fransızların kullandığı "Polonyalı Muslukçu" tabiri. 
     "Polonyalı Muslukçu", Fransa’da biraz da hakaret şeklinde, Doğu Avrupa’dan geleceği iddia edilen ucuz işgücü için kullanılan bir tanım olarak kullanıyor. 
     Araştırmanın sonuçlarına göre AB’de yeni üyelerden eskilere olan işçi akımı yüzde 1’in bile altında çıktı. 
     AB’nin genişlemesinin ardından sadece İrlanda, İngiltere ve İsveç kapılarını AB işçilerine tam olarak açtı. 
     Fransa ve Almanya gibi ülkeler ise keni işçi pazarlarını koruma gerekçesiyle birliğin yeni ülkelerine çeşitli yıllarda yasak koydu. 
     AB kurallarına göre herkes birlikte istediği yerde yaşama ve konaklama hakkına sahiptir ancak bazı ülkeler, eski Komünist yeni üyelere yedi yıla kadar çıkan sürelerde hareket kısıtlaması koydu. Avrupa Komisyonu, önümüzdeki sene bu sürenin kısaltılmasını teklif etmeye hazırlanıyor. 
     

      ANKA 
     
</TEXT>
</DOC>
