<DOC>
<DOCNO> 360344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun21.html </URL>
<DATE> 2005/07/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Merkel, Başbakan Schröder ile "TV düellosuna" hazır... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, 18 Eylülde yapılması beklenen olası erken seçimler için Başbakan Gerhard Schröder ile televizyonda canlı yayında tartışmaya hazır olduğunu söyledi. 
     Merkel, özel televizyon kanalı SAT.1'e yaptığı açıklamada, Schröder ile tartışmaya hazır olduğunu belirtti. 
     Hür Demokrat Parti FDP Genel Başkanı Guido Westerwelle ise Merkel'i, Schröder ile böyle bir tartışma programına çıkmaması konusunda uyararak, ''Gerhard Schröder kameralarla flört etme konusunda uluslararası alanda bir ustadır. CDU, bu konudaki zehirli davetiyeyi kabul etme konusunda iyi düşünmelidir'' dedi. 
     Başbakan Schröder, Sosyal Demokrat Parti'nin SPD seçim programını tanıtırken yaptığı konuşmada, bir soru üzerine, Merkel ile tartışmaya her zaman hazır olduğunu söylemişti. 
     
</TEXT>
</DOC>
