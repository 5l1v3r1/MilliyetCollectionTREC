<DOC>
<DOCNO> 356044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko09.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'nın denetim itirazı reddedildi 
</HEADLINE>
<TEXT>


ANKARA Milliyet 

Bankacılık Düzenleme ve Denetleme Kurumu BDDK Başkanı Tevfik Bilgin, Bankacılık Tasarısı'nın Meclis Plan ve Bütçe Komisyonu'ndaki görüşmeleri sırasında Bankalar Yeminli Murakıplar Kurulu'nu kaldıran maddeye itiraz etti. 
Bilgin, düzenlemenin Başkan'a bankacılık, bilişim ve hukuk uzmanları ile murakıplardan istediği ekibe veya seçtiği kişilere banka denetimi yaptırma yetkisi tanıdığını ve bu yetkinin çok geniş olduğunu belirterek, değişiklik istedi. Bu istek kabul görmeyince Bilgin, Komisyon salonundan dışarı çıktı. Bilgin gazetecilere "Biz bürokratız. Verilen görevi yaparız" dedi. 
Bilgin'in gazetecilerle sohbeti sırasında Devlet Bakanı Abdullatif Şener de salon dışına çıktı. Gazetecilerin kanunda IMF'nin istediği her düzenlemeye yer verildiğini belirtmesi üzerine Şener, "Biliyorsunuz ben IMF'yle görüşmüyorum. IMF de zaten bizi sevmez" dedi. 


</TEXT>
</DOC>
