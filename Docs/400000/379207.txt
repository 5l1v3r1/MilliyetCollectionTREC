<DOC>
<DOCNO> 379207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun26.html </URL>
<DATE> 2005/09/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fransa'da Sosyalist Parti'de iç hesaplaşma... 
</HEADLINE>
<TEXT>

     Fransa'da ana muhalefet partisi Sosyalist Parti'nin yönetim kurulu, kasımda yapılacak ve parti liderinin seçileceği büyük kongre öncesi bugün Paris'te toplandı. 
     Fransız siyasi gazeteleri, bugünkü toplantıyla birlikte, büyük kongreye kadar ''parti içi hesaplaşmalarının giderek kızışacağı'' yorumunu yapıyor. 
     AB Anayasası için ilkbahar aylarında düzenlenen referandumda, eski başbakanlardan Laurent Fabius'ün liderliğini yaptığı ''hayırcı kanat'' ile Genel Sekreter François Hollande önderliğindeki ''evetçi kanat'' arasındaki tartışma, Sosyalist Parti içinde ciddi görüş ayrılıklarına yol açmıştı. 
     Bu arada Sosyalist Parti içinde, AB Anayasası referandumda ''hayır'' diyen ''yeni sosyalist'' ve ''alternatif sosyalist'' isimli klikler, büyük kongre öncesi ittifak yapma kararı aldı. 
     Parti içi iki siyasi kliğin Fabius'ü kendi ittifaklarına dahil etmemeleri, basın tarafından, ''eski sosyalist başbakanın kendi partisi içinde artık eski gücünün kalmadığı'' şeklinde yorumlanıyor. 
     
</TEXT>
</DOC>
