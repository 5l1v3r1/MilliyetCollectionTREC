<DOC>
<DOCNO> 373676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/axspo02.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a kötü haber 
</HEADLINE>
<TEXT>


Alman çalıştırıcı, Samsunspor maçı sonrası yeni bir oyuncu daha beklediğini ima etmesine rağmen yönetim dün resmi sitede transferin kapandığını açıkladı 

YALÇIN TÜRK 


Şampiyonlar Ligi'nde bu sezon başarılı olabilmek için her fırsatta geniş bir kadroya ihtiyacı bulunduğunu söyleyen Teknik Direktör Christoph Daum'a yönetimden kötü haber geldi. 
Samsunspor maçı sonrası "Transfer çalışmalarının ne düzeyde olduğunu bilmiyorum. Ama yöneticilerimiz uğraşıyor" açıklamasını yapan Alman hoca, 31 Ağustos'a kadar kadrosunda kaliteli bir ismi daha görmek istemesine rağmen, umduğunu bulamadı. 
Fenerbahçe Yönetimi dün internet sitesinden yaptığı açıklamada, "Transfer çalışmalarımız Zafer Biryol'un atacağı imza ile sona erecektir" ifadesini kullandı. 
Sarı - Lacivertli transfer komitesinin Daum'un raporu doğrultusunda Real Sociedad formasını giyen Nihat Kahveci ile Shakthar Donetsk'te oynayan Tolga Seyhan konusundaki girişimlerinin sonuç vermediği, bu yüzden de geri adım atıldığı öğrenildi. 

Zafer Biryol imzalıyor 

Teknik Direktör Daum'un isteği üzerine Konyaspor'dan transfer edilen Zafer Biryol bugün resmen Fenerbahçe'li olacak. Eski takımı Konyaspor forması altında son kez Denizli maçında forma giyen golcü oyuncu, bugün İstanbul'a gelecek. Önce sağlık kontrolünden geçecek olan Zafer Biryol daha sonra da resmi mukaveleyi imzalayacak. 

Fenerbahçe'de durmak yok 

Ankaraspor maçının hazırlıklarına ara vermeden başlayan Fenerbahçe, antrenör Roland Koch yönetiminde yaklaşık iki saat süren bir antrenman yaptı. Samsunspor karşısında forma giyen futbolcular 40 dakika süren koşunun ardından tesislere geçti. Sakatlıkları süren Tuncay ve Gürhan takımdan ayrı koşu yaparken, Almanya'da tedavisi süren Servet ile milli takımlara çağrılan futbolcular çalışmaya katılmadı. Sarı - Lacivertliler, milli maç için lige verilen ara nedeniyle iki gün dinlenecek. 



</TEXT>
</DOC>
