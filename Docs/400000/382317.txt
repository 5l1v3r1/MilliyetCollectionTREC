<DOC>
<DOCNO> 382317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo20.html </URL>
<DATE> 2005/09/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe Devler Ligi'nde siftah peşinde... 
</HEADLINE>
<TEXT>

     Fenerbahçe Milan maçını unuttu ve bu gece Şampiyonlar Ligi’nde beyaz bir sayfa açıyor. Sarı-Lacivertli ekip, gruptaki ilk galibiyetini bu akşam almak istiyor. Rakip geçen yıl Devler Ligi'nde yarı final oynayan PSV, tek hedef 3 puan... 
     Tuncay Şanlı yoksa, Marcio Nobre var. Futbolcular kadar taraftarlar da galibiyete inanıyor. Sarı-Lacivertliler tek bir ağızdan aynı şarkıyı söylüyor... 
     Şampiyonlar Ligi E Grubu'nda oynadığı ilk karşılaşmada İtalyan devi Milan'a son dakika golleriyle teslim olan Fenerbahçe, ikinci sınavında bugün geçtiğimiz senenin yarı finalisti PSV Eindohoven'i konuk ediyor. 
     Turkcell Süper Ligi'nde iyi bir seri yakalayan Sarı-Lacivertliler, camia olarak çok önem verdikleri PSV maçına mutlak galibiyet hedefiyle çıkıyor. Hollanda ekibi karşısında Fenerbahçe'de en büyük eksiklik Kayserispor mücadelesinde sakatlanan Tuncay Şanlı. 
     Fenerbahçe Kulübü İkinci Başkanı Nihat Özdemir, kendi saha ve seyircileri önünde gruptaki ilk galibiyetlerini almak istediklerini söyledi. Özdemir, "İtalya'dan puanla dönmeyi isterdik. Ama önümüzde beş maç ve alınacak 15 puan var. Özellikle sahamızda PSV ve Schalke'yle arka arkaya yapacağımız maçları kazanmayı hedefliyoruz" dedi. 

     
     En golcü Tuncay yok 

     Manchaster United’a 4, Lyon’a ise 1 gol atarak, Şampiyonlar Ligi arenasında mevcut kadronun en skorer futbolcusu olan Tuncay Şanlı, sakatlığı nedeniyle PSV karşısında takımındaki yerini alamayacak. Yıldızını riske etmekten kaçınan Daum’un Hollanda ekibiyle oynanacak maçta Nobre’yi değerlendirmesi bekleniyor. Devler Ligi’nde Tuncay’ı 2 golle Brezilyalı oyuncu Nobre takip ediyor. 
     Daum Gol için acele etmeyeceğiz 
     Bir üst turu hedefledikleri Şampiyon Ligi’ne, son dakikalarda konsantrasyon eksikliğinden gelen gollerle 3-1’lik Milan yenilgisiyle başlayan Fenerbahçe, PSV Eindhoven karşısına ilk galibiyetini almak için çıkacak. Takımının son üç haftada oynadığı futbola övgüler yağdıran teknik direktör Christoph Daum, bu mücadele en büyük artılarının muhteşem taraftarın yanı sıra, 90 dakika sahada gösterecekleri sabır’ olduğunu açıkladı. 
     PSV’nin Hollanda’nın güçlü temsilcilerinden olduğunu vurgulayan Alman teknik direktör, Artık Şampiyonlar Ligi’nde tecrübe kazandık ve rakiplerimiz karşısında nasıl oynayacağımızı öğrendik. Maçın 1. dakikasından hakemin bitiş düdüğüne kadar telaşsız, sabırlı bir taktik uygulayacağız. Önce oyunumuzu rakibimize kabul ettireceğiz, ondan sonra da galibiyet için gereken gol arayışlarını sıklaştıracağız. 90 dakika sonunda gülen biz olacağız'' dedi. 
     
     'Farfan, Beasley, Hesselink, Cocu en etkili oyuncuları' 

     Daum PSV hakkında şöyle konuştu ''Teknik direktörleri Guus Hiddink, uluslararası alanda çok tecrübeli bir hoca. Bu takımla ne kadar iyi işler yaptığı ortada. Geçen sene Şampiyonlar Ligi'nde yarı final oynayan o başarılı takımdan bazı oyuncular gittiyse de yeni transferler yapıldı ve altyapıdan gelen oyuncularla da yeni bir takım oluşturdular. Farfan, Beasley, Hesselink, Cocu en etkili oyuncuları. Gomes de oyuna soktuğu toplarla takımı kontratağa kaldırabilen tecrübeli bir kaleci. Kontratakları kontrol etmenin yanı sıra Cocu gibi sürekli oyunu okuyan ve çekip çeviren bir oyuncuyu, oyundan düşürmemiz önemli. Rakibimiz ayrıca duran toplarla da tehlikeli oluyor.'' 
     
     Hiddink Fenerbahçe çok sağlam ekip 

     Fenerbahçe’nin, bu akşam karşı karşıya geleceği Hollanda’nın PSV Eindhoven takımının teknik direktörü Guus Hiddink, sarı-lacivertlilerin çok sağlam bir ekip olduğunu ve çok az zayıf noktasını gözlemlediklerini söyledi. 
     Maçla ilgili değerlendirmelerde bulunan Hiddink, "Fenerbahçe’yi birkaç kez izledik. Çok sağlam bir ekip olduğunu gördük. Çok az zayıf noktasını gözlemledik. Milan ile yaptıkları maçı son 5 dakikada kaybettiler. O maç Fenerbahçe’nin inanılmaz mücadele ettiğini, takım içindeki uyumu ve gücü gösteriyor" dedi. 
     Fenerbahçe’yi çalıştırdığı 1990-1991 sezonundan bu yana sarı-lacivertli ekibin çok yol kat ettiğini anlatan Hiddink, "Gerek Avrupa’da, gerekse diğer alanlarda oldukça yol aldılar. Statları aynı yerde ama iki dönemki stat arasında dağlar kadar fark var. Bunun yanında iki dönemin bütçesinin de çok farklı olduğunu görüyoruz. Bunu, aldıkları oyunculardan görebiliyoruz. Dünya çapında oyuncuları var" diye konuştu. 
     PSV ile 27 yıl sonra 
     Fenerbahçe, Avrupa kupalarında daha önce bir kez eşleştiği PSV Eindhoven'la, 27 yıl aradan sonra bu akşam Avrupa Şampiyonlar Ligi'nde tekrar karşılaşacak. 
     Sarı-lacivertliler, 1978-1979 sezonunda Avrupa Şampiyon Kulüpler Kupası 1. turunda eşleştiği Hollandalı rakibini ilk maçta İstanbul'da Raşit Çetiner ve Emin İlhan'ın golleriyle 2-1 yenmişti. 
     Deplasmandaki rövanşta rakibine 6-1 mağlup olmaktan kurtulamayan Fenerbahçe, 1. turda kupadan elenmişti. 
     
     Rakipler de oynuyor 

     Fenerbahçe’nin grubundaki diğer maçta Schalke, Auf Arena’da lider Milan’ı konuk edecek. 21.45’te başlayacak mücadeleyi Danimarka Futbol Federasyonu’ndan Claus Bo Larsen yönetecek. Her iki takımda da önemli bir eksik bulunmuyor. İtalyan temsilcisinde 3 maçlık cezası süren Jankulovski kadroda yer almıyor. Alman ekibinde Teknik Direktör Ragnick’in son dönemde pek şans vermediği Hamit Altıntop yine yedekte oturacak. Milan Teknik Direktörü Ancelotti, Almanya’ya kazanmak için geldiklerini söyledi. 
     
     Biletler kapış kapış 

     Fenerbahçe’nin PSV ile bu gece Kadıköy’de oynayacağı tarihi maça Sarı-Lacivertli taraftarlar büyük ilgi gösteriyor En ucuzu 45 milyon lira olan biletlerin neredeyse tamamı tükendi. Sadece Migros ve Fenerium tribününde çok az bilet kaldı. Yetkililer kalan biletlerin de bugün öğle saatlerine kadar tükenmesini bekliyor. İlk satışa çıktığında çok pahalı bulunan ve en ucuzu 45 milyon olan biletlere taraftarların gösterdiği büyük ilgi, Sarı-Lacivertli yönetimin yüzünü güldürdü. 

     
</TEXT>
</DOC>
