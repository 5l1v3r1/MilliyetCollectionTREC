<DOC>
<DOCNO> 397730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur25.html </URL>
<DATE> 2005/11/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'da terör eylemi hazırlığı içinde olan 19 kişi yakalandı 
</HEADLINE>
<TEXT>

     İstanbul’da PKK terör örgütüne yönelik düzenlenen 4 ayrı operasyonda, eylem hazırlığı içinde olan kişilerin de aralarında bulunduğu 1’i kadın, 19 kişi yakalandı. 
     Terörle Mücadele Şube Müdürlüğü’nden yapılan açıklamaya göre, "son dönemde bölücü terör örgütünün, silah temin etmek için kaçakçılık yapan kişilerden faydalandığı, bu yolla büyük illerde mensuplarına silah aktarımı yaptığı" yönünde bilgiler edinilmesi üzerine çalışma başlatıldı. 
     İstihbarat Şube Müdürlüğü’nün de katılımıyla yapılan operasyon sonucu, söz konusu terör örgütüne silah temin ettikleri öne sürülen 2 kişi yakalandı. 
     Bu kişilerin ev ve işyerlerinde yapılan aramalarda, çeşitli markalarda 2’si kurusıkı 34 adet tabanca, bu silahlara ait adet şarjör ve 150 adet fişek ele geçirildi. 
     Aynı terör örgütüne yönelik 14 Kasım 2005 tarihinde düzenlenen operasyonda da, eylem yapmak üzere İstanbul’a gönderilen 1 kişi, bomba düzeneğinde kullanılan 5 adet elektrikli fünye ile yakalandı. 
     Adli makamlara sevk edilen bu kişi, tutuklanarak cezaevine konuldu. 
     Yine aynı birimlerce 16 Kasım 2005 tarihinde gerçekleştirilen diğer operasyonda da, İstanbul’a eylem yapmak üzere gönderilen 1’i kadın 4 kişi, 2 adet Irak yapımı tabancayla gözaltına alındı. 
     Adli makamlara sevk edilen bu kişilerden 3’ü tutuklandı. 
     Bu arada, Küçükçekmece’de 20 Kasım 2005 tarihinde Kanarya Mahallesi Şahin Caddesi üzerinde gerçekleştirilen korsan gösteri sonunda 12 kişinin, kullanılmaya hazır 5 adet molotofkokteyli ile yakalandıkları hatırlatıldı. 
     Bu kişilerden yaşları küçük olan 4’ünün sevk edildikleri adli makamlarca tutuklandığı, diğer 8 kişinin ise bugün adliyeye sevk edileceği kaydedildi. 
     
</TEXT>
</DOC>
