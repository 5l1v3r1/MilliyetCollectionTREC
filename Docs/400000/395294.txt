<DOC>
<DOCNO> 395294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/ekonomi/eko03.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciner, Bugün'ü Koza'ya sattı 
</HEADLINE>
<TEXT>


Basın sektöründe büyümeyi planladıklarını belirten Koza İpek Holding Yönetim Kurulu Başkanı Akın İpek, gazete okuru sayısını artırmak istediklerini söyledi 

EKONOMİ SERVİSİ 

Koza İpek Holding, Turgay Ciner'e ait Bugün Gazetesi'ni satın aldı. Şirketin Yönetim Kurulu Başkanı Akın İpek, basın sektöründe büyümeyi istediklerini belirterek, "Gazete okuru sayısını artırmak istiyoruz. Bugün Gazetesi güzel bir noktada, daha iyi noktalara getirmek için elimizden geleni yapacağız" dedi. 
Koza İpek Holding'den yapılan açıklamada sermayesinin yüzde 99'u Koza İpek Holding'e ait olan İpek Yayıncılık Bilişim Sanatsal ve Eğitim Hizmetleri Sanayi ve Ticaret A.Ş'nin Bugün Gazetesi'nin yayın hakkını, Ciner Grubu'na ait Merkez Bugün Gazetecilik Sanayi ve Ticaret A.Ş.'den satın aldığı belirtildi. Açıklamada, "Bugün gazetesi, bundan böyle İpek Yayıncılık Bilişim Sanatsal ve Eğitim Hizmetleri Sanayi ve Ticaret tarafından yayınlanacaktır" denildi. Koza İpek Holding, Star gazetesini almak için şartname almıştı. Ancak, gazete için belirlenen muhammen bedeli yüksek bulan Koza, ihaleye teklif vermemişti. 
Koza'da davetiye ile işe başladıklarını, daha sonra baskı ve k ğıtla ilgili her konuda üretim yaptıklarını hatırlatan Akın İpek, "Gazetede başarılı olursak, büyütmeyi düşünüyoruz" dedi. 

İlk toplantıyı yaptı 
Akın İpek, dün, Bugün gazetesine giderek yöneticilerle toplantı yaptı. Koza İpek Holding, Koza Davetiyeleri ile tanınıyor. 1948 yılında Ali İpek tarafından kurulan şirket, davetiye, kartpostal, bloknot, takvim, ajanda, defter gibi ürünlerin imalatı ve satışı konularında faaliyet gösteriyor. İpek Matbaacılık, 1985 yılında Anonim Şirket'e dönüştü. 
Son dönemde madencilik ve inşaat alanında ciddi yatırımları bulunan grubun, bu alandaki çalışmalarını ATP İnşaat ve Ticaret sürdürüyor. Şirket en son Normandy Madencilik'i satın almıştı. 


</TEXT>
</DOC>
