<DOC>
<DOCNO> 396111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo26.html </URL>
<DATE> 2005/11/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Avrupa spor basını bizimle uğraşıyor 
</HEADLINE>
<TEXT>

     Türkiye İsviçre maçında yaşanan olaylar ve sonrasını kapak konusu yapan Fransa'nın saygın spor gazetelerinden "L'equipe" , bugünkü sayısında Alpay'ın soyunma odası tünellerine girerken rakip takım oyuncusuna attığı tekmeyi gösteren resmi ilk sayfasına taşırken , Türkiye'nin 2010 Dünya Kupası Grup Eleme maçlarından men edilebilme ihtimali olduğunu duyurdu. 
     L’Equipe kendi web sitesinde bir de forum düzenledi. 
     Soru Türkiye 2010 Dünya Kupası’ndan çıkarılsın mı . Evet ve hayır oylarında durum şöyle oluştu 
     Çıkarılmasını isteyenler yüzde 83, çıkarılmasını istemeyenler yüzde 13. 
     
     İspanyol basını Huggel'e 2006'da oynamama cezası gelecek 

     İspanyol basını, Türkiye ile İsviçre arasında yapılan milli maç sonrası çıkan olaylarda antrenör Mehmet Özdilek'e tekme atan İsviçreli Huggel'e, 2006 Dünya Kupası'ndan men cezası geleceğini savundu. 
     İsviçre ile Türkiye arasında yapılan maç sonrası çıkan olaylarından ardından Türk Milli Takımı'nın sorumlu gösterilmesi ve FIFA Başkanı Joseph Blatter'in Türkiye'nin 2010 Dünya Kupası'ndan men edilmesi olasılığını ortaya atması İspanyol basınında bugün geniş yer aldı. 
     Marca Gazetesi, Özdilek'e tekme atan ve daha sonra Alpay'ı provoke eden Huggel'e ceza geleceğini ve Dünya Kupası'nda oynayamayacağını savundu. 
     FIFA'nın, Türkiye-İsviçre maçı olaylarıyla ilgili cezayı hemen vermekten yana olduğunu belirten gazete, 2006 Dünya Kupası kura çekimlerinden önce kararın belli olacağını her iki takımın oyuncularına da ceza geleceğini yazdı. 
     Öte yandan Real Sociedad takımında oynayan milli futbolcu Nihat Kahveci, İspanyol haber ajansı EFE'ye verdiği demeeçte, ''Maç sonrası kötü şeyler olduğu doğru ama yalnızca Türkiye yapmadı. 
     İsviçreli'ler de bizi çok provoke ettiler, bazı futbolcuları tekmelediler. Eğer birilerine ceza vereceklerse bu her iki takıma da olmalı. İlk maçta bize çok kötü muamele ettiler. Karar vermeden önce herşeye iyi bakmak gerekir. Tek suçlu biz değiliz'' dedi. 
     
     Alman basını Türkiye, ağır yaptırımlar beklesin 

     Türkiye-İsviçre milli maçından sonra yaşanan olaylar Alman gazetelerinin spor sayfalarında geniş yer buldu. 
     Frankfurter Rundschau Gazetesi, "Türkiye, ağır yaptırımlar beklesin" başlığıyla verdiği haberde, karşılaşmadan sonra büyük olayların meydan geldiğini belirtirken, Türkler'in İsviçreliler tarafından provoke edildiklerini, İsviçreliler'in ise Türkler tarafından dövüldüklerini iddia etti. 
     Karşılaşma hakkındaki resmi raporun UEFA'nın eline geçmediği ve gerçeklerle iddiaların birbirinde ayırtedilemediği bildirildi. Haberde soyunma odasında Türk ve İsiçreli futbolcuların birbirlerine girdikleri, Türk güvenlik görevlilerinin de İsviçreli futbolculara saldırdığı savunuldu. 
     FIFA Başkanı Joseph Blatter'in Türkiye'yi ağır yaptırımların beklediği yönündeki sözlerine yer verilen haberde, ayrıca İsviçre Teknik Direktörü Kuhn'un, "Türklerin bu denli yetenek ve isteğe karşın hala eski yöntemle oynamalarına şaşırıyorum" biçimindeki sözlerine yer verildi. 
     Bild gazetesi ise, "İstanbul'da utanç gecesi" başlığıyla verdiği haberde, karşılaşma sonrası yaşanan tekmeleme olaylarının resimlerini yayınladı. 
     Karşılaşmayı izleyen Alman ARD Televizyonu muhabiri Nick Golüke, gazeteye yaptığı açıklamada, "Bir meyhane kavgası gibiydi. Oyunculardan ve polislerden oluşan 30-40 kadar Türk, 5 tane İsviçreli futbolcunun üzerine saldırdı. Bu yaklaşık 5 dakika sürdü. En önde Emre ve Alpay vardı" dedi. 
     Televizyon görüntülerine göre olayların İsviçreli Huggel'in, antrenör Mehmet Özdilek'e arkadan tekme atmasıyla patlak verdiği bildirildi. Ancak gazetede Özdelik'in önce Behrami'ye çelme taktığı, sonra da Huggel'in kendisine tekme attığı resim yayınlandı. 
     Gazetede Blatter'in, "Cezalar uyarıdan, bütün Türk milli takımlarının yıllarca müsabakalardan men edilmesine kadar varabilir" sözlerine yer verildi. 
     B.Z Gazetesi ise, "Tekmeler, yumruklar ve yaralılar, İstanbul'da futbol utancı" başlığıyla verdiği haberde, Mehmet Özdilek'in Behrami'ye çelme takması, Huggel'in de Özdilek'e tekme atmasıyla ilgili resimleri "Kanıt Türk antrenör önce başladı" diye verdi. 
     Türk resmi yetkililerinin ve medyasının karşılaşma öncesi açıklama ve yayınlarıyla halkın tepkisin sorumsuzca kışkırttıkları da gazetede ileri sürüldü. 
     Haberde ayırca Yıldıray Baştürk'ün, "Olanlar için üzgünüm. Böyle şeylerin futbolda yeri yok" sözlerine de yer verildi. 
     Berliner Kurrier Gazetesi ise, "Dayakçı Türkler Gelecek Dünya Kupası'ndan men edilecekler mi " başlığıyla haberi duyurarak, dünya futbol kamuoyunun şok yaşadığını bildirdi. 
     Berliner Morgenpost Gazetesi ise Blatter'in ağır ceza vereceği açıklaması yaptığını belirterek, olayları geniş bir biçimde okuyucularına aktardı. 
     Yıldıray Baştürk bu gazeteye yaptığı açıklamada ise, "Ben soyunma odasına geç gittim. Olayları daha çok televizyonda izledim. Her iki takım da birbirlerini karşılıklı olarak provoke etti. İsviçreliler daha ilk karşılaşmada provakasyona başladı. Antrenörümüz sahada İsviçreli oyunculardan tekme yedi. Tabii ki bu bütün diğer olaylar için özür olmamalı" dedi. 
     FIFA'nın Türkiye'ye ağır cezalar verebileceğini düşünmediğini belirten Baştürk, "Belki birkaç karşılaşma için saha kapatma cezası olabilir. Ancak İsviçreliler sanki bir köşede durmuş da biz üzerlerine saldırmışız gibi bir durum da sözkonusu değil. Saldırılar her iki tarafdan başaldı" diye konuştu. 
     
     İngiliz basını Kavgadan sonra Türkiye ihraçla yüzyüze 

     İngiltere'de basın, İsviçre maçında çıkan olaylar nedeniyle Türkiye'yi ''uluslararası ihraç'' tehlikesinin beklediğini öne sürdü. 
     The Independent Gazetesi, konuyla ilgili haberin başlığında ''kavgalar nedeniyle Türkiye'nin ihraçla yüzyüze'' olduğunu savunan bir cümle kullandı. 
     Gelişmelerin ardından dün Türkiye'de 2010 Dünya Kupası elemelerinden çıkarılma olasılığı üzerinde tartışmalar yaşanmaya başlandığını duyuran gazete, maçın bitiminden sonra Türk futbolcular ve takımın teknik heyetinin İsviçreli futbolculara saldırıp birini de hastanelik ettiğini öne sürdü. 
     İstanbul'da seyircilerin de sahaya yabancı maddeler atıp, hakemlere çirkin tezahürat yaptığını savunan Independent, FIFA Başkanı Joseph Blatter'in Türkiye'nin 2010 Dünya Kupası elemelerine alınmayabileceği tehdidini savurduğunu hatırlattı. 
     Türkiye'nin ağır bir ceza alabileceğini de ileri süren gazete, maçın ardından yaşanan olayların öncesinde de İsviçreli futbolcuların İstanbul'da gümrükte bekletilip arandıklarını, bu yüzden de İsviçe Dışişleri Bakanlığı'nın Türk dışişlerine resmi şikayette bulunduğunu yazdı. 
     The Times Gazetesi de konuyla ilgili habere spor sayfasının manşetinden yer verdi. FIFA'nın ve Alman polisinin, Türkiye'nin gelecek yıl Almanya'da yapılacak Dünpya Kupası finallerine katılamamasından dolayı derin bir ''oh'' çektiklerini yazan gazete, Blatter'in Türkiye'yi uluslararası ihraçla tehdit ettiğine dikkati çekti. 
     Türkiye'nin Blatter'in tehditlerine büyük bir öfkeyle karşılık verdiğini yazan Times, ''Kendi çıkarlarını gözetmekle suçlanma olasılığı bile Blatter'i Türkiye Futbol Federasyonu'na saldırmaktan alıkoyamadı'' ifadesine yer verdi. 
     Blatter'in saldırgan tonunun Türkiye'deki politikacı ve bürokratları onun tarafsızlığını sorgulamaya ittiğini de belirten gazete, Devlet Bakanı ve Başbakan Yardımcısı Mehmet Ali Şahin'in bu konudaki açıklamalarına yer verdi. 
     The Daily Telegraph Gazetesi de, ''öfkeli Blatter'in harekete geçmeye hazırlandığını'' belirten bir başlık kullandı. Gazete, olayları gösteren bir dizi fotoğrafa da yer verdi. 
     Guardian Gazetesi ise İstanbul'da yaşanan olaylar yüzünden FIFA'nın soruşturma açmaya hazırladığını bildirdi. 

     
</TEXT>
</DOC>
