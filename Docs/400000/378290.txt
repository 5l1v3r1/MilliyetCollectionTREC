<DOC>
<DOCNO> 378290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun04.html </URL>
<DATE> 2005/09/14/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Erdoğan, ABD Başkanı Bush'un verdiği resepsiyona katıldı... 
</HEADLINE>
<TEXT>

     Başbakan Recep Tayyip Erdoğan, ABD Başkanı George Bush’un, New York’un ünlü otellerinden Waldorf Astoria’da devlet ve hükümet başkanları ile eşleri onuruna verdiği resepsiyona katıldı. 
     Başbakan Erdoğan’a, eşi Emine Erdoğan da eşlik etti. 
     Resepsiyondan önce Türkevi’nde Amerikan Yahudi Toplumu AJC , Anti-Defamation League, B’nai B’rith ve Amerikan Musevi Örgütleri temsilcilerini kabul eden Başbakan Erdoğan’ın görüşmeleriyle ilgili olarak basın mensuplarına bilgi veren Başbakanlık Sözcüsü Akif Beki, Başbakan Erdoğan’ın Medeniyetler İttifakı projesine değinerek, bu konuya atfettiği önemi vurguladığını belirtti. 
     Katılanlar arasında bulunan tek bayan katılımcının Katrina kasırgası felaketi için yapılan acil yardım için Erdoğan’a teşekkür ettiğini bildiren Beki, Türkiye’nin bölgesel istikrar ve demokratikleşme çabalarına değinen bir katılımcının da bu çabaların takdir edildiğini belirterek, Erdoğan’a teşekkür ettiğini söyledi. 
     Görüşmede, Başbakan Erdoğan’ın aracılık ettiği ve İstanbul’da yapılan Pakistan-İsrail buluşmasının da gündeme getirildiğini belirten Beki, bunun neden ve ne kadar önemli olduğunun vurgulandığını, Erdoğan’ın da genel anlamda Ortadoğu barış sürecine Türkiye’nin katkılarını ifade ettiğini bildirdi. Beki, Erdoğan’ın, hem bölgesel hem de küresel barış çabalarını sürdüreceğini söylediğini kaydetti. 
     Irak konusunun da gündeme geldiğini söyleyen Beki, Erdoğan’ın Irak’ın toprak bütünlüğü ve siyasal birliğinin korunarak, bütün kesimlerin temsil edildiği bir demokratik sisteme geçilmesinin önemine vurgu yaptığını dile getirdi. 
     Beki, Kerkük’le ilgili Türkiye’nin hassasiyetlerine de değinen Erdoğan’ın, Kerkük’ün tek başına hiçbir gruba teslim edilemeyeceğini kaydettiğini söyledi. 
     Beki, Musevi dernek temsilcilerine ABD Temsilciler Meclisi’nin Dış İlişkiler Komisyonu’nda görüşülecek olan sözde Ermeni soykırımı tasarıları hakkında da bilgi veren Erdoğan’ın, bu konuda Yahudilerin Türkiye’ye yardımlarını istediğini belirtti. 
     Beki, Musevi temsilcilerin ise bugüne kadar bu konuda daima Türkiye’nin yanında olduklarını, bundan sonra da bu desteklerini devam ettireceklerini ifade ettiklerini kaydetti. 
     Beki, Başbakan Erdoğan’ın bu iddiaları reddettiğini belirtmekle birlikte, Ermeni soykırımı iddiaları hakkında Türkiye’nin başlatmış olduğu girişimler ve arşivlerin açık olduğu ve isteyenlerin araştırabileceğini söylediğini ifade etti. 
     
</TEXT>
</DOC>
