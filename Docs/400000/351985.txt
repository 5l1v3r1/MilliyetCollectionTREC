<DOC>
<DOCNO> 351985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas11.html </URL>
<DATE> 2005/06/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beyonce'un topluluğu "Destiny's Child" dağıldı 
</HEADLINE>
<TEXT>

     Beyonce Knowles, Michelle Williams ve Kelly Rowland’dan kurulu olan ve albümleri tüm dünyada milyonlarca adet satan "Destiny’s Child" topluluğu dağıldı. 
     MTV’nin internet sitesinde yer alan habere göre, dünyanın en popüler gruplarından "Destiny’s Child"ın elemanları artık kendi kanatlarıyla uçmaya karar verdi. 
     Son olarak "Destiny Fulfilled" adlı başarılı çalışmaya imza atan ve albümün tanıtımı için turneye çıkan grup elemanları, İspanya konserlerinde Eylül ayında turneleri sona erdikten sonra vedalaşacaklarını açıkladı. 
     Artık solo çalışmalara yöneleceklerini duyuran topluluk elemanları, 3 yıllık bir ayrılık döneminden sonra albüm için biraraya geldiklerini, ancak topluluğun çalışmalarına zirvedeyken nokta koymaya karar verdiklerini belirtti. 
     Topluluk adına yapılan açıklamada, "Biz 9 yaşından bu yana birlikteyiz ve 14 yaşından beri de yollardayız. Bu son turnemizde de zirvedeyken bırakmamız gerektiğine karar verdik" denildi. 
     Yıllardır birer arkadaştan öte kardeş haline geldiklerini dile getiren topluluk elemanları, bu kardeşliğin süreceğini ve bundan sonra solo çalışmalara yöneleceklerini belirtti. Üç ünlü yıldız, bugüne kadar kendilerini tüm yüreğiyle destekleyen hayranlarına teşekkür etti. 
     "Destiny’s Child" topluluğu, 1998 yılındaki "Destiny’s Child" adlı ilk albümüyle müzik listelerinde fırtına gibi esmiş, bunu izleyen diğer çalışmaları da satış rekorları kırmıştı. 
     
</TEXT>
</DOC>
