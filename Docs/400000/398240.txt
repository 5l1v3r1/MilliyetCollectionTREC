<DOC>
<DOCNO> 398240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo26.html </URL>
<DATE> 2005/11/26/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Fener, derbiye hazır... 
</HEADLINE>
<TEXT>

     Turkcell Süper Ligi'nde yarın derbi maçta Ali Sami Yen Stadı'nda Galatasaray ile karşılaşacak Fenerbahçe, bu maçın hazırlıklarını tamamladı. 
     Samandıra Tesisleri'nde teknik direktör Christoph Daum yönetiminde yapılan antrenman öncesinde, Daum futbolcularla bir toplantı yaptı. 
     Daha sonra alt sahada antrenmana başlayan sarı-lacivertli takım, koşunun ardından dar ve geniş alanda taktik ağırlıklı bir çalışma gerçekleştirdi. 
     Bu arada, antrenmanın başında takımdan ayrı koşu yapan Aurelio, daha sonra takımla birlikte çalışırken, sakatlıkları bulunan Alex ve Selçuk idmana katılmadı. 
     Sakatlığı nedeniyle takımdan uzun süre ayrı kalan Zafer ise antrenör İrfan Saraloğlu ile birlikte çalıştı. 
     Öte yandan, Fenerbahçe'nin son çalışmasını kulüp başkanı Aziz Yıldırım ve bazı yöneticiler de izledi. 
     
</TEXT>
</DOC>
