<DOC>
<DOCNO> 389873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo18.html </URL>
<DATE> 2005/10/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
NBA'de hazırlık maçları devam ediyor... 
</HEADLINE>
<TEXT>

     ABD Profesyonel Basketbol Ligi NBA takımlarının sezon öncesi hazırlıkları devam ediyor. 
     Yeni sezon hazırlıklarını oynadığı hazırlık maçlarıyla sürdüren Milwaukee Bucks, Dallas Mavericks ile American Airlines Center'de yaptığı maçı 94-86 kaybetti. 
     Bucks'a bu yıl katılan Türk basketbolcu Ersan İlyasova'nın 2 dakika forma giydiği ve hiç sayı üretemediği karşılaşmada Mavericks'in Alman forveti Dirk Nowitzki attığı 25 sayıyla maçın en skorer oyuncusu oldu. 
     Bucks'ta Michael Redd, 22 sayıyla takımının en skoreri olurken, onu 14'er sayı atan Tj Ford ve Bobby Simmons takip etti. 
     Mavericks'te ise Nowitzki attığı sayıların yanı sıra aldığı 10 ribauntla da maça damgasını vururken, rakip potaya 20 sayı gönderen Marquis Daniels de galibiyete katkı sağlayan oyunculardandı. 
     Ligde günün bir diğer maçında New Jersey Nets ile Boston Celtics karşı karşıya geldi. Continental Airlines Arena'da yapılan ve yaklaşık 9 bin kişinin izlediği mücadeleyi Nets, 118-116 kazanmayı bildi. 
     İki takım yedek oyuncularının büyük çoğunluğunun forma giydiği maçta 24 sayı atan Celticsli Ricky Davis karşılaşmanın en skoreri oldu. Nets'te ise oyuna sonradan giren ve 17 dakika forma şansı bulan Hırvat oyuncu Zoran Planicic attığı 18 sayıyla yıldızlaştı. 
     
     Günün diğer karşılaşmalarında sonuçlar şöyle 
     New York Knicks-Philadelphia 76'ers 80-71. 
     Memphis Grizzlies-Chicago Bulls 95-88. 
     New Orleans Hornets-Miami Heat 111-91. 
     Indiana Pacers-San Antonio Spurs 97-86. 
     
</TEXT>
</DOC>
