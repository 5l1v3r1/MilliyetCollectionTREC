<DOC>
<DOCNO> 370237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko06.html </URL>
<DATE> 2005/08/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tansaş'ın Migros'a satışı için görüşmeler başladı... 
</HEADLINE>
<TEXT>

     ANKA CNN TURK 

Gima ve Endi’yi Carrefoursa’ya kaptıran Koç Holding, Doğuş Holding’in sahip olduğu Tansaş’ı alıyor. 
     Doğuş Holding’den İMKB’ye gönderilen açıklamada, Tansaş Perakende Mağazacılık Ticaret’te doğrudan ve dolaylı olarak sahip olduğu yüzde 70.77 oranındaki hissenin, Koç Holding ile Migros’a satışı konusunda görüşmelere başlanılmasına karar verildiği belirtildi. Bu amaçla taraflar arasında münhasırlık anlaşması imzalandığı bildirildi. 
     Koç Holding’den yapılan açıklamada ise Holding ile topluluk şirketlerinden Migros ile Doğuş Grubu şirketlerinden Doğuş Holding, Garanti Bankası, Ana Konut Danışmanlık, Doğuş İnşaat ve Ticaret, Doğuş Yapı Sanayi, Doğuş Sigorta Aracılık Hizmetleri, Somtaş Tarım ve Ticaret ve Start Investment Limited arasında Tansaş hisselerinin satın alınmasına yönelik görüşmelere başlanması konusunda sözleşme imzalandığı kaydedildi. 
     Garanti Bankası, Tansaş’taki yüzde 24.11 oranındaki hissesinin Koç Holding ve Migros’a satışı konusunda görüşmelere başlandığını bildirdi. 
     Gima ve Endi’yi CarrefourSa’ya kaptırmasının ardından Sabancı’yla Telekom ihalesinde kurduğu ortaklık ilişkisi bozulan Koç Grubu, perakendecilik sektöründe Tansaş’la gücünü artırmaya çalışıyor. 
     Doğuş Grubu nisan ayında Tansaş hisseleri ile ilgili muhtemel ortaklık, işbirliği, hisse satışı gibi olasılıkların tespiti ve değerlendirilmesi amacıyla yetkilendirilen yatırım bankası ABN AMRO'nun bazı yatırımcılarla temaslara başladığı duyurmuştu. 
     Piyasada Migros'un da Tansaş ile ilgilendiği söylentileri artarken, o dönemde her iki şirket de yaptıkları açıklamalarla aralarında bir görüşme olmadığını açıklamıştı. 
     
</TEXT>
</DOC>
