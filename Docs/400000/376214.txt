<DOC>
<DOCNO> 376214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas08.html </URL>
<DATE> 2005/09/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Eşinden ilgi görmeyen aşkı işyerinde arar 
</HEADLINE>
<TEXT>

     Vahide YANIK DHA 

AKDENİZ Üniversitesi Tıp Fakültesi Psikiyatri Anabilim Dalı öğretim üyesi Prof.Dr. Sunar Birsöz, evinde eşinden ilgi, sevgi göremeyenlerin, acıyı, zorluğu, sevinci birlikte paylaştığı işyerindeki arkadaşlarına duygusal olarak yaklaşabildiğini söyledi. 
     İşyerlerinde işyeri disiplini olması gerektiğini söyleyen Prof. Dr. Birsöz, amirin memurla, doktorun hemşireyle, müdürün sekreteriyle ya da çalışma arkadaşlarının birbiriyle ilişkiye girmesinin hem işyeri düzenini bozacağını, hem de psikolojik rahatsızlığa yol açacağını ifade etti. 
     Aynı ortamda çalışan insanların yorgunluk, heyecan, başarı, başarısızlık ve sorunları paylaştığını kaydeden Prof. Dr. Sunar Birsöz, Bunlar insanları birbirine yaklaştıran duygusal olaylardır ve kişisel bir tuzaktır. İşyeri disiplini açısından bu tuzağa düşmemek lazım'' dedi. 
     
     İŞİNİZDEN OLMAYIN 

     Bütün insanların ilgi görmek, beğenilmek gibi duygusal tatmine ihtiyacı olduğunu belirten Prof.Dr. Birsöz, Bunu evinde, eşinde bulamayanlar, daha çok işyerlerinde bu tür ilişkilere girme eğilimindedir. Bu tür ilişkiler, kişinin iş ve toplum içindeki itibarını da zedeler. İşyerlerinde bakışma, süzüşme, bunların sonucu olarak da kıskançlık gibi davranışlar son derece yanlış. Aşk ararken işinizden olmayın'' diye konuştu. 
     
     SABUN KÖPÜĞÜ İLİŞKİLER 

     Bazı dizilerde senaryo gereği oyuncuların birbirine aşık olduğunu, fiziksel olarak bir yakınlaşma içine girdiklerini belirten Prof. Dr. Birsöz, bu birlikteliğin setin dışına da taştığına dikkat çekti ve bu tür ilişkilerin uzun süreli olamayacağını kaydetti. 
     
</TEXT>
</DOC>
