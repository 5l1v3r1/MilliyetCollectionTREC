<DOC>
<DOCNO> 382632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo22.html </URL>
<DATE> 2005/09/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İtalyan basınında Fenerbahçe... 
</HEADLINE>
<TEXT>

     Avrupa Şampiyonlar Ligi E Grubu'nda mücadele eden Fenerbahçe'nin, PSV Eindhoven karşısında elde ettiği 3-0'lık galibiyet, İtalyan basının da yer buldu. 
     İtalyan spor gazeteleri, AC Milan ile aynı grupta yer alan sarı-lacivertlilerin, 2. maçların tamamlanmasının ardından averajla da olsa ikinci sıraya yükseldiğine dikkat çektiler. 
     La Gazzetta dello Sport, ''Büyük Alex Fenerbahçe'yi aldı götürdü'' başlığıyla verdiği haberde, ''10 kişi kalan PSV altüst oldu'' dedi. Brezilyalı Alex'in, biri penaltıdan olmak üzere toplam 2 gol kaydettiği belirtilen haberde, ''Fenerbahçe, San Siro'da AC Milan'a mağlup olduğu ilk maçın ardından, yarışa iyi başladı'' ifadeleri kullanıldı. 
     Corriere dello Sport Gazetesi ise maçı iki cümlelik bir başlıkla özetledi ''Vennegoor bir faciaya imza attı. Alex ve Appiah ise coştular'' Haberde, önce penaltıya neden olan, ilk yarının son dakikasında ise ikinci sarı kartı görerek, oyun dışı kalan Vennegoor of Hesselink'in konuk takımın yenilgisinde önemli bir rol oynadığına dikkat çekildi. 
     Tuttosport gazetesi haber başlığında, FC Juventus'un eski oyuncusu Appiah'ı ön plana çıkarmayı yeğledi. ''Appiah'tan gol, Fenerbahçe'de bayram'' başlığını kullanan Tuttosport, sarı-lacivertlilerin Hollandalı rakipleri karşısında ''gezinircesine'' rahat bir oyun çıkardığını kaydetti. 
     
</TEXT>
</DOC>
