<DOC>
<DOCNO> 397102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur06.html </URL>
<DATE> 2005/11/22/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Fay yarığı kum ve taşla kapatıldı 
</HEADLINE>
<TEXT>

     Manisa’nın Sarıgöl İlçesi’nde önceki gün yağan yağmur sularının tekrar ortaya çıkardığı fay yarığı, belediye ekiplerince taş ve kumla dolduruldu. 
     Sarıgöl Belediye Başkanı Ömer Karcı, Konak Mahallesi Karaca Sokak’ta yağmur sularıyla yeniden ortaya çıkan fay yarığının yolu enlemesine geçtiğini, bundan dolayı araç trafiği açısından sakınca yaratacağı düşüncesiyle üzerinin taş ve kumla doldurulduğunu söyledi. 
     Belli dönemlerde bu uygulamayı tekrarladıklarını ifade eden Karcı, "Fay hattının ortaya çıktığı Karaca Sokak’ta belediye ekipleri zaman zaman açılan çukuru taş ve kumla doldurmak zorunda kalıyor" dedi. 
     
     Evlerin duvarları çatlak 
     Sarıgöl’ün birinci derece deprem kuşağı üzerinde yer aldığını belirten Karcı, 1969 depremi sonrası orta çıkan iki hattın, ilçenin içinden geçtiğini kaydetti. Konak Mahallesi’ndeki evlerin çoğunun duvarlarında çatlaklar bulunduğunu, Yukarıkoçaklar Caddesi’nde ise yolun kavis yaptığını ifade eden Karcı, şöyle konuştu 
     "Bu caddeye, geçtiğimiz günlerde ekiplerimizce tekrar sıfırlanarak, taş döşemesi yapıldı. Karaca Sokak’taki çukur ise sıkça sorun yaşatıyor. Ancak burada alınacak başka önlemimiz kalmadı. 
     Taşlarla ve üzerine bol miktarda kumlama yaparak, yolu trafiğe açmaktayız. Karaca Sokak’taki bu uygulama, yılda 3 - 4 kez yapılmaktadır." 
     
</TEXT>
</DOC>
