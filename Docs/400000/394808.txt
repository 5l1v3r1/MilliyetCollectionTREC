<DOC>
<DOCNO> 394808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy10.html </URL>
<DATE> 2005/11/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Elkatmış "Susurluk" dizisinden gelecek tekliflerle açığım 
</HEADLINE>
<TEXT>

     TBMM İnsan Hakları İnceleme Komisyonu Başkanı ve AK Parti Nevşehir Milletvekili Mehmet Elkatmış, Eski Kültür Bakanı ve TBMM Susurluk Araştırma Komisyonu üyesi Fikri Sağlar’ın danışmanı olduğu "Susurluk" dizisinden gelecek tekliflere açık olduğunu söyledi. 
     Elkatmış, AA muhabirine yaptığı açıklamada, Susurluk kazasının ardından gelişen olayların dizi haline getirilecek olmasının önemine değinerek, "Diziye katkım olursa sevinirim" dedi. 
     Kazanın ardından TBMM’de oluşturulan Araştırma Komisyonu’nun başkanlığını da yapan Elkatmış, "Derin devlet ve mafya kavramlarının ortaya döküldüğü" Susurluk kazası ve ardından gelişen olayların dizi haline getirilmesinin, ülke tarihine ışık tutması açısından da son derece önemli bir çalışma olacağına inandığını kaydetti. 
     Elkatmış, Susurluk olayının televizyon dizisi haline getirilmesinde sakınca görmediğini, bu olayın Türkiye açısından tarihi dönüm noktası olduğunu vurguladı. 
     Elkatmış, sözlerini şöyle sürdürdü 
     "Böyle tarihi olayların dizi olması, geçmişte de sık karşılaştığımız bir olay. Susurluk da bir dizi olabilir. Bu işi profesyonel kişilerin yapması doğru olur. Ben sinemadan anlamam. 
     ’Dizide şu oynarsa iyi olur’ demem doğru olmaz. Dizinin senaristlerinden Fikri Sağlar yakın dostumdur ama 2 aydır kendisiyle görüşemiyoruz. Mutlaka beni arar ve bilgi verir bu konuda. Dizi konusunda benden de bilgi istenirse tabii ki yardımcı olurum. Bu sanat eserinin ortaya çıkmasında ve Türkiye’nin önemli bir tarihi dönemecinin aydınlatılmasında benden de yardım istenirse yardımcı olurum. ’Susurluk bütün ayrıntıları ile ortaya çıkmıştır’ denilemez. 
     Biz fotoğrafını çektik. Bu fotoğraf ayrıntılandırılmadı. 4 ay çalıştık. Bu çalışmalarımızın, ülke tarihine ışık tutma bakımından çok faydalı olduğuna inanıyorum." 
     
</TEXT>
</DOC>
