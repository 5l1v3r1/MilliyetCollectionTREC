<DOC>
<DOCNO> 365456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur04.html </URL>
<DATE> 2005/07/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kars Erzurum karayolu heyelan nedeniyle kapandı... 
</HEADLINE>
<TEXT>

     KARS, DHA 

KARS- Erzurum karayolu, sağanak yağmur nedeniyle meydana gelen heyelan sonucu trafiğe kapandı. Küreklerle yolu açan karayolu ekipleri, 3 saat boyunca greyderin gelmesini bekledi. 
     Bölgede akşam saatlerinde etkili olan yağmur, Sarıkamış’a 17 kilometre mesafedeki Karakurt Mevkii'nde heyelana neden oldu. Yolun ulaşıma kapanması sonucu çok sayıda araç mahsur kaldı. Heyelan bölgesine gelen karayolu ekipleri küreklerle yolu açmaya çalıştı. Geçişlere tek yönlü izin veren ekipler, üç saat boyunca greyderin gelmesini bekledi. Yolun yüz metrelik kısmında etkili olan heyelan, asfaltta büyük hasar meydana getirdi. Daha sonra heyelan bölgesine gelen karayollarına ait araçlar, yolun kapatan taş, moloz yığınları ve çamuru temizleyerek, yolu trafiğe açtı. 
     
     ERZİNCAN 15 DAKİKADA SULAR ALTINDA KALDI 

     Erzincan’da bu akşam saat 18.00 sıralarında başlayan, 15 dakika süren dolu ve sağanak yağış, kenti olumsuz etkiledi. Esentepe Mevkii'nden gelen sel suları, bir çok mahallenin su altında kalmasına neden oldu. Dağ yamaçlarından gelen yağmur suları sulama kanallarını da taşırdı. Özellikle Başbağlar, Aydınlıkevler, Barbaros ve Yunus Emre mahallerinde etkili olan sel, mahallelerin ana caddelerini tamamen kapladı. Rögarlar sel suları nedeniyle tıkanırkan, Erzincanlılar caddelerde yürümekte güçlük çektiler. 
     Erzincan Belediyesi'ne bağlı İtfaiye ekipleri iş makinalarıyla birlikte yağıştan etlinen caddelerde temizleme çalışması başlattı. 
     
</TEXT>
</DOC>
