<DOC>
<DOCNO> 373296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/ysenay.html </URL>
<DATE> 2005/08/27/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Teknik adam yarışı 
</HEADLINE>
<TEXT>



Lige girmiş üç büyüklerimizin, ilk haftalardaki oynadıkları futbol ve sonuç verilerine bakıyoruz da, teknik görüntüler ve teknik kulübe marifetleri veya suskunluğu, hep mazideki ölümsüz ustaları düşünmeye sürüklüyor bizi... 
İyi oynayan bir takımdaki göz kamaştırıcı sonuçlar, tabidir ki önce mükemmel futbolcularla elde edilir. İyi bir teknik direktörün sonuçlara etkileri, en iyimser etkilerde dahi yüzde 30'ları zor geçer. O da en doğru teknik ismi bulursanız tabii... 
Fenerbahçe'de Daum, Cim - Bom'da Gerets, Kartal'da Rıza hoca, bakalım bu sezon neleri başaracaklar ve sonuçta hangisi göğüsleyecek şampiyonluk kurdelesini... Gerets ile Hagi arasındaki kalite farkını, sanırım geçen yıl bizi mail yağmuruna tutanlar, daha ligin başındaki Hasan Şaş ve Ümit Karan mucizesindeki gerçeklerden yola çıkarak, aradaki farkı anlayabilmişlerdir... 
Takımına hakim olabilecek bir hocanın önce karakterli, bilgili, çok çalışkan ve de iyi bir insan olmasını gerektirir... Bu vasıflara sahip olmayanlar, sonunda yaya kalmaya mahkum olurlar mesleklerinde. Kartal'ın Rıza'nın gelişiyle nasıl silkinip ayaklandığını birlikte ve zevkle izliyoruz. Beşiktaş'ta bir de kulübün önde gelen bazı idarecileri, Rıza hocayı rahat bırakıp, aşırı sevgi nedeniyle de olsa kafasını karıştırmasalar, işler daha erken tıkır tıkırına girecek inanınız ki... 
Merhum Gündüz Kılıç'lar, Sabri Kiraz'lar, Candan Tarhan'lar şükürler olsun hayatını devam ettirenlerden Coşkun Özarı, Metin Türel, Mustafa Denizli, tabii Fatih Terim ve Şenol Güneş ustalarımız... Bu isimlerin hepsini yakından tanıdığım için, bütün bu saydığım kişiliklerin hepsi önce üstün vasıflara sahip birer şahsiyet abidesi kişilik oldukları için bulundukları zirvelere ulaşabilmişlerdir. Zaten öyle olmasaydı, bugünlere kadar ayakta kalıp, ölümsüz birer lider olabilirler miydi 
Daum'u ayrı tutmamız dikkatlerinizi çekmiştir sanırım... Kendisini yakından tanımamamın pek de önemli olmadığı inancındayım. Çünkü ayinesi iştir kişinin, lafa bakılmaz atasözü her meslek grubu için geçerlidir. Daum şampiyonluk uzmanı bir hoca çizgisinde olsa da, takıma iyi futbol oynatma konusunda bütün yukarıdaki isimlerin gölgesinde kalıyor maalesef... İşte futbol denen bu efsane oyunun en can alıcı tarafı da "iyi takım ve iyi futbol"a sahip bir ekip yaratmak değil midir zaten... 
Şampiyonlar Ligi kuraları da çekildi işte... Bakalım Daum, yense de, yenilse de bizlere bu yıl adına yakışır bir futbol sergileyecek bir ekip bütünlüğünü sunabilecek mi 
Göreceğiz hep birlikte... 


</TEXT>
</DOC>
