<DOC>
<DOCNO> 362243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/ekonomi/eko04.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartla harcama yüzde 40 arttı... 
</HEADLINE>
<TEXT>


Yılın ilk altı ayında kredi kartı ile yapılan harcamalar yüzde 40 artarak 39.8 milyar YTL'ye ulaştı. Kredi kartı sayısı da 28 milyon 404 bin adede yükseldi 

EKONOMİ SERVİSİ 

Türkiye'de yılın ilk altı aylık döneminde kredi kartı ile yapılan harcamalar, geçen yılın aynı dönemine oranla yüzde 40 artışla 39.8 milyar YTL'ye ulaştı. 
Bankalararası Kart Merkezi Genel Müdürü Sertaç Özinal yaptığı açıklamada, Türkiye'de kredi kartıyla turistlerin de kullanımı dahil olmak üzere yapılan alışveriş ve nakit avans işlemleri, yılın ilk altı aylık döneminde 39 milyar 781 milyon YTL oldu. 
Buna göre, yılın ilk altı ayına ait işlem hacmi, geçen yılın aynı dönemine oranla yüzde 40 artış kaydetti. Haziran sonu itibariyle kredi kartı sayısı, geçen yılın aynı dönemine göre 5 milyon 244 binlik artış göstererek, 28 milyon 404 bin adede yükseldi. 

Harcama son üç ayda arttı 
1 Nisan - 30 Haziran tarihleri arasını kapsayan 2. çeyrekte kredi kartıyla yapılan alışveriş ve nakit avans çekimi toplam tutarı 21.6 milyar YTL olarak gerçekleşti. İşlem hacmi, 2004 yılı aynı dönem sonuçlarına oranla yüzde 36'lık artış gösterdi. 
Bu yıl 2. çeyrekte gerçekleşen işlemlerin 19.4 milyar YTL'si alışveriş, 2.2 milyar YTL'si ise nakit çekim olarak değerlendirildi. 2004 yılı 2. çeyreğinde kredi kartları ile gerçekleştirilen işlem hacminin 14.2 milyar YTL'si alışveriş olarak kayda girerken, nakit avansta değerlendirilen miktar 1.6 milyar YTL olmuştu. 
BKM'nin, Türk bankacılık sektöründe sisteme dahil 30 üyesinin verilerine göre, kredi kartları ile gerçekleştirilen harcamalarda ilk sırayı yüzde 18'lik pay ile market ve alışveriş merkezleri aldı. 

Yabancıların katkısı 
Bu yılın 2. çeyreğinde yabancı bankalara ait Visa, MasterCard ve diğer banka kartlarının Türkiye'de kullanılmasından elde edilen döviz girdisi, bir önceki yılın aynı dönemine göre yüzde 38'lik artışla 870 milyon dolar olarak gerçekleşti. Bu tutar geçtiğimiz yılın aynı döneminde 631 milyon dolar olmuştu. Yılın ikinci döneminde Türkiye'deki ATM'lerin sayısı 14 bin 175'e yükseldi. 
2004 yılı ilk altı aylık döneminde 769 bin 249 olan POS sayısı, 2005 yılı ilk altı aylık döneminde 1 milyon 61 bin 347'ye yükseldi. BKM'nin 2005 yılı 2. çeyreğine ilişkin değerlendirmesine göre, banka kartı sayısı 45 milyon 239 bin 730'a çıktı. 

İnternetten alışveriş 
BKM verilerine göre, yılın ikinci çeyreğinde yurtiçi ve yurtdışı kartlarla gerçekleştirilen e-ticaret işlemleri 2005 yılının 1. çeyreğine oranla yüzde 22 artışla 4 milyon 211 bin adete yükseldi. 

Yılın ilk altı ayında yapılan toplam kredi kartı harcaması 39.8 milyar YTLKredi kartı harcamalarında yüzde 18'lik payla market ve alışveriş merkezleri ilk sırada yer aldıİlk altı ay sonunda kredi kartı sayısı 28 milyon 404 bine ulaştı 

</TEXT>
</DOC>
