<DOC>
<DOCNO> 354851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur27.html </URL>
<DATE> 2005/06/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Otoparkta yanmaya başlayan otomobil hırdavatçı dükkanına girdi 
</HEADLINE>
<TEXT>

     Mersin'in Tarsus İlçesi'nde otoparkta bulunan bir otomobilde yangın çıktı. Yangının diğerler araçlara sıçramaması için telaşla dışarı çıkarılmak istenen otomobil, hırdavatçı dükkanına girdi. 
     Tarsus İdmanyurdu Kulübü'ne ait otoparkta park halinde bulunan Yaşar Kılınç'a ait 34 ENG 66 plakalı otomobilde, henüz belirlenemeyen nedenle yangın çıktı. 
     Otopark görevlileri ve vatandaşlar, yangının büyümesini önleyemeyince, diğer araçlara zarar vermemesi için, otomobili park yerinden çıkarmaya çalıştılar. 
     Telaşla itilen otomobil, yanlışlıkla otopark çıkışındaki hırdavatçı dükkanına girdi. Bu sırada olay yerine gelen Tarsus Belediyesi'ne ait itfaiye ekiplerinin müdahalesiyle, araçtaki ve dükkanındaki yangın söndürüldü. 
     
</TEXT>
</DOC>
