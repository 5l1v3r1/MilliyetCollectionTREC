<DOC>
<DOCNO> 383892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko48.html </URL>
<DATE> 2005/10/04/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
"Erdemir yok pahasına, kelepire gitti" 
</HEADLINE>
<TEXT>

     Zonguldak'ın Ereğli İlçesi Belediye Başkanı Halil Posbıyık, ''Ereğli Demir ve Çelik Fabrikaları ERDEMİR yok pahasına, kelepire gitti'' dedi. 
     Posbıyık, gazetecilere yaptığı açıklamada, ERDEMİR'in 2 milyar 770 milyon dolara satılmasını ucuz bulduklarını, ancak OYAK tarafından alınmasının kendilerini teselli ettiğini söyledi. 
     ERDEMİR'in şirketler ve tesisleriyle gerçek değerinin 17 milyar dolar olduğunu savunan Posbıyık, şöyle dedi 
     ''Ne yazık ki bu bedelin yarısına bile satış gerçekleştirilmedi. ERDEMİR yok pahasına, kelepire gitti. Bundan sonraki süreçte ERDEMİR, yine kentle bütünlük içinde olmalı, sosyal ve kültürel aktivitelere destek vermeli. Aynı şekilde üretim artırılmalı, yatırımlar sürmeli ve teknolojik yenilikler devam etmelidir.'' Bu arada, ilçedeki bazı siyasi parti temsilciliklerinin, ERDEMİR'in satışına tepki amacıyla pencerelerine siyah bez parçası astıkları görüldü. 
     
</TEXT>
</DOC>
