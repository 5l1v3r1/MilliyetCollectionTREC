<DOC>
<DOCNO> 376945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/spo03.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükür kavuşturana 
</HEADLINE>
<TEXT>


Galatasaray'ın yeni transferi Marek Heinz, nihayet dün akşam İstanbul'a geldi. Taraftarların yoğun sevgi gösterileri karşısında neye uğradığını şaşıran Çek yıldız "Başarılı olmak için burdayım" dedi 

RAŞİT ALTUN 


Sarı - Kırmızılı kulüpte merakla beklenen yeni yabancı yıldız Çek Marek Heinz dün İstanbul'a indi. Milli takım kampının bitmesinin ardından Türkiye'ye gelen Çek futbolcu yoğun sevgi gösterileri karşısında şaşkına döndü. 
Prag'dan eşi Denissa ve menajeri ile birlikte THY'ye ait tarifeli bir uçakla Atatürk Havalimanı'na gelen Heinz'ı, Sportif Direktör Bülent Tulun ve 50 kadar taraftar çiçeklerle karşıladı. Taraftarların boynuna atkı taktıkları Heinz, havalimanından yoğun tezahüratlar eşliğinde konaklayacağı Çınar Otel'e gitti. On kişilik polis koruması da, yeni transferi güvenlik çemberine aldı. 
Bakırköy Acıbadem Hastanesi'nde bu sabah 10.00'da sağlık kontrolünden geçecek olan Çek yıldız daha sonra takım arkadaşlarıyla tanışıp, Florya'da ilk idmanına çıkacak. Teknik Direktör Gerets'in, Sivas önünde kendisine forma vermeyi düşündüğü bildirildi. 
Önceki akşam Çek Cumhuriyeti'nin 4-1 kazandığı Ermenistan maçında açılış golünü atan sol kanat oyuncusu, "Galatasaray'a gelmeyi kendim istedim. Havaalanında gördüğüm ilgiden sonra ne kadar büyük bir kulübe geldiğimi bir kez daha anladım" dedi. 

Necati oynuyor 

Aslan'a, Necati Ateş'ten iyi haber geldi. Beylerbeyi ile önceki akşam oynanan antrenman maçında sağ ayak bileğinden sakatlanan yıldız futbolcunun, Sivasspor'a karşı takımdaki yerini alacağı açıklandı. Kulüp doktoru Murat Çevik, "Bilek kemiğinde hafif ödem oluştu. Büyük ihtimalle oynayacak" dedi. Hafif sakatlıkları düzelen Cihan ve Orhan Ak'ın da maçta forma giyecekleri bildirildi. A2 Milli Takımı'nın Almanya ile yaptığı Future Cup maçında dizine darbe alan kaleci Aykut'un ise bu hafta görev yapamayacağı belirtildi. 

Ergün'ün yerine Sasa İliç 

Galatasaray'ın Sırp yıldızı İliç, bir maçlık aradan sonra formasına kavuşuyor. Ergün'ün 6 hafta sahalardan uzak kalacak olması İliç'i kulübeden kurtaracak. Teknik Direktör Eric Gerets'in, Gaziantepspor önünde yedeğe çektiği başarılı futbolcuya pazar günü Sivasspor karşısında ilk 11'de forma vermesi bekleniyor. İliç, Saidou'nun önünde yine hücuma dönük olarak görev yapacak. 


</TEXT>
</DOC>
