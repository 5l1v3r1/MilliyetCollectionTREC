<DOC>
<DOCNO> 374282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/ygokce.html </URL>
<DATE> 2005/08/31/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hakemin vicdanı 
</HEADLINE>
<TEXT>


Türkiye Futbol Federasyonu'nun aylık dergisi Tam Saha'nın temmuz sayısında bir röportaj dikkatimi çekti. Hakem Orhan Erdemir, "İçim Acıyor" başlığıyla sunulan röportajda açık açık içini döküyor ve FIFA listesinden çıkarıldığı için kariyerinin zedelendiğini, böyle bir travma yaşamasaydı İstanbul'daki Liverpool-Milan Şampiyonlar Ligi finalinin hakemi olabileceğini söylüyordu. Çünkü o maçı yöneten İspanyol hakem Mejuto Gonzales, 2001 Dünya Gençler Şampiyonası'nın finalinde Erdemir'in dördüncü hakemliğini yapmıştı. Elbette üzücü bir durum. O Gonzales, Türkiye- Danimarka maçını yönetecek. Erdemir, artık bu düzeyde maçlar yönetmiyor. 
Orhan Erdemir'in kariyerindeki kırılma noktası, Terim'in teknik direktörlüğü döneminde oynanan Fiorentina-Tirol UEFA Kupası maçında yaşandı. Erdemir, o maçta kendisine kulübeden küfür ettiğini ileri sürerek Terim'i tribüne yollamıştı. 
Şimdi olayla ilgili olarak Tam Saha'da yayınlanan sözlerini okuyalım 
"İtalya'daki maçı nasıl unuturum Aslında çok kötü bir atama oldu o. Bazen oturup düşünüyorum, 10 dakika daha sabredemez miydim diye. Sabrederdim belki, ama canlı yayınlanan bir maçta bana edilen küfürün bini bir para. 7. dakikada ev sahibi takım gol yiyor, ben suçlanıyorum. 10. dakikadan itibaren küfürler artıyor. Ben bunları hak edecek ne yaptım Türküm, biraz yardım edeyim, dedim. 25. dakikada Di Livio ile Rui Costa'yı kırmızı kartla oyundan atmadığım için gözlemcimden düşük not aldım. Neden atmadım Çünkü Türk antrenör var orada, başarılı olsun istedim. Ama maçtan sonra vatan haini ilan edildim". 
Erdemir'i öncelikle duygu ve düşüncelerini dürüstçe açıkladığı için kutlamalıyım. 
Öte yandan şu soruyu sormadan da edemeyeceğim 
Sevgili hocam, hakemin yardım etmek gibi bir isteği, duygusu, misyonu olabilir mi Bir gün ulusal kimliği nedeniyle yardım etmek gereğini duyan hakem, bir başka maçta da hani mesela çocukluğunda tuttuğu takımın hatırına aynı duygularla karar verebilir mi 
Dahası... 
Beşiktaş-Diyarbakır maçında genel olarak gereksiz görülen sarı karttan sonra İbrahim Üzülmez'e sert biçimde müdahale eden Jupi'ye sarı kartı neden göstermedin Acaba ikincisi olacağı için mi Böyle bir durumda oyuncunun kırmızı kart göreceğini hatırladığın için mi Yoksa, Jupi'ye de yardım etmek mi istedin 
Bitmedi... 
Maçın uzatma dakikalarında Beşiktaş bastırırken, yardımcının kararını değiştirerek Diyarbakırspor lehine vermen gereken taç atışını, Beşiktaş'a yaptırdın. Sonrasındaki faul de tartışmalı. Ve o pozisyon golle sonuçlandı. 
Yoksa Beşiktaş'a mı yardımcı olmak istedin 
Erdemir'in sözleriyle yönettiği maçı bir arada düşününce ister istemez böyle bir zihin yoklaması yapmak gereği duyuyorum. Oysa o taç atışına kadar maçı çok iyi yönetmişti. 
Yine de Orhan Erdemir'in dürüstlüğüne, hakemlik düzeyine toz kondurmak istemem. 
Okuduğumdan ve tanık olduğum olaydan sonra şunları çıkardım... 
Evet, hakem de insandır. Hakemin de vicdanı vardır. Ama hakemden kuralları soğukkanlılıkla uygulaması istenir. Hakem aynı zamanda hem oyunu, hem de kendi iç vicdanını kontrol etmelidir. İkisinden birinin kontrolünü kaçırdığı zaman, hakem olursunuz da... Hakim olamazsınız 

Oynansın ve bitsin 

2006 Dünya Kupası'na katılma hesaplarımız, taa 2002 Dünya Kupası'ndan bu yana üst üste yaptığımız yanlışlardan, gecikmelerden, tutarsızlıklardan dolayı arap saçına döndü. Sistemi kurmak, ısrarla uygulamak ve sabırla sonuçlarını beklemek yerine sürekli kahramanlar arayıp kurbanlar adadık futbolumuza... 
Şenol Güneş'i gönderip Ersun Yanal'ı harcadıktan sonra umut diye sarıldığımız hoca, Fatih Terim... O da eski futbolcularına sarılıyor çaresiz... Puan ve strateji hesapları yapıyor. Umar ve dilerim ki, tutar... 
Terim'e en çok sorulan soru da şu "Danimarka'ya yenilirsek, istifa edecek misiniz " 
Beş yıl süreyle göreve getirilen, ekibini yeniden oluşturan ve kendisinden yeni bir yapılanma istenen hocaya sorulacak soru bu mudur Hayır, değildir. Ama yine de genç muhabir arkadaşlarımıza kızmayalım. Herkesin kafasındaki soru işaretinin yanıtını arıyor onlar. 
Milli Takım'a başarı ve şans diliyorum. Sonuç ne olursa olsun, dünyanın sonu olmayacak benim için... 
Açıkça söyleyeyim, benim için gelecek beş yıl, 2006'dan çok daha önemli... Sadece günü değil, geleceği de kurtaralım. 

Başbakan'ın daveti 

Başbakanlık basın merkezinden arayıp, davet ettiler. Sayın Erdoğan, spor yazarlarıyla sohbet toplantısı düzenlemiş... 
Doğrusu bu davette çok geç kalındığını düşündüm. Çünkü Erdoğan'ın hayatında karşılaştığı ilk gazetecilerin "spor yazarları, spor muhabirleri" olduğunu biliyordum. O'nu Vefa Stadı'ndaki İstanbul l. Amatör Küme finallerinden tanıyordum. 
Davetli listesini öğrendiğimde Erdoğan adına çağırılanlarla, kendimce çağırılması gerekenlerin birbirini tutmadığını da gördüm. Elbette bir itirazım olamazdı. Listeyi davet sahibi belirlerdi. . 
Toplantıda konuşulanların bir günlük ambargo ile pazartesi yazılmasını ve yayınlanmasını önerdim. Pazar'ın maç trafiğinde değerlendirme zorluğu çekileceğini hesaplamıştım. TSYD Başkanı Onur Belge, önerimi arkadaşlara duyurdu, anlaştık. 
Ne var ki, içimizden hepimizin ağabey dediği bir dostumuz, sonradan duymadığını ileri sürerek ambargoya uymamıştı. Haber beklemez mantığı ve aculluğu, ambargoyu yok etti. Ambargonun fiilen kaldırıldığını duymayan kendilerine haber verilmeyen arkadaşlar ve sorumluluğunu üstlendikleri gazeteler bu işten zarar gördüler. Kırıldılar, kızdılar, haklıydılar... 
Ama o öfkeyle TSYD Başkanı'na saldırmaları insafsızlıktı. TSYD Başkanı'nın ambargonun kalktığından, delindiğinden haberi var mıydı, yok muydu Bilemiyorum. Diyelim ki, haberi vardı, herkese duyurmadı, ihmal etti. Bunun için TSYD Başkanı'na saldırmanın anlamı yok. Hepimiz hata yapıyoruz. 
TSYD bugüne kadar güzel işler yaptı. Bunlar medyada hak ettiği yeri ve değeri hiçbir zaman bulmadı. Ama başkanın ya da yöneticilerinin bir kusuru olduğu zaman nedense kulüp yöneticilerine karşı suskun kalan arkadaşlarımız, cesaretlerini TSYD'ye yönlendirmekte hiçbir sakınca görmediler. Bu durumdan derin üzüntü duyuyorum. 
Asıl eleştirilmesi gereken, yürürlükteki tüzüğe göre üyeliği mümkün olmayan çok saygı duyduğum ölmüş bir meslektaşımızın nur içinde yatsın, Yavuz Gökmen'in oy birliğiyle TSYD üyeliğine alınması oldu. Bu kararı aklımın da, vicdanımın da kabul etmediğini buradan herkese duyururum... Kaldı ki karardan haberi olmayan en az üç yönetici arkadaşım da en az benim kadar şaşkınlar. 



</TEXT>
</DOC>
