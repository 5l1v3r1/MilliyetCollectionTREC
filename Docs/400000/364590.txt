<DOC>
<DOCNO> 364590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/yasam/axyas01.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönettiği ilçeye giremiyor 
</HEADLINE>
<TEXT>


Hazro Belediye Başkanı, kan davasına kurban gitmemek için 4 aydır ilçeye gelmiyor. Kanlısı olduğu söylenen eski başkan, "Gelsin ama gençlerimiz ne yapar kestiremem" diyor 

FERİT ASLAN Diyarbakır DHA 

Diyarbakır'ın Hazro ilçesinin DEHAP'lı Belediye Başkanı Hamit Ergin'i, kan davası nedeniyle 4 aydan beri ilçeye sokmadığı iddia edilen DTP'li eski Belediye Başkanı Recep Dolan, "Ergin, kan davası nedeniyle değil, yaptığı yolsuzluklar yüzünden ilçeye gelemiyor" dedi. 
Gazetecilerin konuyla ilgili sorularını yanıtlayan Recep Dolan, Ergin'in kendisine ait özel harcamalarını sahte fatura düzenleyerek belediyeye ödettiğini iddia ederek, "Ben Başkan Ergin'in yolsuzluklarını 32 ayrı dosya ile Hazro Cumhuriyet Savcılığı'na sundum. Ancak, savcılığın bugüne kadar bir işlem yapmadığını gördük" diye konuştu. 

'Biz barışmayacağız' 
İlçede 4 ay önce çıkan olayda öldürülen yakınının yasının devam ettiğini de ifade eden Dolan, sözlerini şöyle sürdürdü 
"Vali Efkan Ala, Büyükşehir Belediye Başkanı Osman Baydemir, eski milletvekili Selim Sadak ve bölgenin ileri gelen ailelerinin temsilcileri bizi barıştırmak istedi. Ama biz barışmayacağız. Bu şekilde bir barış sağlanırsa, yarın 'Bizi barıştırırlar' düşüncesiyle herkes birilerini öldürür. İlçeye gelememesi bizden dolayı değil. İstediği zaman gelebilir. Tehdit ettiğimiz iddiası asılsız. Ama bizim onlarca gencimiz var. Onların ne yapacağını kestiremem." 
Ergin, kan davası nedeniyle 4 aydır ilçeye gidemediğini açıklamıştı. Ergin'in odası da 4 aydır kapalı tutuluyor. 


</TEXT>
</DOC>
