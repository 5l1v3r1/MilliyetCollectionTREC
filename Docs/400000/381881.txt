<DOC>
<DOCNO> 381881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko05.html </URL>
<DATE> 2005/09/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yüzde 15 bono faizi tarih olacak 
</HEADLINE>
<TEXT>

     Türkiye'nin AB ile müzakerelere başlamasıyla faizlerin hızla düşeceğini belirten Morgan Stanley, yüzde 15 seviyesinin yakında 'tarih' olacağını vurguladı. 
     Uluslararası yatırım bankası Morgan Stanley, Türkiye'de ekonomik normalizasyon süreci ile birlikte bileşik faizlerin 2001 yılındaki yüzde 91.7 seviyesinden, son 20 yılın en düşük seviyesi olan yüzde 15'e gerilediğine dikkat çekti. Türkiye'nin Avrupa Birliği AB ile üyelik müzakerelerine başlaması ile birlikte bu oranın daha da aşağı geleceğine inanan Morgan Stanley, yüzde 15 seviyesinin yakında tarihte bir 'anekdot' olacağı görüşünde. Dün yayınladığı raporda, Türkiye'nin politik ve ekonomik alanda attığı yapısal adımlarla tarihi trendin üzerinde bir büyüme yakaladığını ve daha önemlisi büyümenin daha az volatil hala geldiğini belirten Morgan Stanley, bunun büyüme potansiyelini artırdığını kaydetti. Son 3 yılda yakalanan yüzde 25'lik büyüme oranının sağlıklı bir kalkınma olduğunu savunan Morgan Stanley, bunun önümüzdeki yıllarda enflasyon hedeflerinin yakalanmasını ve faiz oranlarının düşmesini sağlayacağını vurguladı. 
     
     Petrol enflasyona zarar vermez 
     Global enerji fiyatlarındaki artışın Türkiye'nin dezenflasyon sürecini rayından çıkaramayacağına inanan Morgan Stanley, tek haneli enflasyon hedefinde ilerlemenin süreceğini kaydetti. Kamu kuruluşlarnın özelleştirilmesinde sağlanan ivmenin etkisi ile kamu bütçe açığının 2007 yılı sonunda küçük bir fazlaya dönmesini bekleyen Morgan Stanley, bunun Türk Hazine'sinin piyasalarda çok daha az borçlanması anlamına geleceğini vurguladı. 
     AB ile üyelik müzarekerelerini uzun ve zor geçeceğini aktaran Morgan Stanley, ancak bu müzakerelerin Türkiye'nin gerçekleştireceği yapısal reformlarla, doğrudan yabancı sermaye ve yeni portföy yatırımları için bir 'çapa' olacağını kaydetti. 
     Yaşanan bu gelişmelerin Türk bonolarına ilişkin ön yargıyı yıkacağını öngören Morgan Stanley, Türkiye'nin gelişen borç dinamiklerinin bono yatırımcılarına bir elmas sunduğunu kaydetti. 

REFERANS GAZETESİ 
     
</TEXT>
</DOC>
