<DOC>
<DOCNO> 389832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy06.html </URL>
<DATE> 2005/10/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çevre ve Orman Bakanlığı'na 22 katlı yeni bina... 
</HEADLINE>
<TEXT>

     Çevre ve Orman Bakanlığı, Şubat ayından itibaren, Söğütözü'nde yapımı son aşamaya gelen 22 katlı yeni binasında hizmet verecek. 
     Bakanlık, yeni binanın tasarımında açık büro sistemini uygulayarak, kamu kurumları arasında bir ilke de imza atacak. 
     Bir protokolle yapımını Türkiye Odalar ve Borsalar Birliği'nin üstlendiği ve inşasına 2003 yılında başlanan Söğütözü'ndeki 22 katlı binanın arsa payı 11 bin 108, toplam kullanım alanı ise 38 bin 730 metrekare. 
     Bakanlığın 22 katlı binasında Devlet Meteoroloji İşleri Genel Müdürlüğü, Orman Genel Müdürlüğü ve Gölbaşı'ndaki Çevre Referans Laboratuarı dışındaki tüm birimleri bir arada olacak. Bakanlık, yeni binada tasarlanan ''açık büro'' sistemi ile kamu kurumları arasında yeni bir uygulamayı da başlatmış olacak. Bakan, müsteşar ve müsteşar yardımcıları dışındaki tüm birimlerde ''açık büro'' sistemi uygulanacak. 
     Yeni binada bilgisayar, kamera, uydu ve telekonferans sistemi gibi teknolojik altyapı da kurulacak. Açık bürolara kurulacak kamera sistemiyle çalışanlar gözlenebilecek. 
     Binada çeşitli büyüklüklerde 3 konferans salonu, yemekhane, dinlenme salonu gibi birimler bulunacak. Binada sigara içme bölümleri dışında hiçbir birimde sigara içilmeyecek. 
     Çevre düzenlemesine başlanılan yeni binanın bahçesine arberatum da kurulacak. 
     
     TAŞINMA OCAK'TA BAŞLIYOR 
     Bakanlık yeni binasına taşınmasıyla evrak akışındaki zaman kaybını önlemeyi, personel takibini ve güvenliğin sağlanmasını kolaylaştırmayı, teknik hizmetlerin yürütülmesini hızlandırmayı, ortak projelerle ilgili toplantıların verimli hale getirilmesini, bilgi işlemle ilgili planlama, uygulama ve takip konularına ivme kazandırmayı planlıyor. 
     Bakanlık yeni binada hizmet verecek birimlerini Ocak ayı ortalarından itibaren taşımaya başlayacak. Yeni hizmet binasının resmi açılışı ise Şubat ayında düzenlenecek törenle yapılacak. 
     Haymana yolu 5. kilometre, Eskişehir yolu 8. kilometre, Balgat, Söğütözü, İskitler, Sıhhiye ve Bakanlıklar'da bulunan 14 binada yaklaşık 1600 personelle çalışan Bakanlık, yeni bina ile birlikte 100-150 personelini kadrolarına iade edecek. 
     Binanın faaliyete geçmesiyle temizlik, personel taşıma ve taşıtlarının gördüğü hizmetlerden tamir-bakım ve onarım, elektrik, su, doğalgaz, telefon giderleri ile kirada bulunan Özel Çevre Koruma Kurumu Başkanlığı'nın kira giderlerinden personel ve malzeme olarak yıllık yaklaşık 4 milyon YTL tasarruf sağlanacak. 
     Boşalan binaların ise diğer kamu kurum ve kuruluşlarına tahsis edilebileceği belirtilirken, bunların satılması halinde de yaklaşık 130 milyon YTL gelir elde edilebileceği hesaplanıyor. 
     
</TEXT>
</DOC>
