<DOC>
<DOCNO> 371482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo13.html </URL>
<DATE> 2005/08/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
F1 Başkanı Sürücüler, takımlar, herkes mutlu, herşey çok güzel... 
</HEADLINE>
<TEXT>

     Formula 1 Başkanı Bernie Ecclestone, İstanbul Park Pisti için ''Sürücüler, takımlar, herkes çok mutlu. Burada herşey çok güzel'' dedi. 
     Bernie Ecclestone, İstanbul Park Pisti padok alanındaki TIR'ının önünde İstanbul Ticaret Odası İTO Yönetim Kurulu Başkanı Murat Yalçıntaş ve Otomobil Sporları Federasyonu Başkanı Mümtaz Tahincioğlu ile birlikte basın mensuplarının sorularını yanıtladı. 
     Ecclestone, pistin kaliteli olduğunu ve dünyanın her tarafındaki pistlerin İstanbul Park gibi yapılması gerektiğini ifade ederek, ''Sanırım bu pisti en çok sürücüler sevdi. Bu pist erkeklerle, yetişkin çcukları birbirinden ayırabilecek bir pist'' diye konuştu. 
     
     ''SONSUZA DEK BURADAYIZ'' 
     Yabancı bir gazetecinin İstanbul Park ile Formula 1'in kaç yıllık sözleşme yaptığını sorması üzerine Ecclestone, önce ''99 yıl'' deyip, ardından da ''Merak etmeyin sonsuza dek buradayız'' diye konuştu. 
     
     YALÇINTAŞ, TEŞEKKÜR ETTİ 
     İTO Yönetim Kurulu Başkanı Murat Yalçıntaş ise Bernie Ecclestone'a teşekkür ederek başladığı konuşmasında, dünyanın en büyük 2. organizasyonunu gerçekleştirdiklerini ve artık hedeflerinin dünyanın en büyük organizasyonu olan olimpiyatları yapmak olduğunu söyledi. 
     ''Bu organizasyonla herşeye hazır olduğumuzu ve olimpiyat yapacak güçte olduğumuzu kanıtladık'' diyen Yalçıntaş, yarın İstanbul Park'a 100 binin üzerinde yarışseverin gelmesini beklediklerini ifade ederek, ''Ayrıca 200'ün üstünde ülkede yarış TV'lerden canlı verilecek. Burada 4 milyar dolarlık bir tanıtım yapacağız'' dedi. 
     Takım direktörleriyle konuşma olanağı bulduğunu anlatan Yalçıntaş, herkesin pisti çok beğendiğini ve eğlenceli bulduğunu söyledi. 
     
</TEXT>
</DOC>
