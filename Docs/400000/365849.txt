<DOC>
<DOCNO> 365849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun15.html </URL>
<DATE> 2005/07/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Irak'ta Anayasa için ek süre tartışması 
</HEADLINE>
<TEXT>

     Irak Anayasa Hazırlık Komisyonu Başkanı Humam Hammudi, anayasa taslağının bitirilmesi için komisyona meclisten 30 gün ek süre istemesini önereceğini söyledi. 
     Hammudi, komisyon toplantısına girerken Associated Press'e yaptığı açıklamada, "Anayasa Hazırlık Komisyonu'na, anayasa taslağı çalışmasının tamamlanması için belirlenen sürenin en fazla 30 gün uzatılmasını önereceğim" dedi. 
     Irak meclisinin anayasa taslağını 15 Ağustos'ta oylaması öngörülüyor. Meclis tarafından onaylanacak taslak daha sonra ekim ayı ortasında referanduma sunulacak. 
     Irak'ta Anayasa Hazırlık Komisyonu'nda temsil edilen etnik ve dini gruplar arasında anayasa taslağının içeriği konusunda önemli anlaşmazlık noktaları bulunuyor. Anayasa taslağı çalışmasında federalizm, çifte vatandaşlık ve İslam dininin rolü önemli tartışma konuları arasında yer alıyor. 
     ABD yönetimi, direnişi yenilgiye uğratacak ve Irak'taki yabancı güçlerin gelecek yıl bu ülkeyi terk etmeye başlamasını mümkün kılacak siyasi ivmeyi sürdürmek için, Iraklı yetkililerden anayasa taslağı çalışmalarını belirlenen sürede tamamlamasını istiyor. 
     
     ÜYELER HAZIRLIK SÜRESİNİN UZATILMASINA KARŞI 
     Irak Anayasa Hazırlık Komisyonu üyelerinin büyük bölümünün, anayasa taslağının belirlenen tarihte bitirilmesini istedikleri ve hazırlık süresinin uzatılmasına karşı oldukları bildirildi. 
     Komisyon üyelerinden Munzer Fazzal, AFP'ye yaptığı açıklamada, ''Komisyonun görüşmeleri sürdürdüğünü ve üyelerin büyük bölümünün çalışmaların öngörüldüğü gibi 15 Ağustos'ta tamamlanmasını ve anayasa taslağının bu tarihte parlamentoya sunulmasını istediğini'' belirtti. 
     Irak Anayasa Hazırlık Komisyonu Başkanı Humam Hammudi, anayasa taslağının bitirilmesi için komisyona meclisten 30 gün ek süre istemesini önereceğini söylemişti. 
     
</TEXT>
</DOC>
