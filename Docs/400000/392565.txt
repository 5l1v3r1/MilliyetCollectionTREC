<DOC>
<DOCNO> 392565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko10.html </URL>
<DATE> 2005/11/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Süper benzine 2006 sonunda elveda... 
</HEADLINE>
<TEXT>

     AB ülkelerinde yaklaşık 12 yıl önce kullanımı yasaklanan kurşunlu süper benzinin, Türkiye'de de 2006 yılı sonundan itibaren kullanılmayacağı bildirildi. 
     AA muhabirinin Çevre ve Orman Bakanlığı yetkililerinden aldığı bilgiye göre, hava kirliliği konusunda ciddi sorunlar yaşayan ve bu konuda yıllardır çeşitli mücadele çalışmalarının sürdürüldüğü Türkiye'de süper benzin tarih olacak. 
     Çocukların gelişimlerini olumsuz yönde etkilediği gerekçesiyle AB ülkelerinde 1993 yılında yasaklanan kurşunlu benzinin, Türkiye'de de kullanılmaması için 2002'den beri Çevre ve Orman Bakanlığı ile Enerji ve Tabii Kaynaklar Bakanlığı tarafından ortak çalışma yürütülüyor. 
     Türkiye'de temiz ve sağlıklı bir çevre için süper benzin kullanımının yasaklanmasını savunan çevrecilerin de destek verdiği çalışmalarda, Türkiye Petrol Rafinerileri A.Ş. TÜPRAŞ , Petrol İşleri Genel Müdürlüğü, Otomotiv Sanayi Derneği ve akaryakıt dağıtım firmaları da yer alıyor. 
     Dağıtım firmalarının hazırlıksız ve TÜPRAŞ'ın altyapısının tamamlanamaması nedeniyle bugüne kadar yasaklanamayan ve halk arasında ''süper benzin'' olarak bilinen kurşunlu benzin, bakanlık yetkililerinin ortak çalışmalarıyla 2006 yılının sonunda yerini kurşunsuz benzine bırakacak. 
     AB müzakere sürecinde de yer alan çevre kirliliği konusunda önemli bir gelişme sayılacak kararla 2007'nin Ocak ayından itibaren ülkedeki tüm araçlar kurşunsuz benzin kullanmak zorunda kalacak. 
     Çevre ve Orman Bakanlığı yetkilileri, AB ülkeleri, ABD, Singapur, Japonya ve Hong Kong'da süper benzinin yerine alternatif olarak kullanılan yakıtlar üzerinde çalışmalar yürütüyor. Bu çalışmada, kurşun yerine sodyum, potasyum ya da fosfor bileşiklerinin kullanılması hedefleniyor. 
     
     TÜKETİCİLERİN KAYGISI 
     Geçen yıllarda kullanımının kaldırılacağı yönünde çıkan haberler üzerine süper benzin kullanıcıları da araçlarında yakıt değişiminden kaynaklanan arızalar olabileceği kaygısıyla, otomotiv servisleri ve bu konuda çeşitli bilgiler sunan internet sitelerine başvuruyor. 
     Teknik servis ustaları ise aracın yakıt tipi değiştirildiğinde ateşleme avans ayarının yapılması durumunda araçta arıza yaşanmayacağını ve verim düşüklüğü olmayacağını belirterek, tüketicileri rahatlatıyorlar. 
     
     SÜPER BENZİNİN OLUMSUZLUKLARI 
     Hava kirliliğinin en aza indirilmesinde kurşunlu benzin kullanımının yasaklanmasını temel alan bakanlık yetkilileri, 2002 yılından beri kurşunsuz benzin kullanımının yaygınlaştırılması ve kurşunlu benzinin çevreye zararlarıyla ilgili araştırmalar yapıyor. 
     Kullanımı çok yaygın olan ve kurşunsuz benzine göre 31 kat daha fazla kurşun içeren süper benzin kullanımı sonucunda havada ciddi ölçüde kurşun yoğunluğu oluşuyor. 
     Egzozdan çıkan kurşun doğrudan solunan havayla ciğerlere ulaşırken, havadaki kurşun özellikle anne karnındaki bebeğin ölümüne veya özürlü doğmasına da yol açabiliyor. 
     Araç yoğunluğunun ve buna bağlı olarak hava kirliliğinin de önemli bir sorun olduğu büyük şehirlerde yaşayan çocuklarda öğrenme yeteneğinde kayıplar ve görme bozuklukları görüldüğü çeşitli araştırmalarla ortaya koyuluyor. 
     
</TEXT>
</DOC>
