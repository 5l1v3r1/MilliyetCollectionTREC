<DOC>
<DOCNO> 352721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonyas02.html </URL>
<DATE> 2005/06/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Estonya'da ''çıplak güneşlenme'' tartışması 
</HEADLINE>
<TEXT>

     Estonya’da plajda çıplak güneşlenme tartışması gündemde kalmaya devam ederken, bu Baltık ülkesinin ombudsmanı Allar Joks, çıplak bronzlaşmanın anayasal bir hak olduğunu açıkladı. 
     Başkent Tallinn’in Belediye Meclisi’nce başkent plajlarında çıplaklığın yasaklanmasına tepki gösteren Ombudsman Joks, bu yasağın anayasadaki ifade özgürlüğü hakkının ihlali olduğunu belirtti. 
     Tallinn Belediye Başkanı Tonis Palts da gazetecilere yaptığı açıklamada, plajda çıplak güneşlenmek isteyenlerin ombudsmanın önerileri doğrultusunda bu haklarını kullanabileceklerini söyledi. 
     Belediye Başkanı Palts, Tallinn bölgesindeki plajlarda çıplaklıkla ilgili yeni bir düzenlemenin gerekli olduğunu bildirdi. 
     Tallinn Belediye Meclisi, iki yıl önce başkentin plajlarında çıplak güneşlenmeyi ve çıplak denize girmeyi yasaklamış, bu karara özellikle Estoyna Çıplaklar Derneği tepki göstermişti. 
     
</TEXT>
</DOC>
