<DOC>
<DOCNO> 363584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/spo30.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Malatyaspor'a 19'luk sambacı 

SÜPER Lig'de üst sıraları hedefleyen Sarı - Kırmızılılar, Brezilyalı Eberti Toleto'yu renklerine bağladı. Guarani kulübünden transfer edilen 19 yaşındaki futbolcunun 3 yıllık sözleşme imzaladığı açıklandı. 

Hakemlere görev 

FIFA ve UEFA, resmi ve özel maçlarda Türk hakemlere görev verdi. Selçuk Dereli, Şampiyonlar Ligi 2. ön eleme turunda A.Bratislava-Celtic maçını yönetecek. Dereli, 17 Ağustos'ta Avusturya-İskoçya A Milli Takımları arasında oynanacak özel karşılaşmada da düdük çalacak. Görev verilen diğer hakemler şöyle Mustafa Çulcu Arnavutluk-Azerbaycan A milli özel. Cem Papila Polonya-Almanya ümit milli özel. Kuddusi Müftüoğlu S.Karadağ-Litvanya ümit milli. 

Tuğba Kayhan finale kaldı 

18. Avrupa Gençler Atletizm Şampiyonası'nda, dün piste çıkan 4 Türk atletinden 3'ü elendi. Litvanya'daki şampiyonada bayanlar çekiç atmada Tuğba Kayhan 57 metrelik atışıyla 25 sporcu arasında 8. olarak final hakkını elde etti. Bayanlar 100 metre engellide Nevin Yanıt, erkekler disk atmada Özkan Kaya, bayanlar çekiçte ise Sülbiye Ebiboğlu elendiler. 

Bayanlara yeni takım 

TÜRKİYE Bayanlar Basketbol Birinci Ligi'ne TBBL bu sezon yükselmesine rağmen çekildiğini açıklayan THY'nin yerine Bursa Yıldırım Belediyesi lige dahil edildi. THY'nin kararından sonra TBF Ligler Ofisi, İkinci Lig'i 3. sırada tamamlayan Bursa Yıldırım Belediyesi'ne davet yazısı gönderdi ve olumlu yanıt aldı. 

Hazırlık maçları 

Samsunspor - Ünyespor 3-2 
Konyaspor - Denizlispor 2-2 
Antalyaspor - İstanbul B.B. 1-1 
Eyüp - Ç.Dardanel 1-1 

Talihsiz Chelsea 

KANADA'NIN Montreal kentinde devam eden 11. Dünya Yüzme Şampiyonası'nda talihsiz bir kaza yaşandı. ABD adına 3 metre tramplen atlama yarışlarında mücadele eden Chelsea Davis kafasını ilk taklanın hemen ardından tramplene çarparak ciddi şekilde yaralandı. Olayın hemen ardından Chelsea'ye müdahale eden ilkyardım ekipleri ABD'li sporcuyu hastanaye kaldırdı. 

Norveç'i geçemedik 

17 Yaşaltı Genç Milli Futbol Takımımız, İsveç'teki özel turnuvada Norveç ile yenişemedi 2-2. Peru'da Eylül ayında düzenlenecek Dünya Şampiyonası'na hazırlanan Ay - Yıldızlı ekibin gollerini Oğuz Kobya ve Kemal Akbaba attı. İlk maçında İzlanda'ya 3-1 yenilen Genç Milli Takım, turnuvadaki üçüncü ve son maçını bugün ev sahibi İsveç ile yapacak. 

Hiddink dönemi 

PSV'yi şampiyon yapan Teknik Direktör Guus Hiddink, Avustralya Milli Takımı'nın başına getirildi. Futbol Federasyonu Başkanı Lowy, 2006 Dünya Kupası elemelerinde milli takımın şansının artırılması için Hiddink'le anlaştıklarını söyledi. 


</TEXT>
</DOC>
