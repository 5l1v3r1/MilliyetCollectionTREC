<DOC>
<DOCNO> 361748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonyas04.html </URL>
<DATE> 2005/07/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Londra'da Harry Potter çılgınlığı... 
</HEADLINE>
<TEXT>

     İngiltere'deki Harry Potter hayranları, aylar süren erteleme ve saatler süren bekleyişin ardından dün gece yarısı serinin 6. kitabına kavuştular. 
     Londra'nın Oxford Caddesi'ndeki Waterstone kitabevinin önünde kuyruğa giren yaklaşık 2 bin kişi, ''Harry Potter ve Melez Prens'' adlı son kitabı satın almayı başardı. 
     Gece yarısını tam bir dakika geçe kapısını açan kitabevine hücum eden Harry Potter hayranlarından 15 yaşındaki Savannah Mazda, 18 saatlik bekleyişin ardından kitabı ilk satın alan kişi oldu. 
     Oxford Caddesi üzerindeki W. H. Smith adlı bir başka kitapçının önünde de yaklaşık 500 kişilik bir kalabalık yeni kitaba kavuşmak için saatlerce kuyrukta bekledi. 
     Kitabevleri, kuyruklarda bekleşen Harry Potter hayranlarını oyalamak için sihirbazlara gösteri yaptırdılar, dizinin ünlü karakterlerini canlandıran Albus Dumbledore, Hagrid, Snape ve Hermione Granger'ı getirdiler. 
     
</TEXT>
</DOC>
