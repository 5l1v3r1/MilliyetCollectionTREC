<DOC>
<DOCNO> 364329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun18.html </URL>
<DATE> 2005/07/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD'yi yıkan rapor Direnişçiler polise sızdı 
</HEADLINE>
<TEXT>

     ABD'de yayımlanan bir raporda, Irak'ta kurulan yeni polis teşkilatının eğitim programı meyvelerini vermeye başlasa da direnişçilerin ve diğer suçluların polisin içine sızdığı belirtildi. 
     ABD dışişleri ve savunma bakanlıklarına bağlı 6 kişilik bir müfettiş ekibince 5 haftalık bir çalışma sonucu hazırlanan raporda, koalisyon kuvvetleri tarafından yürütülen eğitim programının, Irak polisi henüz ülke bütününde güvenliği sağlayamasa da önemli ölçüde başarılı olduğu kaydedildi. 
     Raporun olumlu bölümünde, özellikle Irak polisinin Ocak'taki seçimler sırasında gösterdiği iyi performansa, sokaklarda daha fazla görülür olmasına ve kamuoyu yoklamalarında Irak halkının daha fazla saygısını kazanmasına dikkat çekildi. 
     Müfettişler raporlarında buna karşın, eğitim için aday toplama ve yetiştirme safhalarında önemli sorunlar bulunduğunu belirterek, adayların çoğunun okuma-yazma bilmeyenlerden oluştuğunu, bazılarının suçlu, bazılarının da sakat olduğunu ve bazı direnişçi gençlerin polisin içine sızdığını kaydettiler. 
     2006 sonuna kadar eğitimi tamamlanması planlanan 135 bin kişilik modern polis teşkilatına geçmişi karanlık suçluların alınmasının ciddi bir endişe kaynağı olduğu belirtilen raporda, en endişe verici tarafın teröristlerin veya direnişçilerin teşkilata sızması olduğu vurgulandı. 
     Raporda, polisin saflarında direnişçilerin bulunduğu sonucuna varmak için yeterli kanıt bulunduğu belirtildi. 
     Amerikan Dışişleri Bakanlığı'ndan bir yetkili, Irak polisinde direnişçilerin bulunduğunun kesin olduğunu, ancak bunun oranını bilmediğini söyleyerek, ''Bunun olacağını biliyordum. Bana bu tip vakaları gördüklerini söyleyenler oldu. Ancak ne oranda onu bilmiyorum'' dedi. 
     Amerikalı müfettişler raporlarında, 8 haftalık polis eğitiminin daha iyi verilmesi için daha fazla mali kaynak ayrılması ve Irak hükümetinin daha fazla katılımı için 30 maddelik bir öneri listesi de sundular. 
     Koalisyon güçlerince verilen eğitime 18 Temmuz'a kadar 63 bin 500 polis katıldı. 2004'te bu iş için ayrılan bütçe 723 milyon dolara ulaşırken, bu yıl sonunda 510 milyon doları aşması bekleniyor. 
     ABD dışişleri ve savunma bakanlıkları, 2006 için Irak'ta polis eğitiminde kullanılmak üzere 566 milyon dolarlık bütçe talep etti. 
     
</TEXT>
</DOC>
