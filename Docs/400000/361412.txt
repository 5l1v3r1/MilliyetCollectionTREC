<DOC>
<DOCNO> 361412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo02.html </URL>
<DATE> 2005/07/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Pires'te sürpriz gelişme... 
</HEADLINE>
<TEXT>

     Juventus, Arsenalli futbolcu Pires'le ilgilenmediklerini açıklayınca, ibre tamamen Cim Bom'a döndü. 
     
     Luciano Moggi açıkladı 

     Arsenal’in Fransız yıldızı Robert Pires’i transfer etmek için çaba harcayan Galatasaray’a iyi haber. İngiliz ekibinin bir diğer Fransız oyuncusu Patrick Vieira ile birlikte Robert Pires’i transfer etmek için uzunca bir süredir Ada ekibiyle görüşmelerini sürdüren İtalyan devi Juventus, Pires’ten vazgeçtiğini açıkladı. Çizme ekibinin transferlerinde en yetkili isim olan genel direktör Luciano Moggi, Pires ile hiç temasımız olmadı. Kendisi ile ilgilenmiyoruz'' ifadesini kullandı. 
     
     Görüşmeler tıkanınca .. 

     Transfer sezonunun ilk gününden bu yana Vieira-Pires ikilisini kadrosuna dahil edebilmek için çaba veren İtalyanlar’ın bu yönde bir açıklama yapması, İtalya ve İngiltere’de şaşkınlık yarattı. Juve’nin, yapılan görüşmelerden sonuç alamayınca böyle bir açıklama yapma gereği duyduğu iddia edildi. Siyah-Beyazlı kulüp, peşinde olduğu Vieira’yı kadrosuna dahil edebilmek için çalışmalarını sürdürüyor. Çizme’den gelen bu haber ise Cim Bom kanadını mutlu etti. 
     
     Artık engel kalmadı 

     Robert Pires’in transferinde, Juventus’la birlikte en ciddi iki kulüp arasında gösterilen Galatasaray’ın şansı da fazlalaştı. Böylece, 31 yaşındaki Fransız orta saha oyuncusunu transfer edebilmek için Galatasaray’ın önünde ciddi bir engel kalmamış oldu. Sarı-Kırmızılılar’ın, önümüzdeki günlerde daha somut hamlelerle Pires’in transferi için bastıracağı konuşuluyor. Ada’daki izlenim de şöyle Pires’i transfer edebilecek en şanslı kulüp Galatasaray. 
     
</TEXT>
</DOC>
