<DOC>
<DOCNO> 352222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko50.html </URL>
<DATE> 2005/06/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gurbetçiler, sınır kapılarından beklemeden geçecek... 
</HEADLINE>
<TEXT>

     Gümrük Müsteşar Vekili Rıza Tuna Turagay, Bulgar gümrük idarecileriyle gümrük kapılarındaki sorunları çözmek için bir araya geldiklerini belirterek, ''Gurbetçilerimizin Kapıkule ve Kapitan Andreova sınır kapılarından geçişlerini kolaylaştırıyoruz'' dedi. 
     Turagay, Edirne Valisi Nusret Miroğlu, Bulgaristan Gümrük Genel Müdürü Assen Assenov ile Türk ve Bulgar gümrükçüler, Kapıkule ve Kapitan Andreova sınır kapılarında yaşanan sıkıntıları görüşmek üzere bir araya geldi. 
     Vali Miroğlu, Türk ve Bulgar gümrükçülerin Kapıkule'deki TIR kuyrukları, gelecek günlerde yoğunlaşacak gurbetçi gelişleri ve 19 Haziran'da açılacak Hamzabeyli-Lesova sınır kapılarıyla ilgili konularda fikir birliğine vardıklarını belirtti. 
     
     TIR KUYRUKLARI 
     Gümrük Müsteşar Vekili Turagay da, Bulgaristan Gümrük Genel Müdürü Assenov'dan Kapıkule'de yaşanan TIR kuyruklarının sona erdirilmesi için günlük TIR geçiş sayısının artırılmasını istediklerini ve olumlu yanıt aldıklarını söyledi. 
     Gurbetçilerin Bulgar gümrüklerinden giriş çıkışlarda gerekli kolaylığı göstermelerini talep ettiklerini de ifade eden Turagay, şöyle dedi 
     ''Bu konuda yardımcı olacakları taahhüdünde bulundular. Gurbetçilerimizin Kapıkule ve Kapitan Andreova sınır kapılarından geçişlerini kolaylaştırıyoruz. Kapıkule'de gurbetçilerin işlemlerini kolaylaştırmak için kayıt giriş noktalarının sayısını 1'den 4'e çıkardık. Kayıt çıkış noktasının sayısı ise 1'den 3'e çıkarıldı. Aynı zamanda muayene peronlarının sayısını 5'ten 10'a çıkardık. Mümkün olduğu kadar vatandaşlarımızın bu sene problem yaşamamalarını arzu ediyoruz.'' Yap-işlet-devret modeliyle Kapıkule Sınır Kapısı'nın yeniden yapılandırılacağını belirten Turagay, şöyle devam etti 
     ''Bulgar meslektaşlarımızla yaptığımız toplantıda Kapıkule Sınır Kapısı'nın yap-işlet-devret modeliyle yeniden yapılmasıyla ilgili fikir teatisinde bulunduk. Amacımız Bulgaristan ile ilişkilerimizi daha da geliştirerek Türkiye'nin en önemli sınır kapısı olan Kapıkule'yi hak ettiği ve layık olduğu düzeye çekebilmek. Önümüzdeki ay tekrar bir araya geleceğiz. Proje TOBB tarafından hazırlanıyor. Projeye son şeklini vereceğiz.'' 
     
     HAMZABEYLİ VE LESOVA SINIR KAPILARININ AÇILMASI 
     Hamzabeyli ve Lesova sınır kapılarının Başbakan Recep Tayyip Erdoğan ve Bulgaristan Başbakanı Simeon Sakskoburgotski'nin katılımıyla açılacağını bildiren Turagay, ''Hamzabeyli Sınır Kapısı'nın açılmasıyla bir ölçüde Kapıkule'nin trafiği rahatlayacak. Hamzabeyli gümrük kapısıyla ilgili her türlü altyapıyı tamamlamış bulunuyoruz. Ayrıca 4 giriş ve 4 çıkış peronunun inşaatı devam ediyor. 1-2 ayda bunu da tamamlayacağız'' diye konuştu. 
     Toplantının ardından, Bulgaristan heyeti, Kapıkule Sınır Kapısı'ndan çıkış yaptı. 
     Daha sonra, Vali Miroğlu ve Turagay ve beraberindekiler, Kapıkule Sınır Kapısı'ndaki peronlardaki inşaat çalışmalarını inceleyerek, ilgililerden bilgi aldılar. 
     Türk heyeti, daha sonra, Hamzabeyli Sınır Kapısı'nda incelemelerde bulundu. 
     
</TEXT>
</DOC>
