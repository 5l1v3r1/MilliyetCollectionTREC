<DOC>
<DOCNO> 351314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur04.html </URL>
<DATE> 2005/06/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Liselere giriş sınavı başladı... 
</HEADLINE>
<TEXT>

     Ortaöğretim Kurumları Seçme Sınavı OKS , saat 10.00'da başladı. 
     Sabahın erken saatlerinde sınav yerlerine velileriyle birlikte gelen adaylar, sınav salonlarına kimlik kontrolleri yapılarak alındı. 
     Milli Eğitim Bakanlığı yetkilileri, sınav kimliklerini unutan bazı adayların mağdur olmamaları için tutanakla sınav salonlarına alındıklarını bildirdi. 
     OKS'ye, Fen, Anadolu, Sosyal Bilimler, Yabancı Dil Ağırlıklı Liseler ve Sağlık Meslek Liseleri ile diğer bakanlıklara bağlı liselerde okumak isteyen adaylar katılıyor. 
     Ayrıca, polis kolejlerinde okumak isteyen adaylar ile Devlet Yatılılık ve Bursluluk'tan yararlanacak öğrenciler de bu sınava giriyor. 
     Sınavda, söz konusu liselerde okumak isteyen toplam 795 bin 292 aday ter döküyor. 
     Türkiye'de tüm il ve bazı ilçe merkezleri ile yurtdışındaki 8 merkezde, toplam 2 bin 14 okul binasında, 40 bin 3 salonda gerçekleştirilen sınav 2 saat sürecek. 
     Adaylara sınavda, Türkçe, Matematik, Fen Bilgisi ve Sosyal Bilimler alanlarında, her birinden 25'er olmak üzere toplam 100 soru yöneltiliyor. 
     
</TEXT>
</DOC>
