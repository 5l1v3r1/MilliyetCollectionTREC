<DOC>
<DOCNO> 369535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo09.html </URL>
<DATE> 2005/08/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'a durmak yok... 
</HEADLINE>
<TEXT>

     Ankaragücü'nü deplasmanda son dakika golüyle 1-0 yenerek, Turkcell Süper Ligi'nin 2. haftasını da galibiyetle kapatan Galatasaray, Malatyaspor ile yapacağı maçın hazırlıklarına ara vermeden başladı. 
     Tenik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşk 1.5 saat süren antrenmanda, dünkü maça ilk 11'de başlayan futbolcular hafif tempoda koşu yaparak çalışmayı tamamlarken, diğer oyuncular ise istasyon ve pas çalışmasının ardından dar alanda çift kale maç yaptı. Çift kale maçta yedek futbolcuların bir hayli hırslı ve istekli olması, teknik heyeti sevindirdi. 
     Antrenmana, Ankaragücü maçında omuz eklemindeki bağlarından sakatlanan ve Özel Acıbadem Hastanesi'nde Prof.Dr.Ömer Taşer'e muayene olmak için giden Necati, kulak enfeksiyonu geçiren ve dinlendirilen Hakan Şükür, dünka maçta kaşına 10 dikiş atılan Cihan, baldır adalesinde gerilme olan Suat, tesislerde masaj yaptıran Saidou, Song ve Tomas, Üniversite Milli Takımı'nda bulunan Hasan Kabze ile sakatlığı süren Ayhan katılmadı. 
     Galatasaraylı futbolcular, yarını dinlenerek geçirdikten sonra, 15 Ağustos Pazartesi günü çift antrenmanla Malatyaspor maçı hazırlıklarını sürdürecek. 
     
</TEXT>
</DOC>
