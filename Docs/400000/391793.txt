<DOC>
<DOCNO> 391793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur22.html </URL>
<DATE> 2005/11/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
History Channel, Bodrum'da belgesel çekiyor 
</HEADLINE>
<TEXT>

     Dünyanın sayılı belgesel kanallarının film seti halini alan Bodrum’da bu defa da History Channel "İliada Destanı" nı konu alan bir belgesel çekiyor. 
     AA muhabirinin aldığı bilgiye göre, Bodrum’da 2 gün sürecek olan çekimlerin Türkiye yapımcılığını daha önce de bir çok projeye imza atan Sualtı Arkeoloji Enstitüsü Başkanı Tufan Turanlı yapıyor. 
     İlk gün Yassıada’ da çekimleri yapılan belgeselin çekimlerine bugün de Bodrum’un Bitez beldesinde devam edildi. 
     İliada Destanı’nın işlendiği "Digging for the thruth" adlı belgesel, önümüzdeki sezon vizyona girecek. 
     23 bölümlük dizi halinde prodüksiyonu gerçekleştirilen belgesel, 
     Yunanistan ve Türkiye’de çekilecek. Bodrum’dan Çanakkale’ye geçecek olan film ekibi Truva antik şehrinde de çekimler yaptıktan sonra Türkiye’den ayrılacak. 
     Bu yıl Bodrum’da çekilen beşinci belgesel olma özelliğini taşıyan belgesel ile 3 bin 300 yıl öncesinin Tunç Çağı canlandırılmaya çalışılıyor. 
     AA muhabirine, Bodrum’da yapılacak çekimler için yerel at arabası ustalarından Celal Eski ve Mehmet Çiftlikçi’den yardım aldıklarını söyleyen Yapımcı Tufan Turanlı, önceki belgesellerde olduğu gibi, Amerikalı ve Türk sinemacıların birlikte görev aldığını belirtti. 
     Yunanlı ve Truvalı savaşçıların mücadelelerini konu alan Bitez’deki çekimler sırasında bilgi veren Yapımcı Tufan Turanlı, "Bodrum’u belgesellerin Hollywood’u yapmayı hedefliyoruz. İliada, bu sene gerçekleştirilen 5 projedir. Daha önce de National Geographic ve Discovery Channel’la da çalışmalarımız oldu. 
     İnanıyoruz ki, Bodrum artık uluslararası bir belgesel merkezi olmuş durumda. Mart ayında da bir başka projeyi Bodrum’a getirmeyi planlıyorum. Bu, 6 bölümden oluşacak bir belgesel olacak. Konusu ise Hz. Musa’nın hayatı ve Tevrat olacak bu defa. Amacımız Türkiye’yi dünyaya tanıtmak" şeklinde konuştu. 
     Belgeselin Türkiye prodüktörlüğünü yapan Tuba Güveci ise İliada Destanı’nın konu edindiği olayların bir bölümünün yörede yaşanmış olması dolayısıyla Bodrum’u tercih ettiklerini belirterek "İnanıyorum ki, bu belgesel yayınlandığında Türkiye’nin ve Bodrum’un tanıtımına olumlu katkı sağlayacak, bu süreç sonrasında ise çok sayıda belgesel ve film bölgede çekilecek" dedi. 
     Truva’yı da kapsamına alan "Digging for the thruth" un yönetmenliğini Brian Lecley, sunuculuğunu ABD’li doğasever, gezgin ve maceracı Josh Bernstein’ın üstlendiği belgeselin ABD prodüktörlüğünü Eric Hoffman, Türkiye prodüktörlüğünü Tuba Güveci, prodüksiyon asistanlığını ise Birand Kaya yapıyor. 
     
</TEXT>
</DOC>
