<DOC>
<DOCNO> 368181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/ekonomi/eko05.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertegün Yabancı ortaklarla iletişim ve turizme gireceğiz 
</HEADLINE>
<TEXT>


EKONOMİ SERVİSİ 

İşadamı Ahmet Ertegün, TGRT'nin de içinde bulunduğu farklı televizyon şirketleriyle görüşmelere başladıklarını, ancak bu görüşmeler ve incelemelerin devam ettiğini bildirdi. Ertegün, TGRT'nin satışıyla ilgili yaptığı açıklamada, son zamanlarda Türkiye'nin büyüyen ekonomisi ve siyasi istikrarından dolayı bölgede yabancı sermaye açısından yatırım için cazip ve öncelikli bir ülke haline geldiğini vurguladı. 
Yurtdışında yaşamış ve yatırım yapmış bir Türk olarak maddi ve manevi birikimlerini uluslararası tüm ilişkileriyle birlikte Türkiye'de çeşitli sektörlerde yatırımlara dönüştürmeyi planladığını belirten Ertegün, şunları kaydetti 
"Bu amaçla birkaç yatırımcı grupla birlikte başta turizm ve iletişim sektörü olmak üzere çeşitli sektörlerde teşebbüslerde bulunuyoruz. Bu nedenle de medya sektöründe TGRT'nin de içinde bulunduğu farklı televizyon şirketleriyle görüşmelere başladık. Henüz şirketlerle görüşmeler ve incelemeler devam etmektedir. Bunlar olumlu neticelendirildiği takdirde kamuoyuna gereken bilgilendirme yapılacaktır." 



</TEXT>
</DOC>
