<DOC>
<DOCNO> 368734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur28.html </URL>
<DATE> 2005/08/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Süs havuzlarına mavi boya katılmayacak 
</HEADLINE>
<TEXT>

     Diyarbakır Büyükşehir Belediyesi’nce başlatılan süs havuzlarındaki mavi boya uygulamasından tepki üzerine vazgeçildi. 
     Büyükşehir Belediyesi Çevre Koruma Daire Başkanı Muharrem Cebe, AA muhabirine yaptığı açıklamada, 2 gün önce süs havuzlarına mavi boya katma uygulamasını başlattıklarını anımsatarak, uygulamadaki amaçlarının çocukların havuzlara girmesini engellemek olduğunu söyledi. 
     Basında yer alan haberler ve tepki üzerine süs havuzlarındaki suya mavi boya katma uygulamasından vazgeçtiklerini bildiren Cebe, bu nedenle Dağkapı Meydanı’nda bulunan süs havuzunu temizleyerek, mavi boyalı suyu boşalttıklarını kaydetti. 
     Havuz suyuna mavi boya katma uygulamasında başarı sağlayamadıklarını ifade eden Cebe, şöyle konuştu 
     "Amacımız çocukları süs havuzlarına girmekten caydırmaktı, sansasyon yaratmak değildi. Diyarbakır havuz mağdurudur. Şu anda bütün parklarda bulunan havuzlarımız çocuklar nedeniyle susuz. Bu soruna bir çözüm bulmak istedik. Diyarbakır’da tek bir süs havuzu çalışıyor. 
     Oraya da çocuklar girmesin diye personel görevlendirdik. Bizden havuz yapmamızı istiyorlar. Süs havuzlarında serinleyen çocukların büyük bölümü sokakta çalışan çocuklar. Diyarbakır’da 50 tane havuz yapılsa da, bu çocukların o havuzlara girme şansı yok. Bu çocuklar yine süs havuzlarında serinleyecek. Havuz yapsak da bu sorunu çözemeyiz." 
     
</TEXT>
</DOC>
