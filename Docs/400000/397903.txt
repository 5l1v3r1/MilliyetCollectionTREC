<DOC>
<DOCNO> 397903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun34.html </URL>
<DATE> 2005/11/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Haiti'de darbeden sonraki ilk seçimler ertelendi 
</HEADLINE>
<TEXT>

     Haiti'de, Devlet Başkanı Jean-Bertand Aristide'in yaklaşık 2 yıl önce patlak veren bir isyanla devrilmesinin ardından düzenlenecek ilk devlet başkanlığı ve parlamento seçimleri ertelendi. 
     Haiti Seçim Komisyonu Genel Sekreteri Rosemond Pradel, ''Associated Press'' ajansına yaptığı açıklamada, 27 Aralık'ta yapılması planlanan seçimlerin gelecek yılın başına ertelendiğini açıkladı. 
     Ülkenin bu tarihte seçime gitmeye hazır olmadığı kararının verildiğini belirten Pradel, seçim komisyonunun dün gece toplanarak, yeni tarihi belirlediğini kaydetti. Pradel, parlamento ve devlet başkanlığı seçimleri için belirlenen yeni tarihin 8 Ocak olduğunu söyledi. 
     Haiti'de Aristide'in Şubat 2004'de devrilmesinin ardından geçici bir yönetim atanmış ve hemen 13 Kasım'da seçimlere gidilmesi kararı alınmıştı. Bu karardan sonra seçimler 4 kez ertelendi. 
     
</TEXT>
</DOC>
