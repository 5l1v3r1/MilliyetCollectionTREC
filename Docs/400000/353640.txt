<DOC>
<DOCNO> 353640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun44.html </URL>
<DATE> 2005/06/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rehn'den Türkiye ve Balkan ülkelerine üyelik konusunda teminat 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ve Balkan ülkelerine, AB'deki iç krizin, yeni üyeliklerle ilgili taahhütleri geciktirmeyeceği konusunda teminat verdi. 
     Rehn, bir konferansta yaptığı konuşmada, ''AB, verilen söze bağlı kalmanın temel değer olduğu bir ilke üzerine kurulmuştur'' dedi. 
     Bunun, Bulgaristan ve Romanya'nın, şartları yerine getirdikleri takdirde planlandığı gibi 2007'de AB'ye katılmaları gerektiği anlamına geldiğini belirten Rehn, AB'nin genişleme planlarının, Türkiye ile Ekim'de, Hırvatistan ile ise eski Yugoslavya için kurulan BM savaş suçları mahkemesi ile işbirliğini geliştirdiği takdirde üyelik görüşmelerine başlanacağını öngördüğünü söyledi. 
     Üyelik görüşmelerinin başlamasından önce Türkiye'nin insan hakları konusunda daha da gelişme sağlaması gerektiğini belirten Rehn, görüşmeler için yeni şartlar getirmediklerini, insan haklarında gelişme sağlanmasının AB'nin tüm aday ülkeler için koyduğu temel kriterin bir parçası olduğunu vurguladı. 
     Türkiye'nin, ceza yasası dahil bazı kanunları çıkararak AB liderlerinin koşullarından birini yerine getirdiğini belirten Rehn, gelecek günlerde ek protokolü imzalayarak Türkiye'nin diğer bir koşulu daha yerine getireceğini söyledi. 
     KKTC ile doğrudan ticaret yapılması ve AB yardımının serbest bırakılması için Kıbrıslı Türkler ve Rumlarla yoğun temaslar yürütüldüğünü belirten Rehn, bu ay sonunda önce bir sonuca ulaşmayı beklediklerini söyledi. 
     
     BALKANLAR 
     AB'nin, diğer Balkan ülkeleriyle üyelik görüşmelerine başlanmasına yönelik uzun dönemli hazırlıklarından dönmemesinin önemli olduğunu belirten Rehn, bu ülkelerin AB üyelikleri ihtimalinin, bölgede istikrarın desteklenmesine yardımcı olduğunu ifade etti. 
     Rehn, Avrupa'nın en istikrarsız yerinde istikrarlı ve etkili ortaklık kurmaya yardımcı olacak bu değerli süreci bozmanın sorumsuzluk olacağını bildirdi. 
     Balkan ülkelerinden Arnavutluk, Makedonya, Bosna ve Sırbistan-Karadağ da AB'ye üye olmak istiyor. 
     Fransa ve Hollanda'da AB anayasası için yapılan referandumlardan ''hayır'' çıkması, Batı Avrupalıların çoğunun AB'nin genişlemesinden kaygı duyduğu tartışmalarına yol açtı. 
     Rehn, siyasilerden halka bu konuda teminat vermesini isterken, fazlaca alevlenen bu tartışmayı yatıştırmanın her sorumlu siyasetçinin görevi olduğunu söyledi. 
     Olli Rehn, gerekli reformları yapmada başarısız olurlarsa Romanya ve Bulgaristan'ın üyeliklerinin ertelenebileceği uyarısında da bulundu. 
     
</TEXT>
</DOC>
