<DOC>
<DOCNO> 391108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy10.html </URL>
<DATE> 2005/10/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kırmızı halı kuyruğu kaldığı yerden devam 
</HEADLINE>
<TEXT>

     GAZİANTEP Milliyet 

Devlet erkanının yurt içi ziyaretlerinde protokol karşılamalarına son vermek için yayınlanan genelge yürürlükten kaldırılınca, havaalanlarında kırmızı halı etrafında yaşanan tokalaşma kuyrukları yeniden baş gösterdi. Başbakan Recep Tayyip Erdoğan'ın baraj açılışı için gittiği Gaziantep Havaalanı'na gelen il idare amirleriyle görevlilerin yağışlı havaya rağmen uçağa kadar kırmızı halı sermesi dikkati çekti. Erdoğan'la tokalaşmak isteyen devlet görevlileri de uzun bir kuyruk oluşturdu. Erdoğan, havaalanında mehteran ve halk oyunları ekiplerinin gösterileriyle karşılandı. Erdoğan'ın talimatıyla geçtiğimiz kısa süre önce bir genelge yayınlanarak, karşılama ve uğurlamalara kısıtlamalar getirilmişti. Genelgede hükümet üyelerinin havaalanında değil tören alanında karşılanması istenmiş, uzun konvoyların yapılmaması talep edilmişti. Daha sonra yayınlanan başka bir genelgeyle de, sınırlamalar getiren önceki genelge yürürlükten kaldırılmıştı. Sözkonusu genelgeyle, başbakanın havayoluyla yapacağı seyahatlerde sadece vali, belediye başkanı, il jandarma komutanı ve emniyet müdürü tarafından havaalanında karşılanıp uğurlanması öngörülmüştü. 
     
</TEXT>
</DOC>
