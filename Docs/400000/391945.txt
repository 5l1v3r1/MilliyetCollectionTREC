<DOC>
<DOCNO> 391945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun21.html </URL>
<DATE> 2005/11/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Borrell Türkiye'nin eklenmesiyle Avrupa aslında yeniden birleşiyor 
</HEADLINE>
<TEXT>

     Avrupa Parlamentosu Başkanı Josep Borrell, Balkan ülkelerinin Avrupa'ya katılmasının, tarihin en büyük olaylarından biri olacağını belirterek, ''Aslında Avrupa Birliği genişlemiyor. Avrupa, Hitler ve Stalin'den kalan mirası aşarak yeniden birleşiyor'' dedi. 
     Resmi ziyaret için Bulgaristan'a gelen Borrell, Bulgaristan parlamentosunda milletvekillerine hitaben konuşma yaptı. 
     Borrell, Bulgaristan devlet televizyonu ve radyosundan naklen yayımlanan konuşmasında, AB'nin globalleşen yeni dünya düzeninde ekonomi ve siyasette söz sahibi bir güç olacağını söyledi. 
     Avrupa'nın bugün bir barış ve huzur örneği olduğunu belirten Borrell, ''Ortaya koyduğumuz ortak gayretlerle, bir dönem korkunç bunalımların olduğu bölgelerde artık tam bir barış sağlanmıştır'' diye konuştu. 
     AB'nin önündeki en önemli sınavın, Balkanlar'ın ve Türkiye'nin birliğe katılımı olduğunu kaydeden Borrell, ''Avrupa'nın bu sınavı da en iyi şekilde vereceğine inanıyorum'' dedi. 
     Fransa ve Hollanda'nın Avrupa anayasasını onaylamadığını hatırlatan Borrell, konuşmasını şöyle sürdürdü 
     ''Siyasi projeler konusunda bazı krizlerle karşı karşıyayız. Aslında buna kimlik krizi diyebiliriz. Ama bu krizler aşılacaktır. Avrupa, dünyada söz sahibi bir güç olma yolunda ilerleyecektir. Balkan ülkelerinin Avrupa'ya katılımı, tarihin en büyük olaylarından biri olacaktır. Aslında AB genişlemiyor. Avrupa, Hitler ve Stalin'den kalan üzücü mirası aşarak yeniden birleşiyor. Bugün çocuklarımız, soğuk savaş ve demirperde dönemini yaşamadıkları için bilmiyorlar. Bunları onlara anlatmak zorundayız.'' Borrell, AB'nin en önemli sorununun yaşlı nüfus olduğunu da belirterek, ''Genç ve dinamik işgücüne ihtiyacımız var. Bunu da genişleyerek sağlayacağız'' dedi. 
     AB ile Bulgaristan arasındaki ilişkileri de değerlendiren Borrell, Bulgaristan'ın daha önce belirlenen tarihte, yani 2007 yılında AB'ye tam üye olacağına inandığını söyledi. 
     Borrell, Avrupa Komisyonu tarafından Bulgaristan için hazırlanan ilerleme raporunun Avrupa Parlamentosu'nda gerekli şekilde değerlendirileceğini kaydederek, ''Avrupa Parlamentosu, büyük bir çoğunlukla Bulgaristan'ın AB'ye katılımını desteklemiştir. Bu desteğin devam edeceğini düşünüyorum'' diye konuştu. 
     Josep Borrell'in konuşmasında, ''Siz 500 yıl Türk, biz 800 yıl Müslüman hükümdarlığı altında kaldık'' ifadesini kullanması dikkati çekti. 
     
</TEXT>
</DOC>
