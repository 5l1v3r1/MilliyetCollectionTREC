<DOC>
<DOCNO> 391058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko01.html </URL>
<DATE> 2005/10/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ekonomist Melek "Özel sektör, kamudan daha fazla dış borç sahibi" 
</HEADLINE>
<TEXT>

     Akbank'ın Baş Ekonomisti Dr. Fatma Melek, 74 milyar dolar seviyelerinde dış borcu bulunan özel sektörün toplam dış borç stokunda ilk defa kamu sektörünü geçtiğini bildirdi. 
     Melek, Akbank Genel Müdürü Zafer Kurtul'un düzenlediği basınla sohbet toplantısında, ekonomideki gelişmelere ilişkin bir sunum yaptı. 
     2001 krizinden sonra ekonomide ciddi performans sergilendiğini, bazı temel ekonomik göstergelerde önemli ilerlemeler kaydedildiğini belirten Melek, enflasyon hedeflerine ulaşmada bir sorun görmediklerini söyledi. 
     Nominal ve reel faizlerde ciddi düşüşler kaydedildiğine işaret eden Melek, kalıcı düşüşlerin ancak makro ekonomik istikrar ve ekonomik politikalara olan güvenin aralıksız olarak devamı ile mümkün olabileceğine dikkat çekti. 
     Fatma Melek, ''Önümüzdeki dönemde 2006 yılı için öngördüğümüz nominal faiz oranları yüzde 10'lar, reel faiz oranları yüzde 6-7'ler seviyesinde. Cari işlemler açığı Ağustos ayı itibariyle 16 milyar dolar civarında. Sene sonunda yaklaşık 22 milyar dolar civarında olacağı öngörülüyor. Buradaki temel olay döviz kurunun değer kazanması. Döviz kurundaki değerlenmeye bağlı olarak cari işlemler açığı hızlanmakta'' dedi. 
     
     ''İŞÇİLERİN REEL KAZANÇLARI 2002 SEVİYELERİNDE'' 
     Ekonomik büyümenin geçen seneye göre yavaşlamakla birlikte devam ettiğini ifade eden Melek, kriz sonrası büyüme önemli ölçüde sanayi üretiminden kaynaklanıp inşaatın payı çok daha düşük kalırken, 2005 yılında bu trendin tersine döndüğünü, bu yıl inşaat sektörünün ciddi ölçüde büyüdüğünü söyledi. 
     Melek, ''İnşaat Yurtiçi Gayri Safi Milli Hasıla'nın büyümesine yüzde 1'e yakın katkı sağlıyor. Bu sektöre girdi veren diğer sektörlere baktığımız zaman bu katkı payı daha da artıyor. Konut kredisi ve konut talebinden de bunu görmek mümkün. 2003 yılında 2.6 katrilyon lira olan konut kredisi rakamları şu an itibariyle 10 katrilyon liraya 10 milyar YTL çıkmış vaziyette'' dedi. 
     Akbank Baş Ekonomisti Melek, özel imalat sanayiinde kişi başına kazançlara bakıldığında, işçilerin TL cinsinden reel kazançlarının hala 2002 yılı seviyelerinde bulunduğu tespitini yaptı. 
     Fatma Melek, özelleştirmede başarılı bir yıl olduğunu, 1986-2004 yılları arasında yaklaşık 9 milyar dolarlık bir özelleştirme varken şu anda bu rakamın 16 milyar dolar civarında olduğunu belirterek, borç stokunun azaltılmasında bunun önemli bir rol oynayacağını vurguladı. 
     
     ''ÖZEL SEKTÖRÜN DIŞ BORCU KAMU SEKTÖRÜNÜ GEÇTİ'' 
     Özel sektörün kısa ve uzun vadeli 74 milyar dolar civarındaki dış borçla toplam dış borç stokunda ilk defa kamu sektörünü geçtiğini bildiren Melek, şirketlerin 2001 krizi sonrası TL'nin değerlenmesine bağlı olarak ucuz yurtdışı borçlanmaya gittiklerini kaydetti. 
     Vergi konusuna değinirken toplam vergi gelirleri içinde dolaylı vergilerin payının yüzde 70 ile çok yüksek olduğunu ifade eden Melek, istihdam sorunu konusunda da, AB yolunda yüzde 2-3'lük büyüme rakamlarının Türkiye'nin istihdam sorununu çözmede ve kişi başına düşen milli geliri artırmada yeterli olmayacağını belirtti. 
     Melek, petrol fiyatlarındaki artışı değerlendirirken de, İran devrimi, İran-Irak savaşı, petrol ambargosu gibi gelişmelerin reel petrol fiyatlarında artışa, bunun da global resesyonlara, dünya ekonomilerinde ciddi tirbülansa neden olduğunu anımsattı. 
     
</TEXT>
</DOC>
