<DOC>
<DOCNO> 367738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/guncel/gun11.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mayın tarama aracını bozdular' 
</HEADLINE>
<TEXT>


Mayınlı saldırıdan kurtulan AKP Milletvekili Güler'e göre, PKK'nın yeni tekniğine karşı önlem alınamıyor 

SALİHA ÇOLAK Ankara 

Bingöl'de, PKK'nın uzaktan kumandalı mayınla saldırı düzenlediği konvoyda bulunan AKP Bingöl Milletvekili Mahfuz Güler, pusudan birkaç saniyeyle kurtulduklarını söyledi. 
Patlamanın, bir tarafı uçurum, diğer tarafı da dağlık bir noktada meydana geldiğine dikkat çeken Güler, bir dakika sonra olay yerine gelen helikopterin, konvoyu belki de kurşun yağmuruna tutulmaktan kurtardığını vurguladı. 

'Saniye farkıyla' 
Servi beldesindeki programa gitmeden önce uyarı aldıklarını belirten Güler, saldırıyı Milliyet'e şöyle anlattı "Vali bey, milletvekilleri, bürokratlar, birlikte cami açılışı yaptık. Olay dönüşte, Diyarbakır - Bingöl karayolundan bir kilometre içerde meydana geldi. İki araç vardı aramızda. Korkunç bir patlama oldu, birkaç saniyeyle kurtulduk. Ciddi bir facia olacaktı. Koruma aracının camları kırıldı, bizim araca taşlar geldi." 
"Önden mayın tarama aracı gidiyordu. Son zamanlarda bu araçlar uzaktan frekans ayarıyla etkisiz hale getiriliyormuş. Mayın tarama aracı geçtiği halde fark etmedi. Bu yeni bir teknik, önlem alınamıyormuş. Araçtaki frekansları bozuyormuş. 10 - 15 araç geçti patlamadı. Teknik bilgilere göre bunu yapabilmeleri için iki kilometrelik bölgede bulunmaları gerekiyor. Mayının patladığı noktada bir taraf uçurum, diğer taraf dağlıktı. Bir müddet şaşırdık. Çok ciddi risk vardı, araçtan inmedik. Bir dakika sonra helikopter geldi. Gelmese belki bizi tarayacaklardı. Zaten bize yönelik bir eylem yapılacağı yolunda istihbarat vardı." 
"Mayın patlayan yol bu yıl iki kez ihale edildi. Kimse terör korkusundan ihaleye girip almadı. Sözüm ona asfalt olmasına rağmen, hafif topraklı gibi. Sabah geçtiğimizde bir şey yoktu. Demek ki biz dönmeden döşenmiş." 


</TEXT>
</DOC>
