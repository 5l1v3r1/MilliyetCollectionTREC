<DOC>
<DOCNO> 380318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo18.html </URL>
<DATE> 2005/09/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Şenol Güneş İran'a mı transfer oluyor 
</HEADLINE>
<TEXT>

     Trabzonspor Teknik Direktörü Şenol Güneş'in, İran birinci lig takımlarından Saba Batri ile görüştüğü iddia edildi. 
     Farsça ve İngilizce yayımlanan Keyhan Gazetesi, takım yöneticileriyle anlaşamadığı için Saba Batri'den ayrılan teknik direktör Mecid Celali'nin yerine Şenol Güneş'in getirileceğini öne sürdü. 
     Takım yetkililerinin Şenol Güneş ile öngörüşme yaptığı iddia edilen gazete haberinde, ''yetkililerin Güneş ile görüşmeyi sürdürdüğü ve konunun birkaç gün içinde sonuçlanacağı'' kaydedildi. 
     Gazete, ''Yabancı bir teknik direktörle çalışmak isteyen Saba Batri yöneticilerinin Şenol Güneş'in geçmişteki başarılarını göz önüne alarak, Güneş'i İran'a getirmek istediğini'' yazdı. 
     Tahran'ın birinci ligde mücadele eden 5 takımından biri olan Sabi Batri'nin İran liginde yaptığı üç maçta toplam 4 puanı bulunuyor. 2005 İran kupasını kazanan Saba Batri, ligde 8. sırada yer alıyor. 
     
     MUSTAFA DENİZLİ 

     Türkiye A Milli Futbol Takımı'nın eski teknik direktörlerinden Mustafa Denizli de İran'ın birinci lig takımlarından Pas'ı çalıştırıyor. Eski Beşiktaşlı milli futbolcu Ali Gültiken ise Denizli'nin yardımcılığı görevini yürütüyor. 
     Bu arada, Denizli'nin çalıştırdığı Pas takımı bugün Tahran'da, Birleşik Arap Emirlikleri futbol takımlarından El Ayn ile Asya Kupası çeyrek final karşılaşmasına çıkacak. 
     Dubai'deki karşılaşmada 1-1 berabere kalan iki takım yarı final için sahaya çıkacak. 
     
</TEXT>
</DOC>
