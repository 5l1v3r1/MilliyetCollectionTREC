<DOC>
<DOCNO> 356680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo10.html </URL>
<DATE> 2005/06/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Valencia, Kluivert'e şart koştu Uslu durmazsan göndeririz... 
</HEADLINE>
<TEXT>

     Valencia, Newcastle United'dan transfer ettiği Hollandalı oyuncu Patrick Kluivert'ın sözleşmesine 'Düzenli bir yaşantı sürmezse kulüp, oyuncunun sözleşmesini tazminat ödemeksizin feshetme hakkına sahiptir' maddesini koydu. Kluivert ise "Sakin olun, geceleri sessiz olacağım. Buraya partilere katılmak için değil, futbol oynamaya geldim" dedi. Futbola Ajax'ta başlayan 29 yaşındaki oyuncu, 1995'te Şampiyonlar Ligi Finali'nde Milan'a karşı kaydettiği golle kupayı Ajax'a getirmiş ve adını duyurmuştu. 1998'de Barcelona'ya transfer olan Kluivert, 2004'e kadar kaldığı Katalan kulübünde 183 maçta 91 gol kaydetmiş fakat son sezonunda düzensiz yaşantısı nedeniyle Barçalı taraftarlar Kluivert'ın form düşüklüğünü 'Kluivert gol kralı olsaydı, Başkan Kennedy h l yaşıyor olurdu' şeklinde açıklar olmuştu. 
     
     Newcastle'da 31 maçta 11 gol attı 
     Surinam asıllı oyuncu, geçtiğimiz sezon transfer olduğu Newcastle'da 31 maçta 11 gol kaydetti. Hollanda Milli Takımı'nda 79 maçta 40 gol atarak tarihte 'Oranje' formayla en çok gol kaydeden oyuncu olan Kluivert, Euro 2004'te Advocaat'ın kendisine bir dakika bile şans vermemesinin ardından geçtiğimiz mart ayında, artık milli takıma çağrılsa bile katılmayacağını söyledi. 
     Kluivert'ın saha dışında yaşadığı olaylar futbol yaşantısını başından beri gündemden düşmedi. 1995'te Amsterdam'da yaptığı kazada bir kişinin ölümüne sebep olan, 1997'de bir kadını taciz etmekle suçlanan Kluivert her iki davada da beraat etmişti. Geçtiğimiz sezonu yedinci sırada tamamlayan yeni takımı Valencia ise, Intertoto Kupası'nda mücadele edecek. 
     
</TEXT>
</DOC>
