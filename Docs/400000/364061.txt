<DOC>
<DOCNO> 364061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko12.html </URL>
<DATE> 2005/07/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Nisan ayında işsizlik oranı yüzde 10'a indi... 
</HEADLINE>
<TEXT>

     Türkiye'de Mart-Nisan-Mayıs dönemini kapsayan üç aylık hareketli ortalamalara göre, 2005 Nisan ayında işsizlik oranı yüzde 10 olarak tahmin edildi. 
     DİE'nin bu yıldan itibaren hareketli üçer aylık dönemler itibarıyla 'her ay' açıklayacağı Hanehalkı İşgücü Anketi'nin Mart-Nisan-Mayıs 2005 dönemini kapsayan Nisan 2005 sonuçlarına göre, bu dönemde işgücüne katılım oranı ise yüzde 48.3 oldu. 
     İşsizlik oranı kentlerde yüzde 12.6, kırda yüzde 6.4 olarak belirlendi. 
     Hanehalkı İşgücü Anketi sonuçları, 2005 yılından itibaren hareketli üçer aylık dönem ortalamaları esas alınarak her ay açıklanmaya başlanırken, sonuçlar, ifade kolaylığı açısından ilgili üç aylık dönemin ortasındaki ay adıyla anılıyor. 
     Bu dönemde toplam 31 bin 655 hanehalkı ve bu hanehalklarında yaşayan 15 ve daha yukarı yaşta toplam 86 bin 882 fert ile görüşüldü. 
     Bu yeni seride Şubat ayı I. dönem, Mayıs ayı II. dönem, Ağustos ayı III. dönem ve Kasım ayı IV. dönem sonuçlarına karşılık gelmesi nedeniyle, Nisan 2005 dönemine ilişkin sonuçların önceki yıllara ait karşılığı bulunmuyor. 
     
     YÜZDE 50.7 KAYITDIŞI 

     İşsizlik oranı bu yılın Ocak ayında yüzde 11.5, Şubat ayında yüzde 11.7, Mart ayında yüzde 10.9 olmuştu. 
     Nisan ayında 803 bin ilave istihdam yaratılırken, işsiz sayısı 155 bin kişi azaldı. Buna göre, Nisan ayı itibariyle istihdam edilenlerin sayısı 21 milyon 190 bin kişiden, 21 milyon 993 bin kişiye yükseldi. Resmi işsiz sayısı ise 2 milyon 594 bin kişiden 2 milyon 439 bin kişiye geriledi. 
     DİE'nin bu yıldan itibaren hareketli üçer aylık dönemler itibarıyla 'her ay' açıklayacağı Hanehalkı İşgücü Anketi'nin Mart-Nisan-Mayıs 2005 dönemini kapsayan Nisan 2005 sonuçlarına göre, Türkiye'de istihdam edilen 21 milyon 993 bin kişinin yüzde 50.7'si ise kayıt dışı çalışıyor. Bu oran Ocak yüzde 48.9, Şubat ayında yüzde 49, Mart ayında yüzde 49.6 olarak hesaplanmıştı. 
     DİE'nin, Mart-Nisan-Mayıs dönemini kapsayan üç aylık hareketli ortalamalara göre, 2005 Nisan ayında, 10 milyon 119 bin olan ücretlilerin yüzde 46'sı, 1 milyon 471 bin olan yevmiyelilerin yüzde 6.7'si, 1 milyon 131 bin olan işverenin yüzde 5.1'i, kendi hesabına çalışan 5 milyon 498 bin kişinin yüzde 25'i, 3 milyon 774 bin ücretsiz aile işçisinin de yüzde 17.2'si "kayıt dışı" çalışıyor. 
     Anket sonuçlarına göre, toplam işgücü nüfusu 24 milyon 432 bin olarak hesaplanırken, istihdam edilen 21 milyon 993 bin kişinin 12 milyon 390 bini kentte, 9 milyon 602 bini ise kırsal kesimde bulunuyor. 
     
     İŞSİZLİK 

     Türkiye'de Nisan itibarıyla toplam resmi işsiz sayısı ise 2 milyon 439 bin olarak hesaplandı. Kentlerdeki işsiz sayısı 1 milyon 783 bin, kırsal bölgede ise 656 bin olarak belirlendi. 
     Türkiye genelinde işsizlik oranı yüzde 10, kentlerde yüzde 12.6 ve kırsal bölgede yüzde 6.4 olarak saptandı. 
     Aynı dönemde, genç nüfusta işsizlik oranı Türkiye genelinde yüzde 18.7 olarak belirlenirken, kentlerde bu oran yüzde 22.5, kırsal bölgede ise 13.2 oldu. 
     Türkiye'de 15 ve daha yukarı yaştaki nüfus 50 milyon 585 bin olurken, bu gruptaki nüfusun 31 milyon 385 bini kentte, 19 milyon 200 bini kırsal kesimden oluştu. 
     Herhangi bir işgücüne dahil olmayanların sayısı da, 26 milyon 153 bin kişi olarak belirlendi. Mart ayında herhangi bir işgücüne dahil olmayanların sayısı 26 milyon 747 bin idi. 
     
     İSTİHDAM EDİLENLERİN DAĞILIMI 

     Bu arada Türkiye'de Nisan ayında yüzde 48.3 olan işgücüne katılma oranı içinde erkeklerin oranı yüzde 71.9, kadınların oranı ise 25 olarak belirlendi. 
     Aynı dönemde işsiz oranı Türkiye genelinde yüzde 10 olarak öngörülürken erkekler arasında işsizlik oranı yüzde 10.2, kadınlar arasında yüzde 9.2 olarak tespit edildi. 
     Nisan ayında okur yazar olmayanlar arasında işsizlik oranı yüzde 4.3, lise altı eğitimliler arasında yüzde 9.6, lise ve dengi meslek okulundan mezunlar arasında yüzde 13.3, yüksekokul ve fakülteden mezunlar arasında ise yüzde 8.8 olarak belirlendi. 
     Aynı dönemde işgücüne katılma oranı yüzde 79.5 ile yüksekokul ve fakülte mezunları arasında görüldü. 

     
</TEXT>
</DOC>
