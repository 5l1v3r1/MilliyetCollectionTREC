<DOC>
<DOCNO> 377965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yasam/axyas02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş iddiası galeyana yetti 
</HEADLINE>
<TEXT>


İzmir'de bir mahallenin sakinleri, fuhuş yaptıkları iddiasıyla 2 kadının yaşadığı evi taşladılar. Kadınlar tencere tabakla karşılık verince polis müdahale etti 

NEŞET DIŞKAYA İzmir DHA 

İzmir'in Konak ilçesinde, fuhuş iddiası bir mahalleyi galeyana getirdi. 
Yeşilyurt semtinde bir apartmanın 2. katında yaşayan D.T. 24 ve H.E. 28 adlı kadınların fuhuş yaptıklarını iddia eden mahalle sakinleri, önceki akşam saat 21.00 sıralarında, söz konusu evi taş yağmuruna tuttu. 
Kadınlar da öfkeli kalabalığa, evden fırlattıkları kül tablası, fincan ve bardaklarla karşılık verdi. Hızlarını alamayan 2 kadın, evdeki küçük televizyonu da dışarıya fırlattı. 

Tam 3 saatte yatıştı 
Karşılıklı küfürleşmelerin de yaşandığı olayda daha sonra yaklaşık 100 kişi, evde erkek bulunduğu iddiasıyla içeriye girmek istedi. 
Bölgeye sevk edilen çok sayıda polis ekibi, olayı yaklaşık 3 saatte yatıştırabildi. Ekipler, çevre binalarda oturanların seyrettikleri olayların tekrar alevlenmemesi için sabah saatlerine kadar bekledi. Bir grup mahalleli, sabah Yeşilyurt Polis Karakolu'na giderek 2 kadından şik yetçi oldu. 




</TEXT>
</DOC>
