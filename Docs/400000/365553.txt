<DOC>
<DOCNO> 365553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/ekonomi/eko06.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ulusal markaları' satmak istemiyorlar 
</HEADLINE>
<TEXT>


DİLEK TAŞ 

Erdemir özelleştirmesi, bazı bankaların yabancılar tarafından satın alınması ve sektörde yabancı payının büyümesi ile birlikte gündeme gelen 'ulusal - yabancı' sermaye tartışması, yalnızca Türkiye'de değil, dünyanın birçok ülkesinde yapılıyor. 
Yabancı sermaye konusunda liberal politikaları ile tanınan ülkelerde bile 'ulusal markalar'ın satışına karşı çıkılıyor. 
Fransa'da, ülkenin önemli firma ve markalarından Danone'un Pepsico'ya satışına karşı çıkılmıştı. Son olarak ABD'de Unocal'ı Çinli firmanın satın almak istemesi olay oldu. İtalya'da Antonveneta Bankası'nın Hollandalı ABN Amro'ya satışına karşı sesler yükseldi. 
İngilizler, Almanlar, özellikle futbol kulüplerinin yabancılara satışına karşı çıktılar. İngiliz futbol kulübü Chelsa'nin Rus işadamı Roman Abramovich'e satışı olay oldu. Manchester United'ın Amerikalı yatırımcı Malcolm Glazer'e satışına karşı da 'ulusalcı' tepkiler yükseldi. Türk işadamı Sadettin Saran'ın Alman futbol kulübü Borissia Dortmund'u almak istemesine de tepkiler yükseldi. 

ABD'liler, Unocal'ın Çinliye satışını istemedi 
Çinli şirket Cnooc'un, ABD'nin ulusal enerji grubu Unocal'ı satın almak istemesi, tepkiyle karşılandı. Konu, ABD medyasında, 'Çinliler ülkemizi satın alacak' yorumları ile verildi. Ardından 30 Haziran'da temsilciler meclisinde Unocal'in Çinlilere satılmasını önleyen bir yasa tasarısı kabul edildi. 

Bankacılık otoritesi taraflı davrandı 
İtalyan Bankacılık Düzenleme ve Denetleme Kurulu Başkanı Antonio Fazio, Antonveneta Bankası'nı almak isteyen İtalyan banka BPI ile Hollanda'lı ABN Amro arasında 'taraflı' davranmakla eleştiriliyor. Fazio'nun İtalyan bankaları yabancılara satma konusunda isteksiz olduğu ve bu nedenle taraflı hareket ettiği yazıldı. 

Cumhurbaşkanı Chirac 'Fransız kalın' dedi 
ABD'li Pepsi Co'nun Fransız Danone'a talip olduğu haberlerinin ardından, Fransa Cumhurbaşkanı Chirac, "Danone Fransız kalmalıdır" şeklinde açıklama yaptı. Başbakan Villepin, Ekonomi Bakanı Breton ve İçişleri Bakanı Sarkozy Chirac'a destek verdi. Chirac, ulusal şirketlerin korunması için tedbir alınmasını istedi. 

Rover'in Çinli şirkete satışına karşı çıkılıyor 
İngiliz otomotiv şirketi Rover'ın BMW'ye satışı , BMW'nin zarar gerekçesi ile şirketi kapatmaya kalkması büyük tepkilere yol açmıştı. İngiltere Sanayi Bakanı Byers meseleyi 'ulusal onur' konusu haline getirmiş ve Rover'ı kapattırmayacaklarını açıklamıştı. Rover'ı Çinli Nanjing Automobile'ın satın almasına tepkiler var. 


</TEXT>
</DOC>
