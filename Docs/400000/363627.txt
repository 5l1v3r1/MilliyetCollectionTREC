<DOC>
<DOCNO> 363627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun07.html </URL>
<DATE> 2005/07/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Londra'daki saldırılar... Türklere karşı ayrımcılık yapılmıyor 
</HEADLINE>
<TEXT>

     
     Dilek Kocabaş 


     İngiltere'nin başkenti Londra'da düzenlenen bombalı saldırıların ardından gelişmeleri yakından izleyen bu ülkedeki Türk sivil toplum kuruluşlarının yöneticileri, saldırıların radikal Müslümanlar tarafından düzenlendiğine dair iddiaların ardından kendilerine Türk toplumundan ayrımcılıkla ilgili herhangi bir şikayet gelmediğini söylediler. 
     Sivil toplum kuruluşlarının başkan ve üyeleri, İngiltere'de yaşayan Türk toplumunun İngiliz toplumuyla bütünleşmiş azınlıklar arasında sayılabileceğine dikkati çekerken, son gerginliklerin bu uyumu olumsuz etkilediğine dair ellerinde bir veri bulunmadığını ifade ettiler. 
     İngiltere Atatürkçü Düşünce Derneği Başkanı Nilgün Atalay Ergök, son saldırıların 35 bin vatandaşını teröre kurban vermiş olan Türkleri derinden etkilediğini, bu saldırılarda bir Türkün de hayatını kaybetmiş olduğunu hatırlattı. 
     Masum insanların yaşam hakkına doğrudan saldıran, sosyal ve ekonomik yaşamı olumsuz etkileyen terörün her türlüsünün lanetlenmesi gereğine işaret eden Ergök, bütün devletlerin her türlü terörü açıkça kınaması çağrısında bulundu. 
     Terörün kimse tarafından desteklenmemesi gerektiğini ifade eden Ergök, Batı'nın Türkiye'nin yaptığı işbirliği çağrılarına da yanıt vermesini istedi. 
     
     SANAYİ VE TİCARET ODASI 
     Türk-İngiliz Sanayi ve Ticaret Odası Yönetim Kurulu üyesi Dr. Rıza Kadılar da, Londra'daki saldırıları şiddetle kınadıklarını belirtirken, insanlığın refah ve gelişimini artırmasının huzur ve güvenliğinin sağlanmasından geçtiğine işaret etti. 
     Terör eylemlerinin ticaret ve sanayi ilişkilerine doğrudan darbe indirmek anlamına da geldiğini belirten Kadılar, Londra halkının bütün olanlara rağmen dirayetini koruyor ve normal yaşamını sürdürüyor olmasını takdirle karşıladıklarını bildirdi. 
     Alınan önlemlerin ivedilikle sonuç vermesi ve terörün yarattığı dehşetin bir an önce sona ermesi dileğinde bulunan Kadılar, yaşanan olayların Türk-İngiliz işadamları arasındaki son derece olumlu gelişen ilişkileri hiçbir şekilde etkilemesini beklemediklerini vurguladı. 
     
     FORUM 
     Turkish Forum Başkanı Hasan Taşlıca da, bombalı eylemlerin üzerinden henüz çok uzun zaman geçmediğini, ancak saldırıların ilk gününden bu yana ne üyeleri, ne de oluşum temelinde herhangi bir tepkiye ya da serzenişe hedef olmadıklarını bildirdi. 
     Terörün Türk-İngiliz toplumları arasındaki uyumu olumsuz etkilemesini beklemediklerini vurgulayan Taşlıca, terörü Türk toplumu adına nefretle kınadıklarını söyledi. Taşlıca, terörün derhal ve bütün dünyada son bulmasını istediklerini vurgulayarak, teröre yaklaşık 30 yılda 35 binin üzerinde kurban vererek terörizmin acısını çeken Türkiye'nin çocukları olarak Londra'nın acısını yürekten anlayabildiklerine işaret etti. 
     Yakınlarını kaybedenlere Türk toplumu adına başsağlığı ve sabır da dileyen Taşlıca, din, ırk, renk ve ülke tanımayan terörizm illetinin sağduyuyla ve doğru algılanmasını diledi. Taşlıca, vatandaşlık bağlılık ve bilincine sahip İngiltere'de yerleşik Türk toplumu olarak, İngiltere'ye ve İngiliz toplumuna yönelik sorumlulukların da Türk milletine yakışır metanet ve görev anlayışıyla yerine getirileceğini söyledi. 
     
</TEXT>
</DOC>
