<DOC>
<DOCNO> 386982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur21.html </URL>
<DATE> 2005/10/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Manyas'ta kanatlı hayvan itlafı sona erdi 
</HEADLINE>
<TEXT>

     "Kuş Gribi" vakasının ortaya çıktığı Balıkesir’in Manyas İlçesi’ne bağlı Kızıksa Beldesi’nde kanatlı hayvan itlafının sona erdiği bildirildi. 
     Yetkililer, karantina altına alınan bölgede 8 Ekim’de başlattıkları kanatlı hayvan itlafının dün akşam itibariyle tamamlandığını, bu sürede 10 bine yakın hayvanın itlaf edildiğini, kesin rakamın Balıkesir Valiliği tarafından açıklanacağını belirttiler. 
     Beldede karantinanın ne kadar süreceği konusunda şu anda kesin bir tarih verilmeyeceğini kaydeden yetkililer, bugün yapılması planlanan dezenfekte çalışmalarının ise yağmur nedeniyle şimdilik ertelendiğini söylediler. 
     Kızıksa’da hastalığın çıkmasından sonra 2 bin 500 hindisi itlaf edilen Sıtkı Bozkurt, gazetecilere yaptığı açıklamada, ölen hayvanlarının bedeli olarak kendisine 60 bin YTL ödeme yapıldığını söyledi. 
     8 çocuk babası olduğunu ve geçimini besicilikten sağladığını 
     kaydeden Bozkurt, "Eğer izin verilirse işime devam etmek istiyorum, verilmediği takdirde çiftçilik yapacağım" dedi. Bu arada, itlaf çalışmalarının sona erdiği Kızıksa’da bazı sokak ve caddelerde sayıları az da olsa hala kanatlı hayvanlara rastlanıyor. 
     
</TEXT>
</DOC>
