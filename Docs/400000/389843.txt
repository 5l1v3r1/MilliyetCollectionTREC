<DOC>
<DOCNO> 389843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy17.html </URL>
<DATE> 2005/10/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bakırhan istifa etti, DEHAP başkansız kaldı 
</HEADLINE>
<TEXT>

     DEHAP Genel Başkanı Tuncer Bakırhan, yarın resmen kurulacak olan DTP’nin 60 kişilik Kurucular Kurulu’na seçilince Genel Başkansız kalan DEHAP, olağanüstü kongreye hazırlığına girişti. 
     Demokratik Toplum Hareketi, iki günlük Kurucular Kurulu toplantısını sona erdirdi. Hareket, önümüzdeki günlerde partinin kuruluş dilekçesini İçişleri Bakanlığı’na verecek. 
     Toplantıda, 60 kişilik geçici yürütme kurulu da belli oldu. Kurul’da, Tuncer Bakırhan da yer aldı. 
     Bu arada, Tuncer Bakırhan, Genel Başkanlık görevini yürüttüğü DEHAP’tan dün istifa etti. 
     
     DEHAP NE YAPACAK 

     DEHAP, DTP’nin kurulmasının ardından, kendisinin de siyasi hayatına devam edeceğini açıklamıştı. Bakırhan DTP yöneticiliğine geçince, DEHAP da yeni Genel Başkanını belirlemek için kolları sıvadı. 
     DEHAP yöneticileri toplantı yaparak, geçici bir başkan belirleyecek. DEHAP, bir süre "başkanvekilliği" ile yönetilecek. Daha sonra parti olağanüstü kongreye gidecek. 
     Olağanüstü kongrede Genel Başkan belirlenecek. 
     
</TEXT>
</DOC>
