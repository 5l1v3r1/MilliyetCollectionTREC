<DOC>
<DOCNO> 362546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonyas02.html </URL>
<DATE> 2005/07/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
"Elektronik İmza" artık hayatımızda 
</HEADLINE>
<TEXT>

     Türkiye’de elektronik alanda birçok yenilik getiren ve ıslak imza ile aynı hukuki sonuçları doğuracak elektronik imza e-imza uygulaması başladı. 
     İlk elektronik imzalar Devlet Bakanı ve Başbakan Yardımcısı Abdüllatif Şener ve Ulaştırma Bakanı Binali Yıldırım’a verilirken, e-imza sertifikası dağıtacak TÜBİTAK’ın yanısıra, Türktrust ve E-güven firmaları da yetki belgelerini aldılar. 
     Telekomünikasyon Kurumu, e-imza uygulamasının başlatılması dolayısıyla Bilkent Oteli’nde bir toplantı düzenledi. 
     Devlet Bakanı ve Başbakan Yardımcısı Şener, törende yaptığı konuşmada, bilgi toplumuna geçişte e-imzanın kilometre taşlarından birisi olduğunu belirtti. 
     E-imza yasasının çıktığını ve ikincil düzenlemelerin yapıldığını anımsatan Şener, uygulama detaylarının saptandığını, bugün e-imza kullanımının fiili olarak başladığını kaydetti. 
     Bilgi ve iletişim teknolojilerinin toplumsal yaşamın her alanında kullanılmasıyla ekonomik, sosyal ve yaşamda köklü değişiklikler meydana geldiğini belirten Şener, ülke refahının bu sayede arttığını, bunun bilgi toplumuna dönüşüm olarak adlandırıldığını kaydetti. 
     Bu dönüşümün avantaj ve riskleri konusunda tartışma yaparken, en yüksek faydayı sağlamak üzere stratejiler geliştirildiğini, Türkiye’de de bu konuda çalışmalar yapıldığını anlatan Şener, konunun hükümet tarafından büyük bir önem ve kararlılıkla ele alındığını, Türkiye’nin bilgi toplumuna dönüşümünü hızlandırmak üzere E-dönüşüm Türkiye Projesi’nin başlatıldığını ifade etti. 
     
     E-DÖNÜŞÜM TÜRKİYE PROJESİ 
     Bu projeyi E-dönüşüm Türkiye İcra Kurulu’nun yönlendirdiğini kaydeden Şener, proje kapsamında yıl sonuna kadar 42 bin 500 okulun geniş bant internet erişimine sahip olacağını ifade etti. 
     Proje kapsamındaki çalışmalarla, SSK bildirgelerinin ve vergilerin elektronik ortamda yapılabilmesine olanak sağlandığını anlatan Şener, yargıda köklü değişiklikler yapan Ulusal Yargı Ağı Projesi’nin hayata geçirildiğini, gümrük ve E-devlet Kapısı çalışmalarının yapıldığını, ayrıca bu alanda hukuki düzenlemeler getirildiğini belirtti. Şener, şöyle devam etti 
     "Ülkemizin bilgi teknolojilerini kullanarak, kamu hizmetlerinin etkinleştirilmesi ve işletmelerin rekabet gücünün arttırılması amacıyla bilgi toplumuna dönüşüm yönünde önemli adımlar atılmaktadır. 
     Tüm bu çalışmalar sonucunda Türkiye büyük bir ekonomiye ve nüfusa sahip ülke olarak yavaş yavaş uluslararası karşılaşmalarda da her yıl daha yukarılara tırmanmaktadır." Dünya ekonomi formu e-hazırlık sıralamasında Türkiye’nin 2003’te 56. sırada yer alırken 2004’te 52. sıraya yükseldiğini, Orta Avrupa 
     ülkelerinde e-devlet hizmetleri araştırmasında 11 ülke arasında Türkiye’nin 6. sırada bulunduğunu belirten Şener, bir başka araştırmada kamu hizmetlerinin elektronik sunumu konusunda Türkiye’nin pek çok ülkeyi geride bırakarak 9. sıraya yükseldiğini kaydetti. 
     Elektronik ortamdaki işlemlerde yaşanan problemlerin e-imza ile aşılacağını, e-imza sayesinde internetten ürün satın almanın ve ödemelerin kolaylaşacağını vurgulayan Şener, "Elektronik ortamda hizmet sunumu yaygınlaştıkça e-imza kullanımı da artacaktır. Bu nedenle önümüzdeki dönemde kamu kurumlarında e-imzanın yoğun bir şekilde kullanıldığını göreceğiz" dedi. 
     Şener, e-imzanın artık hayatın ayrılmaz bir parçası haline geleceğini ülkenin bilgi toplumuna dönüşümünü sağlamak ve vatandaşların yaşam kalitesini ve refah düzeyini artırmayı hedeflediklerini bildirdi. 
     
     BİNALİ YILDIRIM’IN KONUŞMASI 
     Ulaştırma Bakanı Yıldırım da haberleşme teknolojilerindeki gelişmenin büyük bir hızla devam ettiğini, son 10 yılda yeniliklerin birbirini kovaladığını kaydetti. 
     Teknolojik imkanları kullanarak insanların günlük hayatını kolaylaştırma ve kamunun bürokrasisini azaltmanın kaçınılmaz bir görev olduğunu vurgulayan Yıldırım, bunun için E-imza Yasası’nın çıkarıldığını ifade etti. 
     Haberleşme teknolojilerinde son dönemde kaydedilen aşamalardan söz eden Yıldırım, artık her şeyin bilgisayar üzerinden yapılabildiğini belirtti. Artık çalışma hayatının belirli saatlerle sınırlı olmaktan çıktığını da ifade eden Yıldırım, günün herhangi bir saatinde bilgisayardan işlem yapılabildiğini kaydetti. Yıldırım, bu işlemlerin, espriyle "elektronik zımbırtı" diye ifade ettiği USB Tooken ya da akıllı kartlarla yapılabildiğini belirtti. 
     Kamu kuruluşlarının da e-imza vasıtasıyla yazılarını güvenle gönderebileceğine işaret eden Yıldırım, uygulamanın çok kısa sürede yayılacağına inandığını ifade etti. 
     
</TEXT>
</DOC>
