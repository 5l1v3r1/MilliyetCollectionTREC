<DOC>
<DOCNO> 350222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/ysenay.html </URL>
<DATE> 2005/06/09/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Gol bereketi 
</HEADLINE>
<TEXT>



Milli Takım dişine göre bir rakibi yakaladı dün nihayet... Futbol topunun nasıl kullanılacağı konusunda ilimsel - bilimsel ilişkilerden hiç nasibini alamamış gariban Kazakistan ile "kedi - fare" oynaşması gibi bir oyunla kazanmış olsak da, yine de üç puan muhasebesi iyi bir şey olsa gerek. 
Bizim kaleye nasıl bir paslaşma öyküsüyle gelebileceğinden dahi birhaber olan Kazakistan, futbolda kaç on yıl sonra "Dünyalı" olabilir merak ederim... Bizim böylesine "olmayan bir savunmaya" dahi ataklar düzenlerken paslaşmada ne denli düzeysizce kaldığımızı yine de hayretle izlemeye devam ettik... Sahanın eli ayağı düzgün yeşil alan olmaması gayet de doğal bizce... Futbol topu karşısında hiçbir temel eğitimi alamamış ham vücutlara çok da uygar bir zemini böylesine farklı yenilgilerden başka neler getirebilir ki .. Bizimkilerin adeta tek kale oynamasına rağmen orta alandaki kalabalık arasında kurmaya çalıştığı pas trafiğine ve estetiğine geçerli yorumlar yapmak öylesine zor ki... Emre, Koray, Hüseyin, Necati, Tuncay ve Hamit gibi isimler sanki futbolda top kullanma üslubunu ayrı ayrı lisanlarda anlatmaya çalışıyorlar birbirlerine... Atılan bol gollerdeki Kazak defansın garipliklerini incelediyseniz, anlatmak istediğim uyumsuzluklar daha kolay çözülür düşüncelerinizde... Gökdeniz - Fatih Tekke, Trabzon'un 90 dakikalarında tüm seyirci gözlerin zevkle seyrettiği isimler... Neden Yunanistan önünde de dünkü "derme çatma rakip" karşısındaki gibi şöyle gözlere hoş gelen birkaç soluklu atağın sahipleri olamıyorlardı .. 
Uzun anlatıma hiç gerek yok... Bol golle kazanmamıza rağmen milli kadronun ortaya koyduğu futbolda ve yarışma üslubunda pek uyum yok... Bu takımı çağdaş futbol çizgisine nasıl getiririz .. Yunanistan'ın Ukrayna önünde kaybettiği puanlar sonrası Türkiye'nin grupta yeni düşüncelere ve ince hesaplara girmesi çok da sevindiricidir... Ancak Milli Takım'da tertip ve taktik yenilenmeleri ön koşuluyla olabilirse tabii. 


</TEXT>
</DOC>
