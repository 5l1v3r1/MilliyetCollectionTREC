<DOC>
<DOCNO> 373275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/siyaset/axsiy01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gösteri ihraç edilse Diyarbakır zengin olur' 
</HEADLINE>
<TEXT>


Vali Ala, "Bizden sürekli gösteri yapma izni isteniyor. Eğer gösteri ihraç edilseydi, Diyarbakır Türkiye'nin en zengin ili olurdu ama maalesef ihraç edemiyoruz" dedi 

FERİT ASLAN Diyarbakır DHA 


Kentteki işsizliği ve sanayi yatırımlarını değerlendiren Diyarbakır Valisi Efkan Ala, "Gösteri ihraç edilmiyor. Gösteri ihraç edilse, Diyarbakır Türkiye'nin en zengin ili olur" dedi. 
Gazetecilerle değerlendirme toplantısı yapan Diyarbakır Valisi Ala, "Maalesef yatırımları buraya çekmekte zorlanıyoruz. Bizden sürekli demokratik kurallar çerçevesinde gösteri, açıklama yapma izni isteniyor. Biz de bu izni veriyoruz. Eğer gösteri ihraç edilseydi, Diyarbakır Türkiye'nin en zengin ili olurdu. Ama maalesef gösterileri ihraç edemiyoruz" diye konuştu. 
Vatandaşın sorunlarını yerinde çözmeye çalışacak ya da çözüm yolları gösterecek "mahalle önderi" sistemini hayata geçirmeye çalıştıklarını kaydeden Ala, şunları söyledi 
"Diyarbakır'da 60'a yakın mahallemiz var. Bunlar için 70'e yakın önder seçeceğiz. 70 kişi her konuda eğitimden geçecek. Bir vatandaş bir sorunla karşılaştığında ilk olarak mahallesindeki seçilmiş kişiye giderek, çözümü için yardım talep edecek." 
Yıl sonuna kadar merkez ve ilçelere bağlı susuz köy ya da mezra bırakmamak için çalıştıklarını belirten Ala, su için 45, yol için 50 milyon YTL'ye ihtiyaç duyulduğunu kaydetti. Kamunun yaptıklarıyla övünmesinin yanlış olduğunu söyleyen Ala, yaptıkları ile ancak sivil toplum örgütlerinin övünebileceğini söyledi. 
Diyarbakır'da 20 bin değil, 1200 çocuğun sokakta çalıştığını açıklayan Ala, "Tek tek saydık. 20 bin sokakta çalışan çocuk yok. Sayı çok abartılıyor. Bu çocukların rehabilitesi için çalışmalarımız sürüyor" şeklinde konuştu. 


</TEXT>
</DOC>
