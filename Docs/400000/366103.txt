<DOC>
<DOCNO> 366103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy03.html </URL>
<DATE> 2005/08/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Bahçeli "Milli bir duruş gösterme zamanı gelmiştir" 
</HEADLINE>
<TEXT>

     Milliyetçi Hareket Partisi Genel Başkanı Devlet Bahçeli, "Gelişmeler karşısında milli bir duruş gösterme zamanı gelmiştir" dedi. 
     Bahçeli, partisinin il teşkilatı tarafından Kütahya Dumlupınar Stadı’nda düzenlenen sünnet şöleninde, imzalanan Gümrük Birliği Ek Protokolü’ne ilişkin değerlendirmede bulundu. 
     Türkiye’nin bir kuşatma altında olduğunu ifade eden Bahçeli, şunları söyledi 
     "Türkiye büyük sıkıntılara gebe, yarının ne olacağını bugünden kestirmek zor olmakla beraber, felaketlerin işareti görülüyor. Kuzey Irak’taki gelişmeler ülkeyi bölmeye niyetlenmiş. Siyasallaşma süreci altında bölme tehdidi, son terör olaylarıyla yoğunlaşıyor ve Türkiye’nin her tarafına yine şehitlerimiz gönderiliyor." "Hepimiz bu cennet vatanın evlatlarıyız. Bazı gelişmeler karşısında milli bir duruş gösterme zamanı gelmiştir" diyen Bahçeli, sözlerini şöyle sürdürdü 
     "Önceki akşam milletimizin önünü karartan bir olaya daha şahit olduk. Gümrük Birliği Ek Protokolü, bugünkü iktidar tarafından imzalanmıştır. Bunun anlamı, bitkisel hayata döndürdükleri Kıbrıs davasını ölüme terk etmek demektir. 
     Bitkisel hayata girmiş bir insan, ailesi istemediği takdirde ölüme terk edilemez. Edilirse bunu adı cinayet olur. Ama öyle milli konular vardır ki bunlar da buna benzer bitkisel hayata terk edilmişse bunun ölüm fermanını sayın Erdoğan sen imzalayamazsın. Böyle bir bitkisel hayata dönüştürülmüş ve ölüme terk edilmiş olan bir milli davayı eğer sen ölüme terk ediyorsan, milletinin rızası olmadan bunu yapıyorsan, vatan hainliğiyle eşdeğer bir eylem içerisindesin. Onun için son söz TBMM’ye bırakılmıştır. 
     Milletim adına demokrasinin en önemli kurumu olan TBMM’de bulunan hangi partiden olursa olsun tüm milletvekillerine buradan sesleniyorum Kıbrıs’ın ölüm fermanı olan ek protokolü meclis olarak onaylamayın, elinizin tersiyle bu hükümetin üzerine gönderin." Bahçeli’nin konuşmasının ardından, Ferdi Tayfur konser verdi. 
     Konser sırasında, Ferdi Tayfur’a yaklaşmak isteyen izleyicilerle güvenlik görevlileri arasında arbede çıktı. 
     Olaylarda yaralanan 6 kişi, Kütahya Devlet Hastanesi’ne kaldırılırken, polis ekipleri, cop kullanarak olay çıkaran izleyicileri stadyum dışına çıkardı. 
     
</TEXT>
</DOC>
