<DOC>
<DOCNO> 386404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy22.html </URL>
<DATE> 2005/10/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sağlık Bakanlığı Paniğe gerek yok 
</HEADLINE>
<TEXT>

     Sağlık Bakanlığı, Balıkesir’in Manyas ilçesinde görülen kuş gribinde henüz insanlara geçmiş bir vakanın tespit edilmediğini, paniğe ve telaşa gerek olmadığnı, kuşlarla temas eden 8 kişinin 7 günlük ilaç tedavisine alındığını açıkladı. 
     Sağlık Bakanlığı Temel Sağlık Hizmetleri Genel Müdürü Yard. Doç. Dr. Turan Buzgan ve enfeksiyon hastalıkları uzmanlarından oluşan bir heyet, Sağlık Bakanlığı’nda düzenlenen basın toplantısıyla kuş gribi konusunda yaşanan tartışmalara açıklık getirdi. 
     Dr. Buzgan, kuş gribinin "Hasta olan hayvanlarla yakın temas içinde olan kişilere çok az bir ihtimalle de olsa bulaşabilen bir hastalık" olduğunu belirterek, şu ana kadar dünyada toplam 116 insanda hastalığın görüldüğünü söyledi. 
     Hastalığın insandan insana geçtiğinin tespit edilmediğini vurgulayan Buzgan, "Özelikle kış aylarında görülen grip salgınlarının kuş gribiyle ilgisi yoktur" dedi. Bilim adamları ve Dünya Sağılık Örgütü’nün hastalığa karşı genetik yapısının değişmesi ihtimaliyle önlem aldığını hatırlatan Buzgan, şu haliyle hastalığın endişe yaratmaması gerektiğini vurguladı. 
     
     "SAĞLIK BAKANLIĞI GEREKEN ÇALIŞMALARI YAPMAKTA" 

     Sağlık Bakanlığı’nın kuş gribi hastalığının insanlarda tehlike oluşturmaması için gereken tedbirleri aldığını ifade eden Buzgan, ağustos ayında grip pandemisi planı yaptığını hatırlattı. Şu anda Bakanlığın 60 bin kutu ilaca sahip olduğunu söyleyen Buzgan, insanların aşırı hassasiyetlerinden eczanelerdeki ilaç stoklarını azaltmalarının Bakanlığı etkilemediğini sözlerine ekledi. 
     
     "8 KİŞİ 7 GÜNLÜK İLAÇ TEDAVİSİNE ALINDI" 

     Balıkesir’in Manyas ilçesinde kuşlarla temasta bulunan 8 kişinin 7 günlük ilaç tedavisine alındığını belirten Buzgan, bunun dışında kuş gribi kaynaklı bir insan vakası bulunmadığını dile getirdi. Buzgan, "Konu ihmal edilmeden ciddiyetle takip edilmekte olup bir panik ve telaşa da gerek yoktur" dedi. 
     
     "ÖZELLİKLE GRİP AŞISINA GEREK YOK" 

     Ankara Üniversitesi Enfeksiyon Hastalıkları Ana bilim Dalından Prof. Dr. İsmail Balık, AB tarafından yapılan "Herkes grip aşısı olmalı" çağrısını değerlendirdi. Risk grubu içinde olan kalp ve böbrek hastaları, çocuk ve 65 yaş üzeri kişilerde grip aşısının kuş gribi riski olmadan da yapılması gerektiğini belirten Balık, bunun dışında kuş gribine karşı bir aşı olmadığını söyledi. Aşının kanatlı hayvan çiftliklerinde çalışan personel için ayrıca tavsiye edilebileceğini söyleyen Balık, vatandaşların ayrıca gereksiz ilaç kullanımına yönelmemesi gerektiğini dile getirdi. 
     
     ELLERİNİZİ YIKAYIN 

     Numune Hastanesi Enfeksiyon Bölümünden Doç. Dr. Hürrem Bodur da, Bakanlığın Türkiye’de bulunan 16 sulak bölgede gereken tedbirleri aldığını söyledi. Virüsün ısıya duyarlı olduğunu kaydeden Bodur, çiğ tavukla temas eden kişilerin özel bir endişeye kapılmasına gerek olmadığını, yalnızca ellerini yıkayarak tedbir almalarının yeterli olduğunu ifade etti. 

     
</TEXT>
</DOC>
