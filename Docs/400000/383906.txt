<DOC>
<DOCNO> 383906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy11.html </URL>
<DATE> 2005/10/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan Erken seçim yok 
</HEADLINE>
<TEXT>

     Başbakan Recep Tayyip Erdoğan, AKP milletvekillerine, erken seçimin gündemlerinde olmadığını, seçimin 2007’de yapılacağını söyledi. 
     Lüksemburg’daki tarihi toplantıda Türkiye ile ilgili pazarlıklar sürerken Başbakan Erdoğan da Kızılcahamam’da kampa aldığı AKP milletvekilleriyle değerlendirmelerde bulundu. 
     Edinilen bilgilere göre Erdoğan gruplar halinde görüştüğü milletvekillerinin Meclis’in tatil döneminde teşkilat ve vatandaşlarla yaptıkları görüşmelerde edindikleri izlenimleri dinledi. Ancak Erdoğan, Lüksemburg’da Türkiye’ye yönelik Avusturya’nın sert direnişi ortaya çıkınca, parti yönetimiyle Bakanlar Kurulu’nu toplamak amacıyla kampı kısa kesme kararı aldı. Erdoğan, bu nedenle milletvekillerinin konuşma süresini de kısıtladı. 
     Zamanın kısa olması nedeniyle milletvekilleri hazırladıkları raporlar çerçevesinde görüşlerini anlatma fırsatını bulamazken, Erdoğan da başta AB olmak üzere gündeme ilişkin değerlendirmeler yapmadı. Ancak Erdoğan, AB müzakerelerinin başlayıp başlamaması çerçevesinde en çok merak edilen konuların başında gelen erken seçimle ilgili net bir mesaj verdi. Erdoğan, erken seçimin kesinlikle gündemlerinde olmadığını belirtirken, seçimlerin parlamentonun 5 yılı tamamlamasının ardından normal zamanı olan 2007’de ylapılacağını ifade etti. 
     
</TEXT>
</DOC>
