<DOC>
<DOCNO> 386476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur46.html </URL>
<DATE> 2005/10/13/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Balıkesir Valiliği Toplam 8 bin 583 kanatlı hayvan itlaf edildi 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde görülen ''Kuş Gribi'' nedeniyle bugüne kadar 8 bin 583 kanatlı hayvanın itlaf edildiği bildirildi. 
     Balıkesir Valiliği'nden yapılan yazılı açıklamada, Kızıksa'da karantinanın devam ettiği belirtilerek, İl Sağlık Müdürlüğü, İl Milli Eğitim Müdürlüğü ve Tarım İl Müdürlüğü ekiplerinin, bölgede bilgilendirme toplantılarını sürdürdüğü, ayrıca il genelindeki tüm okullarda öğrencilere yönelik eğitici çalışmalar yapılacağı kaydedildi. 
     Sağlık Bakanlığı ve Balıkesir Valiliği'nin ortaklaşa ''Kuş Gribi'' hakkında vatandaşların aydınlatılması için broşürler hazırlatarak, dağıtacağı ifade edilen açıklamada, şöyle denildi 
     ''Kanatlıları itlaf edilen kişiler adına, hayvan bedelleri banka hesaplarına geçirilmiştir. Hak sahiplerine toplam 94 bin 224 YTL ödeme yapılmıştır. Koruma Karantina Bölgesi'nde 12 Ekim 2005 günü 733 tavuk, 196 ördek, 3 kaz, 9 güvercin ve 3 hindi olmak üzere 944 adet kanatlı itlaf edilmiştir. Hastalığın görüldüğü günden bu yana toplam 8 bin 583 kanatlı itlaf edilmiştir.'' 
     
</TEXT>
</DOC>
