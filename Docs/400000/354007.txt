<DOC>
<DOCNO> 354007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko26.html </URL>
<DATE> 2005/06/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tarım Bakanlığı Rusya ile yaşanan krizde gelişmeler olumlu 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Rusya'ya yaş sebze meyve ihracatında olumlu gelişmeler sağlandığını ve çok yakın bir zamanda sorunun çözüleceğini umut ettiğini söyledi. 
     Mehmet Mehdi Eker, Türk Sanayicileri ve İşadamları Derneği TÜSİAD tarafından düzenlenen ''DTÖ ve AB'deki Değişmeler Işığında 21. Yüzyılda Türkiye Tarımı'' başlıklı raporun tanıtım toplantısına katıldı. 
     Eker, gazetecilerin soruları üzerine, yaş meyve sebze ihracatı konusunda Rus tarafının istediği belgelerin kendilerine iletildiğini söyledi. 
     Görüşmelerin devam ettiğini belirten Eker, ''O konuda gelişmeler sağlandı. Olumlu bir noktada. Çok yakın bir zamanda çözüleceğini umut ediyorum'' dedi. 
     Bakan Eker, Rusya'nın daha önce AB ile imzaladığı mutabakat zaptı bulunduğunu anımsatarak, kendilerine mutabakat zaptını imzalamaya hazır olduklarını geçen hafta itibarıyla bildirdiklerini kaydetti. 
     Eker, Rusya'nın isteklerini incelediklerini ve onlara cevaplar verdiklerini, şu ana kadar gelişmelerin çok olumlu olduğunu vurguladı. 
     Sorunun mali boyutuyla ilgili bir soru üzerine Eker, Türkiye'nin daha önce Rusya'ya yaptığı sebze meyve ihracat rakamlarının aylar itibarıyla olması nedeniyle henüz ortaya çıkmış bir rakam bulunmadığını belirtti. 
     Azerbaycan üzerinden domates ihracatı yapıldığına ilişkin basında yer alan haberin hatırlatılması üzerine de Eker, ihracatçıların, alternatif ihracat alanları bulduğunu kaydetti. 
     
</TEXT>
</DOC>
