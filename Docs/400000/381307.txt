<DOC>
<DOCNO> 381307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo30.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TED'e iki yabancı 

Bayanlar Basketbol Birinci Ligi'nin yeni takımı TED Kayseri Koleji, dış transferde iki yabancı oyuncuyla anlaştı. Lige iddialı girmek istediklerini belirten Basın Sözcüsü Aydın Şerbetçioğlu, bu doğrultuda dün oynanan Erdemir maçında forma giyen Macar Milli Takımı oyuncusu Zsuszanna ve 27 Eylül'de Kayseri'ye gelecek olan ABD'li Cisti ile anlaşmaya vardıklarını belirtti. 

Su kayağı şöleni 

Valİ Recep Yazıcıoğlu anısına düzenlenen 2. Su Kayağı Turnuvası'na Sapanca Gölü'nde start verildi. Slalom, wakeboard ve berfoot dallarında yapılan ve 50'den fazla sporcunun katıldığı organizasyonda yetkililer, "Amacımız su kayağı sporunu geliştirmek ve en az 10-15 sporcumuzu, uluslararası arenada Türkiye'yi temsil edecek şekilde hazırlamak" diye konuştu. 

Hentbol ligi start aldı 

Erkekler ve Bayanlar Hentbol Süper Ligleri'nde 2005-2006 sezonu, dün oynanan maçlarla başladı. İlk gün mücadelerinde alınan sonuçlar şöyle Erkekler Halk Bankası-Trabzon Bld. 34-37, Bilgi Üni.- Taşköprüspor 40-37, Bayanlar TMO-Aliağa Bld. 30-27, Üsküdar Bld.-İzmir B.Bld. 40-22, Zonguldak Asmaspor-Trabzon Bld. 26-37. 

Alemdar ilk sırada 

TürkİYE Offshore Şampiyonası'nda bugün İstanbul'da yapılacak sezonun son etap yarışına ilk sıradan başlama hakkını, diğer 11 tekneyi geride bırakan Alemdar elde etti. Caddebostan parkurunda dün yapılan sıralama turlarında 26.53 ile tekneleri Alemdar ile en iyi zamanı elde eden Murat Alemdar-Vidal Yetkin ikilisi, şampiyonada da 869 puanla ilk sırada yer alıyor. 

Çizme'de tarihi gün 

İtalya futbolunda bugün bir ilk yaşanacak, bir bayan hakem Profesyonel Futbol Ligi'nde maç yönetecek. Anna De Toni 4. Lig takımlarından Alto Adige ile Lecco arasındaki karşılaşmayı idare edecek. 28 yaşındaki Toni, "İnsanlar bana güvenip beni bu noktaya getirdi. Şimdi benim yapmam gereken sahaya çıkıp, buraya hak ederek geldiğimi göstermek" dedi. 15 yaşından bu yana hakemlik yapan Toni, Amatör Lig'de 16 maç yönetti. 

Hearts fırtınası 

İskoç Ligi'nde olağanüstü bir performans ortaya koyan Hearts, şampiyonluğun en güçlü adayı Glasgow Rangers'ı 1-0 yendi. Bordo-Beyazlılar, rakibini Bednar'ın 15. dakikadaki golüyle devirip, sekizde sekiz yaptı. 

Denizli moral buldu 

Mustafa Denizli'nin çalıştırdığı Pas takımı, Malavan'ı 3-0 yenerek, bir maçı eksiğiyle İran Ligi'nde 2. sıraya yerleşti. Ev sahibinin gollerini Nakuman, Rezzakirad ile Traore kaydetti. Denizli, maç sonrası, "El Ayn'a elendiğimiz maç bizde büyük moral bozukluğu yarattı ama bugün kazandığımız için mutluyum" dedi. 


</TEXT>
</DOC>
