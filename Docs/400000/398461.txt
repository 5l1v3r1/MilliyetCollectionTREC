<DOC>
<DOCNO> 398461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur02.html </URL>
<DATE> 2005/11/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Eğitim- Sen eylemi olaysız sona erdi 
</HEADLINE>
<TEXT>

     ANKA AA 

Eğitim-Sen tarafından gerçekleştirilen ve dün çıkan olaylarda 18 kişinin yaralandığı "Büyük Eğitimci Yürüyüşü" bugün yapılan mitingle sona erdi. 
     Eğitim-Sen tarafından 24 Kasım Öğretmenler Günü dolayısıyla başlatılan "Büyük Eğitimci Yürüyüşü", son durağı Ankara’da düzenlenen mitingle sona erdi. 
     
     TEPKİLERE NEDEN OLAN MİTİNG 

     Gündeme gelmesinin ardından Milli Eğitim Bakanı Hüseyin Çelik, Emniyet Genel Müdürlüğü, Ankara Valiliği’nin tepkisine yol açan miting için Milli Eğitim Bakanı Çelik, "Yasal bir yürüyüş yapsınlar ben de yürüyeyim" demişti. 
     Yaklaşık beş gündür "demokratik eğitim, eğitimcilerin sosyal haklarının düzenlenmesi" talepleriyle çeşitli illerden gelen ve Ankara girişinde polis tarafından durdurulan eğitimciler, burada müdahale ile karşılaşmış, 18 kişi çıkan olaylarda yaralanmıştı. 
     Dün Güvenpark’ta Milli Eğitim Bakanlığı’na gitmek isterken de polisin müdahalesi ile karşılaşan Eğitim- Sen’liler yaşanan gelişmeleri protesto etmek için akşam saatlerine kadar Ankara’nın şehir girişlerinde ve Ziya Gökalp Caddesi’nde beklemişlerdi. 
     Geceyi KESK’e bağlı sendikalarda geçiren Eğitim- Sen’liler, bu sabah tekrar Ziya Gökalp Caddesi’nde toplandılar. Burada dün polisin müdahalesiyle İstanbul yolunda durdurulan eylemcilerle buluşan grup, diğer illerden gelen sendikalıların şehre sokulmasını bekledi. 
     
     VALİLİKTEN İZİN ÇIKMADI 

     Ankara Valiliği, şehir dışından gelen Eğitim- Sen’lilerin tamamının şehre girmesine izin vermedi. 
     Valiliğin "her gruptan bir iki kişi temsilci olsun" önerisini kabul etmeyen Eğitim-Sen’liler bulundukları yerlerde basın açıklaması yaparak olayı protesto ettiler. 
     Ziya Gökalp’te bulunan gruba, Eğitim-Sen Genel Başkanı Alaadin Dinçer seslendi. Dinçer, dört gündür "yağmur, gaz bombası, çamur" altında Ankara’ya girme mücadelesi verdiklerini kaydederek, yaşadıkları olayların hak alma mücadelesinde önemli bir adım olduğuna inandıklarını vurguladı. 
     Dinçer, "giremezsiniz diyorlardı, girdik, yürüyemezsiniz diyorlardı yürüdük" diyerek, "biz çok Tayyiplere demokrasi öğrettik, buna da öğreteceğiz" diye konuştu. 
     
     ULEMAYA SORDU BARİKAT KURDU 

     Son günlerde yaşanan ulema tartışmalarını anımsatan "Ulemaya sordu barikat kurdu" sloganını da değerlendiren Dinçer, eğitimcilerin yaratıcılıklarını her alanda gösterdiğini belirtti. "İnatla ısrarla örgütlü mücadelemizi, demokratik toplum talebimizi yineleyeceğiz" diyen Dinçer, maaşlara yapılan zamların da bu mücadelenin bir neticesi olduğunu dile getirdi. 
     Dinçer, Eğitim-Sen’in taleplerini, "demokratik, parasız, eşit, laik, anadilde eğitim" olarak sıraladı. 
     Konuşma sık sık "Ampul Tayyip", "Faşizme Karşı omuz omuza", ""Direne direne kazanacağız", "Zafer direnen emekçinin olacak" sloganları ve yuhalamalar ile kesildi. 
     Eylem yapılan açıklamanın ardından olaysız sona erdi. 
     
     EYLEMDEN NOTLAR 

     Konuşmanın ardından, eylem boyunca trafiğe kapatılan Ziya Gökalp Caddesi, belediye görevlilerince yapılan temizlik çalışmasından sonra ulaşıma açıldı. 
     Bu arada, Ankara'da 2 gündür süren eylemde yorulan sendika üyeleri cadde üzerinde oturup, uzanarak dinlendi. Bazı göstericilerde, zaman zaman türküler söyleyip halay çektiler. Eğitim Sen üyelerine bazı siyası parti, sivil toplum örgütleri temsilcileri ile öğrenci grupları destek verdi. Sendika yöneticilerinin tüm girişimlerine rağmen Samsun, Eskişehir ve Konya Yolu'nda bekletilen ve şehir merkezine giremeyen Eğitim Sen üyeleri açıklamaların ardından otobüslerle illerine geri döndüler. 
     Çevik kuvvet, özel harekat ve ilçe emniyet müdürlüklerinde görevli yaklaşık 5 bin emniyet mensubu, eylem boyunca Kızılay ve çevresinde yoğun güvenlik önlemi aldı. Eylemin sona ermesinin ardından, Ankara Valisi Kemal Önal, başta Ankara Emniyet Müdürü Ercüment Yılmaz olmak üzere, "2 gündür Ankara'da süren yasadışı gösterilerde, emniyet teşkilatı ve rütbeli amirlere gösterdikleri sağduyulu ve duyarlı çalışmalar nedeniyle" telsiz aracılığıyla teşekkür etti. 
     
</TEXT>
</DOC>
