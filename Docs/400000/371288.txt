<DOC>
<DOCNO> 371288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur34.html </URL>
<DATE> 2005/08/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sokağı tel örgüler ve demir kapıyla kapattı 
</HEADLINE>
<TEXT>

     Antalya'da, bir kişi tapulu arsası olduğunu iddia ettiği sokağı tel örgülerle çevirdi ve yolu demir kapıyla kapattı. 
     Tel örgüler ve kapı, daha sonra çevik kuvvet eşliğinde sokağa gelen belediye ekiplerince kaldırıldı. 
     Ahmet Güloğlu, tapulu arsası içinde yer aldığı gerekçesiyle Yenigün Mahallesi 1055. Sokak'ı tel örgülerle çevirdi ve sokak girişine demir kapı yaptırdı. 
     Vatandaşlar, sokağın araç ve insan trafiğine kapatılmasına tepki gösterdi. 
     Muratpaşa Belediyesi ekipleri, çevik kuvvet eşliğinde söz konusu sokağa gelerek, tel örgüler ile sokak girişine takılan demir kapıyı söktü ve yolu ulaşıma açtı. 
     Ahmet Güloğlu ve oğlu Ali Güloğlu, yaptıkları açıklamada, Yenigün Mahallesi 1055 Sokak'ta evleri bulunduğunu belirterek, tapulu arsalarının sokağı da içine aldığını söylediler. 
     İmar kayıtlarında da yolun imarlı arsa olarak gözüktüğünü iddia eden Ali Güloğlu, şöyle devam etti 
     ''Babam burayı komşuluk hatırı için bugüne kadar kullandırmış, ancak, muhtar ve bazı kişiler, zorla buranın yol olarak kalacağını söylediler. Bunun üzerine de babam sokağı kapattı. Burası bizim tapulu mülkümüz. Bu yol bize ait. Kimse burayı yol olarak kullanamaz. Burayı yıkan belediyeyi ve sorumluları mahkemeye vereceğim. Yargıya saygıları yok. Elimdeki belgelerin buranın benim olduğunu ortaya koymasına karşın cebirle burayı açmaya çalışıyorlar.'' Mahalle sakinleri de evlerine gitmek için uzun bir mesafeyi aşmak zorunda kaldıklarına işaret ederek, sokağın tel örgüler ve kapıyla kapatılmasına tepki gösterdiler. 
     
     'HER ÖNÜNE GELEN YOL KAPATAMAZ' 

     Muratpaşa Belediye Başkanı Süleyman Evcilmen, belediyenin ''kanun dışı'' bir uygulamayı önlediğini kaydetti. 
     ''Her önüne gelen yol kapatmaz'' diyen Evcilmen, şöyle konuştu 
     ''Burası kadastrolu bir parsel. Burasının bir bölümü hak sahibinin tapulu malı da olsa yolu kapatamaz. Ruhsat verilinceye kadar ortak kullanımda kalmalı. Bu kişi daha önce de burayı duvar çekerek kapatmıştı. Belediye olarak konuyu ele aldık ve İl İdare Kurulu'ndan yolun açılması yönünde karar çıktı. 
     Belediye Encümeni'nden de yolun açılması yönünde karar alındı. Encümen kararına rağmen yol açılmadı. Biz yolu açtık. İnşaat ruhsatı verilinceye kadar mülk sahipleri yolu kamuya kapatamaz.'' 
     
</TEXT>
</DOC>
