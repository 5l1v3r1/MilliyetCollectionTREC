<DOC>
<DOCNO> 368766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas11.html </URL>
<DATE> 2005/08/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şişmanlık kanser riskini artırıyor... 
</HEADLINE>
<TEXT>

     Kanser vakalarının yüzde 35’i beslenmeye bağlı ve şişmanlarda kanser görülme riski iki kat daha fazla... 
     Sağlık Bakanlığı Kanserle Savaş Dairesi Başkanlığı’nca yapılan açıklamada, kanser konusunda vatandaşlara uyarılar yapıldı. 
     Açıklamada, dünyada en önemli halk sağlığı sorunu olarak kabul edilen kanser hastalığının, Türkiye’deki ölümlerde kalp-damar hastalıklarından sonra ikinci sırada yer aldığı belirtilerek, Türkiye’de özellikle yoğun sigara tüketiminin yol açtığı kanser vakalarının önemli bir sağlık sorunu olduğu vurgulandı. 
     Sigara içmeyen akciğer kanserli hastaların yüzde 33’ünün, sigara içen bir kişiyle birlikte yaşadığına dikkat çekilen açıklamada, bu kişilerde görülen akciğer kanserlerinin nedeninin çocukluk çağı veya erişkin dönemdeki pasif içicilik olduğu kaydedildi. 
     
     ŞİŞMANLAR İKİ KAT RİSK ALTINDA 

     Açıklamada, kanser olgularının önemli bir bölümünün ise çevresel etkenlere bağlı olduğu, bunlar arasında beslenmenin önemli yer tuttuğu belirtildi. 
     Kadınlar ve erkeklerde görülen kanser vakalarının yüzde 35’inin beslenmeye bağlı olduğu bildirilen açıklamada, şişman kişilerde, kanser riskinin iki kat daha fazla olduğu vurgulandı. 
     Açıklamada, vatandaşlara beslenme konusunda şu uyarılarda bulunuldu 
     "Hayvansal yağ tüketimini azaltın, az yağlı, bol lifli beslenin, kepek, yulaf gibi lif açısından zengin besinleri tercih edin, bol miktarda sebze-meyve tüketin, kırmızı et yerine tavuk, balık veya kuru baklagilleri tercih edin. 
     Yağsız beslenmeye özen gösterin, yemekleri kızartmak yerine haşlayın veya buharda pişirin, kimyasal koruyuculu hazır yiyecekler yerine doğal besinleri tercih edin. 
     Düzenli olarak süt veya süt ürünlerini tüketin, mangal gibi ateşte pişirme yönteminin tercih etmeyin." 
     
     MUSLUK SUYUNU AKITARAK KULLANIN 

     Açıklamada, cilt kanserinin en önemli etkeni sayılan ultraviyole ışınları konusunda da uyarılar yapılarak, özellikle yaz aylarında, güneş ışınlarının en yoğun olduğu 10.00-16.00 saatleri arasında, güneş ışınlarından korunmanın önemli olduğu ifade edildi. 
     Kanserle mücadelede, "güvenli su kullanımı, hava kirliliği ve radyasyondan korunma"nın da önemli olduğu belirtilen açıklamada, "Pişirme, içme ve bebek maması hazırlamak için sıcak su musluğunu kullanmayın. Musluk 6 saat ve üzeri kullanılmamışsa, suyu akıtarak kullanın. Satın alınan suların içinde yer alan maddelere ve özellikle damacana sularının izin belgelerine dikkat edin" uyarıları yapıldı. 
     
     ÇOCUKLARI TV VE BİLGİSAYARDAN UZAK TUTUN 

     Açıklamada, çoğu kanser yapan 188 tehlikeli hava kirleticisi bulunduğu, kapalı ortamda, sigara dumanı, soba ve benzeri ısıtıcılar, boya malzemeleri, bina yapı malzemeleri, halı, parke gibi döşemeler, temizlik malzemelerinin, hava kirleticileri içinde yer aldığı bildirildi. 
     Açıklamada, şöyle denildi 
     "Böcek öldürücülerden kaçınılmalı, bu mümkün değilse kullanılan ortama belli bir süre girilmemelidir. 
     Radyasyon, cilt, akciğer, kan, kemik, karaciğer, meme, rahim ağzı, tiroid ve kemik iliği gibi birçok kanser türüne yol açar. Bu nedenle radyolojik tetkikleri ancak doktor tavsiyesi alarak yaptırın, bebek ve çocukları televizyon, bilgisayar gibi radyasyon yayan cihazlardan uzak tutun." Halkın kanser hastalığının nedenleri ve belirtileri ile hastalıktan korunma ve erken tanı konularında bilgilendirilmesinin, hastalıkla mücadelede çok önemli rol oynadığı vurgulanan açıklamada kanserde erken teşhis ve tedavinin hayat kurtardığına dikkat çekildi. 
     
</TEXT>
</DOC>
