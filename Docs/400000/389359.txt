<DOC>
<DOCNO> 389359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/guncel/gun05.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanın oğlunu şik yet ettiler 
</HEADLINE>
<TEXT>


Yazı seçmenlerle geçiren AKP'li milletvekillerinden Zeynep Börü, Başbakan'a "bakan çocuklarının yolsuzluklarının" konuşulduğu CD halinde bir rapor sundu 

ANKARA Milliyet 

Başbakan Recep Tayyip Erdoğan'ın AKP'li milletvekillerine verdiği "vatandaşa gidin" talimatı üzerine TBMM'nin tatilde olduğu yaz dönemini seçmenle geçiren AKP Adana Milletvekili Zeynep Ayhan Börü, dağ köylerinden "bakan çocuklarının konuşulduğu yolsuzluk yakınmalarıyla" döndü. Börü, Erdoğan'a sunduğu rapora, dağ köylülerinin konuşmalarını içeren bir CD de ekledi. 
Eşi Ahmet Börü ve danışmanı ile Adana, Antalya ve Denizli'nin Buldan ilçesindeki köyleri gezen Börü, izlenimlerini rapor olarak AKP Halkla İlişkiler Başkanlığı'na ve Başbakan'a iletti. Börü, izlenimlerini Milliyet'e şöyle anlattı "Teke ilçesinin Ormancık Köyü'nde bir nine, 'Kızım hiç buraya milletvekili gelmedi. Sana başımın burasında değil, ta şurasında yer var' dedi. Antalya'nın bazı köyleri Güneydoğu'dan daha mahrum. Vatandaş, 'Aman ha yolsuzluğa meydan vermeyin, yanlış yapanı barındırmayın' diyor. Kadın milletvekillerine özlem duyuyorlar, bir ana, bir abla gibi yaklaşımlar oldu." 

'Köyde konuşuluyor' 
Ziyaret edeceği yerleri yazılı olarak bildirmesine karşın, bazı illerde AKP örgütlerinden katılım olmadığını belirten Börü, köylerde taban fiyatlardan yakınılırken, mısır ithalatı Maliye Bakanı Kemal Unakıtan'ın oğluyla ilgili tartışma gibi konularda bakan çocuklarıyla ilgili şikayetlerin gündeme geldiğini söyledi. Börü, "Vatandaş herşeyi biliyor. Bu Ankara'da İstanbul'da konuşulur, sosyete kuaföründe, barlarda konuşulur. Ama daha önemlisi köylerde de konuşuluyor" dedi. 

'Oy kaybettik' 
Partisinin oy potansiyeliyle ilgili, "Küçük çapta puan kaybetmiş olsak da, Başbakan'a güven artıyor" diyen Börü, şunları söyledi "Kimse 'cahil halk' deyip geçmesin. En ücra köyde köşede oturan kadın bile çok duyarlı. Sen 'Mısır'ın fiyatı' dediğinde, o başka şey söylemesini de biliyor, teşkilatın ona kapıyı açmadığını da biliyor." 



</TEXT>
</DOC>
