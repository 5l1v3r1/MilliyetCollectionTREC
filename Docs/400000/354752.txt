<DOC>
<DOCNO> 354752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko36.html </URL>
<DATE> 2005/06/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Meksika'ya Türkiye'nin 10 katı kadar yabancı sermaye girişi oldu 
</HEADLINE>
<TEXT>

     Ekonomik İşbirliği ve Kalkınma Örgütü OECD Doğrudan Yabancı Sermaye Yatırımı DYSY raporuna göre, 1995-2004 yılları arasında, Türkiye'ye 13.7 milyar dolarlık doğrudan yabancı sermaye yatırımı gerçekleşti. 
     DYSY Raporu'na göre, 1995-2004 yılları arasında, Türkiye'den 4.4 milyar dolarlık doğrudan yabancı sermaye çıkışı oldu. Bu dönemde, en yüksek sermaye çıkışı, 870 milyon dolarla 2000 yılında gerçekleşti. 
     2001 yılındaki krizin ardından, 3.3 milyar dolarlık DYSY girişi olurken, 2002 yılında bu rakam 1 milyar dolara geriledi. 2003 yılında ise 1.7'ye, geçen yıl da 2.6 milyar dolara çıktı. 
     2002 yılındaki DYSY çıkışı 200 milyon dolara gerilerken, bu rakam 2003'te 500 milyon dolar, 2004 yılında da 900 milyon dolar olarak gerçekleşti. 
     
     DOĞRUDAN YABANCI SERMAYE GİRİŞ VE ÇIKIŞLARI... 
     1995-2004 yılları arasında, OECD üyeleri arasında, Türkiye'ye 13.7 milyar dolar DYSY girişi olurken, aynı dönemde, ABD'ye 1 trilyon 461.4 milyar dolar DYSY geldi. 
     Aynı dönemde, Slovak Cumhuriyeti 11.8 milyar dolar, Yunanistan 8.9, İzlanda ise 1.7 milyar dolar DYSY çekebildi. 
     Yine aynı dönemde, Türkiye ekonomisiyle kıyaslanan Meksika'ya, Türkiye'dekinin neredeyse 10 katından fazla 147.9 milyar dolar, İrlanda'ya 139.3 milyar dolar, Polonya'ya 56.2 milyar dolar, Macaristan'a ise 35.2 milyar dolarlık DYSY girişi gerçekleşti. 
     1995-2004 yılları arasında, Türkiye'den 4.4 milyar dolarlık toplam DYSY çıkışı yaşanırken, aynı dönemde, ABD'den 1 trilyon 511.6 milyar dolar DYSY çıkışı oldu. 
     OECD verilerine göre, Türkiye'de, ekonomik krizlerde sermaye çıkışı artarken, krizlerin hemen ardından sermaye girişlerinde artış yaşandı. 
     
</TEXT>
</DOC>
