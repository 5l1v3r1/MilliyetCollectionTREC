<DOC>
<DOCNO> 360485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur11.html </URL>
<DATE> 2005/07/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İnanılmaz kaza 1 ölü, 2 yaralı 
</HEADLINE>
<TEXT>

     Şeyhmus ÇAKAN DİYARBAKIR DHA 

      DİYARBAKIR'ın Lice İlçesi'ndeki Sarım çayında boğulan 15 yaşındaki Bişar Aytek'in cesedinin aranması sırasında ilginç olaylar yaşandı. Ceset aramaları sırasında fenalaşan belediye işçisini hastaneye götüren ambulans, olay yerine gelmekte olan boğulan Aytek'in ailesinin bulunduğu minibüsle çarpıştı. Kazada, ambulanstaki işçi öldü, 2 işi yaralandı. 
     Serinlemek amacıyla Sarım çayına giren Bişar Aytek, bir süre yüzdükten sonra akıntıya kapılarak boğuldu. İhbar üzerine olay yerine gelen görevliler Aytek'in cesedini çıkarırken, aramalara katılan Lice Belediyesi işçilerinden 32 yaşındaki Erkan Kartop, fenalaşarak baygınlık geçirdi. 
     Kartop, olay yerine gelen ambulansla Lice Devlet Hastanesi’ne kaldırılmak üzere yola çıktı. Çocuklarının boğulduğu haberini duyan Aytek Ailesi de, Hüseyin Durmaz’ın kullandığı 21 DY 340 plakalı minibüsle olay yerine hareket etti. Minibüs, Lice-Kulp karayolunun 1. kilometresinde, belediye işçisi Kartop’un bulunduğu ambulansla çarpıştı. 
     Kazada, ambülansda bulunan belediye işçisi Erkan Kartop hayatını kaybetti, sürücü Hüseyin Durmaz ile Erkan Yoldaş yaralandı. Yaralılar, kaldırıldıkları Lice Devlet Hastanesi’nden Diyarbakır Dicle üniversitesi Tıp Fakültesi Hastanesi’ne sevk edildi. Olayla ilgili soruşturma başlatıldı. 
     
</TEXT>
</DOC>
