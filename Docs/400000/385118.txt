<DOC>
<DOCNO> 385118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur10.html </URL>
<DATE> 2005/10/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeni uydu için TÜRKSAT'a yetki 
</HEADLINE>
<TEXT>

     Operasyonel ömrü en geç 2007 yılında sona erecek olan TÜRKSAT 1C uydusunun yerini alacak yeni bir uydunun tedariki konusunda TÜRKSAT Uydu Haberleşme ve Kablo TV İşletme A.Ş yetkilendirildi. 
     TÜRKSAT Uydu Haberleşme ve Kablo TV İşletme A.Ş tarafından uydu tedariki, fırlatılması, uydu üretilmesi ve şirket kurulmasına ilişkin esasların yürürlüğü konulması, Ulaştırma Bakanlığı'nın 21 Eylül 2005 tarihli ve 1521 sayılı yazısı üzerine 406 sayılı Telgraf ve Telefon Kanunu'nun ek 33'üncü maddesine göre Bakanlar Kurulu'nca 23 Eylül 2005 tarihinde kararlaştırıldı. Karar, Resmi Gazete'nin bugünkü sayısında yayımlandı. 
     Karara göre, operasyonel ömrü en geç 2007 yılının son çeyreğinde sona erecek olan TÜRKSAT 1C uydusunun yerini alacak yeni bir uydunun tedariki ve fırlatılması, TÜRKSAT uydularına yedeklik yapacak ve gelişen pazar ihtiyacına cevap verecek kamu kuruluşlarının, araştırma kurumlarının, üniversitelerin, özel kurum ve şirketlerin ihtiyacını karşılamak üzere haberleşme uyduları, gözlem uyduları, bilimsel ve diğer amaçlara yönelik uyduların yurtiçinde kurulacak üretim tesislerinde, yurtdışı sanayi rehberliğinde üretim ve entegrasyonu konusunda, TÜRKSAT Uydu Haberleşme ve Kablo TV İşletme A.Ş yetkilendirildi. 
     Yurtiçinde kurulan ve kurulacak uydu üretim tesislerinde, uyduların ve alt sistemlerinin üretilmesi, entegrasyonu, test edilmesi, uydu ve uzay teknolojilerinde ülke ihtiyaçlarını karşılamak üzere uzman işgücünün yurtiçi ve yurtdışında yetiştirilmesi ve istihdamı ile yeni pazarlara girilmesi, uydu pazarındaki etkinliğin artırılması ve uydu alanında dünyadaki gelişmelerden uzak kalınmaması amacıyla yeni şirket kurulması veya kurulu bulunan şirketlere ortak olunması veya satın alınması konusunda da yetki TÜRKSAT Uydu Haberleşme ve Kablo TV İşletme A.Ş'ye verildi. 
     
</TEXT>
</DOC>
