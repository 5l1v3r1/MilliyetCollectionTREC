<DOC>
<DOCNO> 357516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko06.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışının faturası 20.2 katrilyon lira 
</HEADLINE>
<TEXT>


ANKARA ANKA 

Türkiye'deki yaygın kayıt dışı çalışmanın, devleti sadece istihdam ve kavranamayan gelir üzerinden alamadığı vergi ve sigorta primleri nedeniyle yıllık yaklaşık 20.2 katrilyon liralık kayba uğrattığı belirlendi. 
DİE'nin verilerine göre, Türkiye'de 21 milyon 190 bin çalışandan sadece 10 milyon 680 bini SSK, Bağ-Kur ve Emekli Sandığı'na kayıtlı bulunuyor. Geriye kalan 10 milyon 510 bin kişi ise herhangi bir sosyal güvenlik kuruluşuna kayıtlı bulunmuyor. 
Bunların 3 milyon 337 bini ücretsiz aile işçisi olarak çalıştığı için herhangi bir sosyal güvenlik kuruluşuna kaydolma zorunluluğu bulunmuyor. Ancak geriye kalan 7 milyon 172 bin kişinin ise yasalar gereğince SSK ya da Bağ-Kur'a kayıtlı olmaları gerekiyor. 
Aile işçileri dışındaki kayıt dışı çalışanlardan ücretli ve yevmiyeli olan 3 milyon 346 binini SSK, işveren ve kendi hesabına çalışan 3 milyon 826 bini de Bağ-Kur'a kayıtlı olmadığı için devlet yılda 20 katrilyon 169 trilyon liralık prim ve vergi kaybına uğruyor. 


</TEXT>
</DOC>
