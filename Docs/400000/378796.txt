<DOC>
<DOCNO> 378796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/dunya/axdun02.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Rumları memnun ediyor 
</HEADLINE>
<TEXT>


GÜVEN ÖZALP Brüksel 


Kıbrıs deklarasyonu konusunda uzun süredir uzlaşı arayan Avrupa Birliği AB bugün konuyu bir kez daha masaya yatırma kararı aldı. Önceki günkü AB Daimi Temsilciler Komitesi'nde COREPER alınan karar çerçevesinde Dönem Başkanı İngiltere, yeni bir taslak hazırladı. COREPER, bu taslağı görüşmek üzere bugün bir araya gelecek. 
İngiltere, son COREPER toplantısı öncesinde hazırladığı taslak üzerinde Rum Kesimi'nin "itirazlarını ortadan kaldırmasına yardımcı olacak" bir takım değişikliklere gitti. Üye ülkelerle yürütülen yoğun ikili temasların ardından karşı deklarasyon konusunda 25 üye arasında mutabakat oluşabileceği sinyalini alan İngiltere, COREPER'i olağanüstü toplantıya çağırdı. 
Son COREPER toplantısında gündeme getirilen itirazlar ışığında İngiltere'nin metin üzerinde yaptığı en önemli değişikliği "tanıma" konusu oluşturuyor. Tanıma konusunda bir önceki taslakta, "Bütün üye ülkelerin önceden tanınması üyeliğin gerekli bir parçasıdır" ifadelerine yer veriliyordu. Yapılan değişiklik çerçevesinde bu ifadenin, "Bütün üye ülkelerin önceden tanınması katılım sürecinin gerekli bir parçasıdır" haline dönüşmesi öngörülüyor. Birleşmiş Milletler BM çözüm süreciyle, AB katılım sürecinin birbirlerinden ayrı değerlendirileceği de metinde vurgu yapılması öngörülen bir başka unsuru oluşturuyor. Bu bağlamda AB, tanıma konusunu BM sürecine ve ona bağlı olası çözüme değil, Rumların istediği gibi Türkiye'nin katılım sürecine endekslemiş olacak. 
İngiltere'nin yaptığı değişiklikler ışığında Rum Kesimi de deklarasyona ilişkin itirazlarını ortadan kaldırma sinyali veriyor. Yapılan değişiklikleri değerlendiren bir Rum yetkili, "Yapılan değişikliklerde itirazlarımız dikkate alındı. İngiltere'nin son yaklaşımı beklenti ve çıkarlarımıza daha uygun" dedi. 

'Müzakere Çerçevesi' 
Dönem Başkanı İngiltere, yaptığı ikili temasların olumlu geçmesinden hareketle bugün karşı deklarasyon üzerinde uzlaşı çıkmasını yüksek bir ihtimal olarak görüyor. COREPER, taslak metin üzerinde anlaşırsa AB'nin karşı deklarasyonu resmi hale getirilecek. Karşı deklarasyon konusunun ardından da AB, çabasını müzakerelerde izlenecek yöntemleri içeren Müzakere Çerçevesi üzerinde uzlaşma sağlamaya yoğunlaştıracak. Bugünkü toplantıda bu konunun da ele alınması öngörülüyor. Türkiye bu belgede değişikliğe gidilmesini istemiyor. 


</TEXT>
</DOC>
