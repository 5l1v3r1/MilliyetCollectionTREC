<DOC>
<DOCNO> 399482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun07.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurur gecesi 
</HEADLINE>
<TEXT>


İstanbul Üniversitesi İletişim Fakültesi'nin 55. yılında eski öğretim üyeleri ve mezunlarına plaket verildi 

İSTANBUL Milliyet 

İstanbul Üniversitesi İÜ İletişim Fakültesi kuruluşunun 55. yıldönümünü etkinlikleri çerçevesinde düzenlenen gecede, çoğu gazetecilik yapan eski mezunlar ve üniversite camiası bir araya geldi. 
İÜ Bilim ve Sanat Merkezi'ndeki önceki akşam düzenlenen yemekte konuşan Rektör Prof. Dr. Mesut Parlak, "İletişimin, çağın en önemli alanlarından biri olması, bizlerin sorumluluğunu daha da artırmıştır. Bu sorumluluk, bizim bu alanda hem üniversite, hem de fakülte olarak ilk olmamız nedeniyle daha da derinleşmektedir" dedi. 
İletişim Fakültesi Dekanı Prof. Dr. Suat Gezgin ise gazetecilik mesleğinde yaşanan sıkıntı ve sorunlara değinerek, bu sorunların aşılmasında iletişim sektöründe çalışanların birlikteliğinin önemli olduğunu kaydetti. Konuşmaların ardından, eski öğretim görevlileri ve mezunlarına plaket verildi. 
Geceye, TGC Başkanı Orhan Erinç, Prof. Dr. Tayfun Akgüner, Prof. Dr. Nükhet Güz, Prof. Dr. Toktamış Ateş, Nail Güreli, Doğan Heper, Attila Gökçe, Orhan Ertanhan, Alpay Kabacalı, Vasfiye Özkoçak, Şevket Altuğ, Gani Müjde, Şakir Süter ve Bakırköy Belediye Başkanı Ateş Ünal Erzen'in de aralarında bulunduğu çok sayıda kişi katıldı. 



</TEXT>
</DOC>
