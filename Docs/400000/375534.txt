<DOC>
<DOCNO> 375534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun08.html </URL>
<DATE> 2005/09/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Paris'te binlerce kişi sokaklara döküldü 
</HEADLINE>
<TEXT>

     SAADET ORUÇ Paris DHA 

      FRANSA'nın başkenti Paris'te arka arkaya meydana gelen ve bir hafta içinde 24 kişinin ölümüne neden olan yangınlar, binlerce kişiyi sokağa döktü. 
     Çok sayıda siyasetçinin de destek verdiği ve yürüyüş kortejinin Paris'i bir uçtan bir uca katettiği mitingde, hükümetin politikaları eleştiri yağmuruna tutulurken, eleştirilerden en çok payını alan siyasetçi de İçişleri Bakanı Nicolas Sarkozy oldu. Sarkozy'nin sadece politikaları değil, Doğu Avrupa göçmeni olan ailesi ve kendisini terk eden eşi de sloganlara konu oldu. Sarkozy, ailesinin göçmen olduğunu unuttu’, Cecilia sokakta’ gibi sloganlar da Sarkozy'nin göçmen siyasetini eleştiren sloganların yanısıra atıldı. 
     Mitinge destek veren isimlerden eski bakanlardan Bernard Kouchner, Fransız Komünist Partisi Genel Sekreteri Marie- George Buffet ve aşırı solcu İşçi Mücadelesi Lutte Ouvriere grubunun cumhurbaşkanı adayı Arlette Laguillier DHA'ya açıklamalarda bulundular. Kouchner, konut sorunu konusundaki düşüncelerini DHA muahibirine anlatırken, oradan geçmekte olan bir Fransız kendisine müdahale etti ve bakan olduğu dönemde konut sorunu için ne yaptığını sordu. Kouchner ise konutla değil, sağlıkla ilgili bir bakan olduğunu hatırlattı. 
     Arlette Laguiller, Fransızların sorunların çözümü için göçmenlerle beraber mitingde yeraldıklarını söylerken, Marie-George Buffet konut sorununun sadece göçmenleri değil, Fransız vatandaşlarını da etkileyen bir problem olduğunu söyledi. Yürüyüş sırasında zaman zaman kalabalıktan polise yönelik sert davranışlar gözlendi ancak yine eylemciler bu tür davranışları sakinleştirerek olay çıkmasını önledi. Ancak, Paris'in özellikle merkezi olan Chatelet'ye giden tüm cadde ve sokakların kalkanlı ve coplu polislerle tutulması dikkat çekti. 
     Miting korteji yürüyüşüne polisin hemen hemen tüm ana caddeleri kapatması ve Paris trafiğini felç eden düzenlemeler yapmasına karşın, ilk yangının çıktığı ve 17 kişinin öldüğü 13'üncü bölgeden başladı, 7 kişinin yaşamını yitirdiği 3'üncü bölgeden geçerek, Cuma günü polis zoruyla boşaltılan Fraternite sokağına ulaştı. Burada kurulmuş olan polis barikatına bira kutuları ve taş atan birkaç kişinin yatıştırılmasıyla ortalık sakinleşti ve grup biraz da polisin tüm sokakları tutmasının etkisiyle civardaki bir parka kadar gitti. 
     Cuma sabahı erken saatlerde Paris'in iki ayrı bölgesinde polis zoruyla Afrikalı göçmenlerin işgal ettiği ve oturulamayacak durumdaki evlerden ikisi boşaltılmıştı. Kalabalığın giderek azalmasıyla, dikkatleri üzerine çeken yine bir grup çocuğun ortaklaşa attıkları slogan oldu Bir çatı, bir ev herkesin hakkıdır'' 
     
</TEXT>
</DOC>
