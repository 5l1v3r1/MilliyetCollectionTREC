<DOC>
<DOCNO> 377209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/ekonomi/eko04.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben söylersem vukuat oluyor' 
</HEADLINE>
<TEXT>


Bakan Şener, özelleştirmelerde yerli - yabancı sermaye tartışmaları sorulunca, 'Önemli olan rekabet. Rekabetin olduğu ortamlarda maksimum fayda sağlanır' dedi 


Devlet Bakanı ve Başbakan Yardımcısı Abdüllatif Şener, özelleştirmelerdeki yabancı sermaye tartışmalarına ilişkin soruları esprili bir dille yanıtlayarak, "Ben söylersem vukuat olur" dedi. 
Daha önce yaptığı yabancı sermayeyle ilgili uyarıları tartışma yaratan Şener, dün AB destekli bölgesel kalkınma programlarına ilişkin "Valilerle İstişare Toplantısı"nda gazetecilerin sorularını yanıtladı. 
Gazetecilerin, Tüpraş ve Erdemir özelleştirmelerinde yerli - yabancı sermaye tartışmalarına ilişkin sorusu üzerine Şener, rekabetin önemli olduğunu belirterek, "Rekabet koşullarının olduğu ortamlar maksimum faydanın elde edildiği ortamlardır. Bunu da rekabet ortamının bir neticesi olarak değerlendirmeli" dedi. 

'Bir şey söylemeyeyim' 
Bir gazetecinin, Devlet Bakanı Ali Babacan'ın 'Tüpraş ve Erdemir'e, ülkelerin milli sembolü haline gelmiş bazı markalar gibi özel bir anlam yüklenmesini anlayamadığını' söylemesine atıfla "Erdemir ve Tüpraş sizce milli bir şirket mi " diye sorması üzerine Şener, "Bir şey söylemeyeyim. Ben söylersem vukuat olur" dedi. 
Şener, bölgesel kalkınma ajanslarına ilişkin olarak da, bu konudaki tasarının geçtiğimiz yasama döneminde Meclis'e gönderildiğini, bunun Meclis açılır açılmaz ele alınacak ilk tasarılardan biri olduğunu söyledi. 


</TEXT>
</DOC>
