<DOC>
<DOCNO> 364161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur23.html </URL>
<DATE> 2005/07/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sibel Can konserinden dönüşte kaza 6 ölü 
</HEADLINE>
<TEXT>

     Ayşenur YAMAN- Ercan YILDIZ AKÇAKOCA Düzce , DHA 

DÜZCE'nin Akçakoca İlçesi'nde Sibel Can'ın konserinden dönen içinde 7 aylık hamile kadının da olduğu 6 kişi bulunan otomobil, sürücüsünün hatalı sollama yapması sonucu karşı yönden gelen TIR'la çarpıştı. Kazada, otomobildeki 6 kişi olay yerinde can verdi. 
     Kaza, dün gece yarısı Düzce- Akçakoca karayolunun Dadallı Köyü mevkiinde meydana geldi. Uluslararası Kültür Turizm ve Fındık Festivali kapsamında Akçakoca Limanı’nda konser veren Sibel Can’ı dinlemek için Gölyaka İlçesi’nden gelen birbirleriyle akraba 3'er kişilik Zorlu ve Coşkun aileleri, konserde doyasıya eğlendi. 
     İki aile konserin ardından 47 yaşındaki Erkan Zorlu yönetimindeki 81 GA 247 plakalı Renault Broadway marka otomobille evlerine doğru yola çıktı. Hatalı sollama yaptığı belirtilen Erkan Zorlu yönetimindeki otomobil, karşı yönden gelen Abdülkadir Gıcır yönetimindeki 34 AU 4917 plakalı TIR’la çarpıştı. 
     TIR şoförünün yara almadan kurtulduğu kazada, otomobil sürücüsü Erkan Zorlu, 7 aylık hamile olan eşi 43 yaşındaki Hatice ve kızı 5 yaşındaki Melike Zorlu ile halası 45 yaşındaki Fatma Coşkun, oğlu 21 yaşındaki Selçuk Coşkun ve 18 yaşındaki kızı Serpil Coşkun olay yerinde yaşamlarını yitirdi. 
     Hurdaya dönen otomobilde sıkışan cesetler, polis ve itfaiye ekiplerinin yaklaşık 1.5 saat süren çalışmasının ardından çıkarılabildi. Cesetler, Akçakoca Devlet Hastanesi morguna kaldırılırken, hastaneye gelen yakınları sinir krizleri geçirdi. 
     Kaza nedeniyle Düzce- Akçakoca karayolunda ulaşım bir süre tek şeritten sağlanırken, konserden çıkan sürücüler uzun araç konvoyları oluşturdu. TIR şoförü jandarma tarafından gözaltına alınırken, kazayla ilgili soruşturmanın sürdürüldüğü bildirildi. 
     
</TEXT>
</DOC>
