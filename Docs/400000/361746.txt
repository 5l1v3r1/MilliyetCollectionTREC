<DOC>
<DOCNO> 361746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonyas02.html </URL>
<DATE> 2005/07/16/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Hillary Swank ve Kevin Costner, 11 Eylül belgeselini seslendirecek... 
</HEADLINE>
<TEXT>

     ABD’li ünlü film yıldızları Hillary Swank ve Kevin Costner, 11 Eylül 2001 tarihinde ABD’ye yapılan terör saldırılarını konu alan uzun metrajlı bir filmi seslendirecekler. 
     Swank ve Costner’in, NBC Haber eski direktörü Linda Ellman’ın yöneteceği, "On Native Soil The Documentary of the 9 11 Commission Report." Yerel Topraklar Üzerinde 9 11 Komisyon Raporu Belgeseli adlı filmi seslendirecekleri bildirildi. 
     Konuya ilişkin açıklamada bulunan Swank, ikiz kulelerin çöktüğü gün Dünya Ticaret Merkezi’nin bulunduğu Manhattan semtinde olduğunu belirterek, "11 Eylül mağduru aileler ve kurtulanların inanılmaz hikayelerinin ele alındığı film projesinden çok etkilendiğini ve mağdurların sesini duyurmaya yönelik böyle bir projeye sesiyle katkıda bulunacak olmaktan onur duyduğunu" söyledi. 
     Costner da yaptığı açıklamada, filmin çalışma parçasını gördükten sonra mutlaka filmde yeralmak istediğini belirterek, filmi "içten, ciddi ve gayri politik" olarak niteledi. Costner "Bu film her Amerikalının bilmek isteyeceği ve bilmesi gereken hikayeleri anlatıyor" diye konuştu. 
     11 Eylül Komisyonu’nun nihai tavsiyeleri değerlendirilerek beş kurtuluş hikayesinin anlatılacağı filmde ayrıca, terör kurbanlarının aileleri, ABD Arizona Senatörü John McCain, eski bir FBI terörle mücadele uzmanı ve CIA’nin Usame bin Ladin masası eski şefi ile yapılmış röportajlara da yer verilecek. 
     
</TEXT>
</DOC>
