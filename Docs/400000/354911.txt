<DOC>
<DOCNO> 354911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas17.html </URL>
<DATE> 2005/06/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Müzeyyen Senar bir hafta yataktan çıkmayacak 
</HEADLINE>
<TEXT>

     Kalp, Damar ve İç Hastalıkları Uzmanı Asım Ünhan, Türk Sanat Müziği sanatçısı Müzeyyen Senar'ın sol ciğerinde zatürree oluştuğunu, daha önce yaşadığı bel fıtığı sorununun yeniden baş gösterdiğini ve yoğun stres nedeniyle kalbindeki 3 stendin de sorun çıkardığını söyledi. 
     Ünhan, Bodrum'da kızının evinde kalan Senar'ın, bugüne kadar yüksek olan ateşinin, bu sabah itibariyle düşmeye başladığını belirtti. 
     Sanatçının genel durumunda iyileşme olduğunu ifade eden Dr. Ünhan, şunları kaydetti 
     ''Bu sabah ateşi 38'e düştü. Sol ciğerinde yaygın durumda zatürree var. Umumi durum güzel değil. Yaşı da 87. Yıllar önce İzmir'de sahnedeyken gül yapraklarına basıp düştüğü için bel fıtığı şikayet vardı. O da bu arada nüksetmiş. Bugün yemek yedi. Yaşadığı stres ve ağrılar nedeniyle kalbinde takılı 3 stentte de sorun çıktı. 
     Hastalığının ilk günlerinde çok kötüydü, ümidim yoktu. Ama bünyesi kuvvetli. Yaşadığı travma 87 yaşındaki bir insanın kaldırabileceği travma değil. Bir hafta daha yataktan çıkmayacak. Daha sonra evde dolaşmasına izin vereceğim.'' Müzeyyen Senar'ın kızı Feraye de annesinin istirahat ettiğini belirterek, ''Şimdi daha iyi. Evde kendisine gerekli bakımı uyguluyoruz'' dedi. 
     
     SENAR'IN MESAJI KİMSE KUSURUMA BAKMASIN 

     Rahatsızlığı nedeniyle yarın akşam İstanbul'da Bülent Ersoy ve Mustafa Sağyaşar ile konser veremeyecek olan sanatçı Müzeyyen Senar, duygularını, "Böyle olmasını hiç istemezdim. Kimse kusuruma bakmasın" ifadeleriyle açıkladı. 
     Dev Ajans aracılığıyla yazılı açıklama yapan Senar, şu sıralar dinlendiğini ve kızının Bodrum'daki evinde olduğunu belirterek, şunları kaydetti 
     "Bütün arkadaşlarıma muvaffakiyetler diliyorum. Böyle olmasını hiç istemezdim, kimse kusuruma bakmasın. Kalbim sizlerle beraber. Nefes darlığım var, keşke iyi olsaydım da sizlerle beraber olsaydım. Hepinizi çok seviyorum. Beni eski halimle görün karşınızda, yeni halim bu." 
     
</TEXT>
</DOC>
