<DOC>
<DOCNO> 391687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun29.html </URL>
<DATE> 2005/11/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Arap ülkelerinde bayramda Viagra talep patlaması 
</HEADLINE>
<TEXT>

     Arap ülkelerinde Ramazan Bayramı'nda iktidarsızlık hapı Viagra'ya talebin çok arttığı ve eczanelerin siparişlerini artırdıkları bildirildi. 
     Viagra'nın üreticisi dünyanın bir numaralı ilaç şirketi Pfizer yayımladığı açıklamada, bölge ülkelerindeki eczanelerin önceki yıllarda olduğu gibi Bayram'da artan talepleri karşılayabilmek için Viagra stoklarını artırdıkları belirtildi. 
     Eczanelerin bayramlarda Viagra talebinin üç kat arttığını bildirdikleri belirtilen açıklamada, Mısır, Ürdün, Lübnan, Suudi Arabistan, Bahreyn, Kuveyt, Umman ve Katar'daki eczanelerin aynı eğilimi tespit ettikleri kaydedildi. 
     Pfizer firması, bölgede yaşayan 40 ila 70 yaşlarındaki erkeklerin yarıdan fazlasının ereksiyon sorunu bulunduğunu belirterek, bu oranın dünya standartlarına göre yüksek olduğunu bildirdi. 
     Evli çiftlerin aşklarını böyle bayram zamanlarında göstermek istemelerinin doğal olduğunu ve bu dönemlerde Viagra talebindeki artışın şaşırtıcı olmadığını söyleyen Pfizer'in Ortadoğu sağlık siyaseti ve dış ilişkiler Direktörü Ahmed El Hekim, ''Bu durum sadece Arap dünyasına özgü değil, Hıristiyan ülkelerinde de Noel'de ve diğer bayram günlerinde benzer şekilde Viagra'ya talep artıyor'' dedi. 
     
</TEXT>
</DOC>
