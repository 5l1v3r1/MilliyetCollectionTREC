<DOC>
<DOCNO> 386861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yasam/axyas01.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma polisi hırsızı öldürdü 
</HEADLINE>
<TEXT>


6. Cumhurbaşkanı Fahri Korutürk'ün eşi Emel Hanım'ın Moda'daki evi önünde bekleyen polis memuru, bir hırsızlık zanlısını kafasından vurdu 

GÖKHAN KARAKAŞ İstanbul 

Kadıköy'de, bir otomobili soymak istediği iddia edilen hırsızlık zanlısı, 6. Cumhurbaşkanı Fahri Korutürk'ün eşinin evinin önünde bekleyen polis tarafından vurularak öldürüldü. 
Olay, dün saat 08.00 sıralarında, Moda Mahallesi'nde meydana geldi. İddiaya göre, Fazıl Tek Sokak 19 numaradaki Birlik Apartmanı'nın otoparkında duran 34 CSE 38 plakalı otomobilin bir kişi tarafından soyulduğunu gören vatandaşlar, "Hırsız var " diye bağırdı. 
Bunun üzerine, Esra Şenel'e ait otomobilin arka bagaj camını kıran kişi, koltuğun üzerinde duran montu aldıktan sonra kaçmaya başladı. 6. Cumhurbaşkanı Fahri Korutürk'ün eşi Emel Korutürk'ün evinin önünde nöbet tutan polis memuru da, olayı görünce, kaçan bu kişinin peşine düştü. 

Tek el ateş etti 
Fazıl Paşa Sokak'ta ayakkabılarını çıkararak daha hızlı koşmaya çalışan kişiyi durdurmayı başaramayan polis memuru, arkasından bir el ateş etti. 
Kafasına isabet eden kurşunla yere yığılan hırsızlık zanlısı, olay yerinde can verdi. Nöbetçi Cumhuriyet Savcısı'nın olay yerinde yaptığı incelemeden sonra ceset, otopsi yapılmak üzere Adli Tıp Morgu'na götürüldü. 
Polisin vurduğu kişinin kimliği Uğur Özkonak olarak belirlendi. 40 yaşlarındaki Özkonak'ın şizofreni hastası olduğu belirtildi. Polis memurunun gözlem altına alındığını belirten yetkililer, olayla ilgili soruşturmanın sürdürüldüğünü söylediler. 


</TEXT>
</DOC>
