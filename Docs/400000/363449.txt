<DOC>
<DOCNO> 363449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo22.html </URL>
<DATE> 2005/07/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Trabzonspor'un Rum Kesimi'ne ulaşımı problemleri ortadan kalktı 
</HEADLINE>
<TEXT>

     Trabzonspor'un, Şampiyonlar Ligi 2. ön eleme turu için gideceği Kıbrıs Rum Kesimi'ne ulaşımı konusundaki problemlerin ortadan kalktığı bildirildi. 
     Trabzonspor Kulübü'nden yapılan yazılı açıklamada, 26 Temmuz'da yapılacak Şampiyonlar Ligi 2. ön eleme turunda, Kıbrıs Rum Kesimi takımı Anorthosis Famagusta ile karşılaşacak Trabzonspor'un, bu maç için Kıbrıs Rum Kesimi'ne ulaşımı konusunda sıkıntılar olduğunun basın ve kamuoyuna yansıdığı anımsatıldı. 
     Ulaştırma Bakanlığı ve Türk Hava Yolları'nın büyük katkıları ve Atina Büyükelçiliği'nin yabancı havayolları nezdinde yaptığı girişimler sayesinde takımın maç yerine ulaşımı konusundaki problemlerin ortadan kalktığının ifade edildiği açıklamada, ''Trabzonspor Kulübü olarak gösterdikleri hassasiyetten ötürü başta Ulaştırma Bakanımız Sayın Binali Yıldırım, THY Genel Müdürü Sayın Doç. Dr. Temel Kotil, THY Üretim Planlama ve Gelir Yönetimi Başkanı Sayın Orhan Sivrikaya olmak üzere tüm emeği geçenlere teşekkürlerimizi arz ederiz'' denildi. 
     
</TEXT>
</DOC>
