<DOC>
<DOCNO> 391284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/siy06.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu yasa hazırlıyor 
</HEADLINE>
<TEXT>


ABDULLAH KARAKUŞ 


Başbakan Erdoğan başkanlığında dün yapılan Bakanlar Kurulu toplantısında, Malatya'da yaşanan işkence skandalı konuşuldu. SHÇEK'nin yapısının değiştirilmesinin tartışıldığı toplantıda, Devlet Bakanı Nimet Çubukçu, bakanlara, Malatya izlenimlerini ve gelişmeleri anlattı. Çocukların yaşadıkları olumsuzlukların kendisini çok üzdüğünü belirten Çubukçu, bunun telafi edilmesi ve sorumluların cezalandırılması için her şeyi yapacaklarını kaydetti. Yeni bir yasa tasarısı için de çalıştıklarını belirten Çubukçu, bakanlardan görüş istedi. 

Yetki devri planlanıyor 
SHÇEK'nin yeniden yapılandırılmasına olumlu bakan bazı bakanlar, yuva açma yetkisinin yerel yönetimlere devredilmesi üzerinde durdu. Denetleme işinin SHÇEK'da olması fikrinin öne çıktığı toplantıda, hizmet alımı yoluyla da özelleşmenin olabileceği görüşü seslendirildi. Erdoğan da çocuklara insanlık dışı muameleler yapıldığını belirterek, bunları önlemeye yönelik hazırlanacak yasanın hızlı bir şekilde çıkarılacağını söyledi. 


</TEXT>
</DOC>
