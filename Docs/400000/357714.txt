<DOC>
<DOCNO> 357714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonyas02.html </URL>
<DATE> 2005/07/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sigarayı bırak seksapelin artsın 
</HEADLINE>
<TEXT>

     Tüm zararlarına karşın sigarayı bırakamayanlar, 'can alıcı' yerlerinden vurulacak Sigara seksapelinizi öldürür Britanya hükümeti dün başlattığı sigara karşıtı kampanyayla sigara içmenin 'seksi olmadığını' anlatacak. 
     6.3 milyon sterlin yaklaşık 16 milyon YTL bütçeli kampanya, özellikle gençleri hedefliyor. Afiş ve sloganların erkeklere yönelik olanlarında sigaranın iktidarsızlığa yol açtığı vurgulanırken, kadınlara hitap edenlerde ise bu alışkanlığın kırışıklıklara, selülitlere ve ağız kokusuna yol açarak çekiciliği azalttığı mesajı veriliyor. 
     
     Gençlere farklı yaklaşım 
     Sigara Yardım Hattı'nın yaptığı araştırmaya göre her iki tiryakiden biri cinsel çekiciliğini artırmak için sigarayı bırakmalı. Gençler için cinsel cazibe ve doğurganlık, sigarayı bırakmak için sağlıktan daha güçlü gerekçeler. Kamu Sağlığı Bakanı Caroline Flint, "Biliyoruz ki tiryakilerin yüzde 70'i sigarayı bırakmayı düşünüyor ancak özellikle gençler söz konusu olduğunda sigaranın genel sağlığa verdiği zarardan ziyade çekicilik ve doğurganlıkla ilgili konulara vurgu yapılması daha güçlü bir motivasyon" dedi. 
     Hükümetin yeni kampanyası, Britanya Ulusal Sağlık Sistemi'nce yapılan bir kamuoyu araştırmasının ardından geldi. Ankete katılan erkeklerin yaklaşık yarısı, sigaranın kırışıklıklara ve cilt bozukluklarına yol açarken öpüşmeyi de 'keyifsiz' hale getirdiğini söyledi. Ankete katılan tiryakilerin yarısı cinsel cazibesini artırmak için sigarayı bırakmak istediğini belirtirken tüm katılımcıların üçte ikisi de sigaranın çekiciliklerini azalttığını ifade etti. 
     Kampanya çerçevesinde, sigaranın zararlarına karşı 'sert kalın' ve 'çirkin içicilik' adlı bilinçlendirici internet siteleri açılırken, barlar ve gece kulüplerine bu mesajları taşıyan çıkartmalar yapıştırılacak. Bazı afişlerde, 'Penisiniz sigarayı bırakmanız gerektiğini düşünüyor', 'Sigara içersen pis kokarsın' denilecek. 
     
</TEXT>
</DOC>
