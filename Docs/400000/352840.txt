<DOC>
<DOCNO> 352840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yazar/civaoglu.html </URL>
<DATE> 2005/06/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Üçü de... 
</HEADLINE>
<TEXT>


Üç şeyin söylentisi çıkmayagörsün mutlaka gerçekleşir. 
1- Erken seçim 
2- Af 
3- Devalüasyon. 
Bugüne kadar tersi hiç olmamıştır. Hiç "af" konuşulmaya başlayıp da çıkmadığını anımsıyor musunuz 
Cezaevlerinde bu söylem dolaşmaya başlamışsa, kamuoyunda konuşulmuşsa... Artık dönüşü yoktur. 
Adalet bakanları yalanlar... Başbakanlar "nereden çıktı" derler ama öyle bir rüzg r, öyle bir basınç alanı oluşur ki, sonunda "af" çıkar. 
Sonuncusu da böyle çıktı. 
Bir önceki hükümetin bütün yetkilileri "af yok" dedi. 
Medya ve sivil toplum örgütleri karşı koydular ama bir bakıldı ki, bu kez de dönemin başbakanı Bülent Ecevit'in eşi Rahşan Ecevit, "affı" söke söke çıkarttırdı. 
Rahşan Ecevit aslında o söylentinin kaynağıydı da... 
İlk o telaffuz etmişti. 
Bir kere telaffuz edilmesi bile yetti. 
Kamuoyu oluştu. 
Karşı koyanlar neredeyse "vicdansız" gibi görüldüler. 
"Sosyal bir gerçeklik" ve onun dayattığı "zorunluk" haline geldi. 
Sonunda bir baktık çıkmış. 
........................... 
"Devalüasyon" da öyledir. 
Önce söylentisi çıkar, ardından bakanlar, başbakanlar yalanlar. 
Hatta Merkez Bankası başkanları da suyuna tirit açıklamalarla "böyle bir durum yok" derler. 
Bu arada gazetelerin ekonomi sayfalarında, yabancı basında "TL'nin olması gereken değeri ile var olan değeri arasındaki makasın açılmakta olduğu, Türkiye ekonomisinin olumsuz etkilendiği" yolunda yayınlar yapılır. 
Televizyonlarda konuşulur, forumlarda tartışılır. 
Sıcak para hareketleri başlar ve kartopu gibi büyür, çığ haline gelmek üzereyken esaslı bir ayarlama gerçekleşir. 
Şu dalgalanma politikasında bile bu böyle. 
............................ 
Sonuç... 
Affın ve devalüasyonun önce lafı, sonra kendisi gelir. 
Erken seçim de öyledir. 
Önce iktidarlar "nereden çıktı bu seçim" diye hafife alırlar. 
Ardından... 
Bakarlar ki "erken seçim" söyleminin sirkülasyonu artmış... Bu kez "gündemimizde yok, biz işimize bakarız" derler. 
Fakat seçim ateşinin dumanı yayılmaktadır. 
İktidar ısrarlı olur. "Yasal sürenin son gününe kadar hükümetimiz görevinin başındadır. Uyum içinde ve dimdik çalışıyoruz. halkımıza verdiğimiz sözleri yerine getirebilmemiz ve hükümet programında yer alanları yapabilmemiz için yasaların bize verdiği son güne kadar görevdeyiz" gibi açıklamalar yapılır. 
Ne var ki... Sadece muhalefet ve sivil toplum örgütleri, medya değil, iktidarın kendi katmanları da gizliden gizliye, alttan alta vurarak, kalenin içindeki kapıları açarak erken seçime destek verirler. 
Çünkü onlar da kendi partilerinin milletvekillerinden bir kısmını safdışı ederek yerlerine kendileri gelmek için sabırsızdırlar. 
Önseçim için mevzileri tutmuşlardır. Listenin ön sıralarını -kendilerince- garantiledikleri kanısındadırlar. 
Erken seçimle milletvekili olacak hatta kırmızı plakalı bakan otolarına kurulacaklardır. 
Öte yandan ülkenin önemli bazı konuları da zora girmiştir. Cumhurbaşkanlığı seçimi gibi her zaman sancı yaratabilecek bir seçim de kanaat önderlerini "çözüm, erken seçimdir" noktasına getirmişse, tıpkı "af" ve "devalüasyon"da olduğu gibi "erken seçim" de, önce lafı, sonra da kendisinin çıkagelişi ile gerçekleşir. 
Hatta bazen... İktidarlar muhalefeti beklemediği bir sırada, hazırlıksız yakalamak üzere "erken seçimi" ansızın alınan bir kararla "baskın seçim" haline getirirler. 
Bekleyelim. Göreceğiz. 



</TEXT>
</DOC>
