<DOC>
<DOCNO> 380851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko22.html </URL>
<DATE> 2005/09/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eker Tarımsal ürünlerde sürdürülebilirliği hedeflememiz gerekiyor 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, ''Tarımsal ürünlerde sürdürülebilirliği hedeflememiz gerekiyor'' dedi. 
     Çeşitli temaslarda bulunmak üzere Aydın'a gelen Bakan Eker, Aydın Valiliği'ni ziyaret etti. 
     Bakan Eker, burada yaptığı açıklamada, AK Parti Hükümeti'nin 2.5 yıllık döneminde tarım alanında yaptığı reformlar ve değişikliklerle Türk çiftçisini rahatlattığını söyledi. 
     Göreve geldiklerinde binlerce çiftçinin haciz kıskacında olduğunu, hapishanelere girme ile karşı karşıya olduklarını bildiren Bakan Eker, çiftçinin hükümetin yaptıklarını anlaması için, geçmişi iyi bilmesi gerektiğini anlattı. 
     Tarım Ürünleri Sigorta Yönetmeliği'nin dün yayınlandığını, yürürlüğe girme noktasına geldiğini, Tarım Ürünleri Sigorta Kanunu'nu da çıkardıklarını anlatan Bakan Eker, çiftçiye verilen desteklerin en üst seviyelerde tutulduğunu, bu yıl çiftçiye Doğrudan Gelir Desteği, destekleme primi, mazot gübre desteği, destekleme alımları gibi 4.3 katrilyon liralık destek sağlandığını bildirdi. 
     Bakan Eker, bu sezon 5 milyon tonluk hububat alımı yapıldığını, geçen hafta da 683 trilyon liralık mazot ve gübre desteğinin çiftçilerin hesaplarına aktardıklarını ifade etti. 
     
     ''KESİNLİKLE VERİMLİLİĞİ ESAS ALAN BİR ÜRETİM POLİTİKASI İZLEYECEĞİZ'' 
     ''Bizim temel farkımız milletten aldığımızı millete veren bir siyasi anlayışa sahip olmamız'' diyen Bakan Eker, şöyle konuştu 
     ''Bundan sonraki süreçte çiftçinin gelir düzeyini artıracak, hayat standardını yükseltecek projeleri de devam ettireceğiz. Bizim 2006 yılından itibaren yürürlüğe girecek Tarım Strateji Belgesi'nde, başlıca üzerinde durduğumuz husus şudur kesinlikle verimliliği esas alan bir üretim politikası izleyeceğiz. İkincisi yüksek standardı gözeteceğiz. Ayrıca Türk çiftçisinin Türk üreticisinin dünyada, uluslararası ticari alanda rekabet yeteneğini almak durumundayız. Bunun için gerekli altyapıyı, destekleme politikalarını oluşturduk. Üzerinde durulması gereken bir başka nokta, tarımsal ürünlerde, sürdürülebilirliği hedeflememiz gerekiyor. Sadece bir yıl ürettiğimiz bir ürünü, yüksek bir fiyatla destekleyelim demek, çiftçimize, üreticimize zarar vermek demektir. Eğer bu üretilen ürünü satabileceğimiz bir pazar oluşturamıyorsak, bu pazarda bu ürünün satılmasını temin edemiyorsak ve bunu dünya pazarında rekabet edebilecek duruma getiremiyorsak bu sürdürülebilir değildir.'' Hükümetin enerji ve sulama yatırımlarının temel ve öncelikli yatırımları oluğuna dikkat çeken Bakan Eker, tarımsal sanayinin gelişmesi ve geliştirilmesi için çaba harcadıklarını söyledi. 
     Siyasetçilerin kısa vadeli ucuz yöntemlerle polemikler yerine bu memleketin ufkunu açacak, akılcı, rasyonel projeler üretmesi gerektiğini vurgulayan Bakan Eker, dün Manisa'da yapılan mitingin siyasi olduğunu bir kez daha yineledi. 
     
     BUĞDAY VE MISIR MALİYETLERİ 
     Türkiye'de mısırın maliyetinin kilogramda 240 bin lira olduğunu belirten Bakan Eker, ''Bunun sürdürülebilir olması çok önemli. Yem sanayinin mısırı almaması halinde mısır elde kalacaktır. Geçmişte Türkiye'de vatandaştan ürün alıp, sonra bunu yakanlar, Türkiye'nin iktisadi olarak ekonomik krizlere girmesine yol açmıştır. Türkiye'yi ekonomik krizler içine götürme düşüncesinde olan siyasetçilere izin vermeyeceğiz'' şeklinde konuştu. 
     
     PAMUK STRATEJİK BİR ÜRÜN 
     Türkiye'de pamuk ürününün stratejik bir önemi olduğunun altını çizen Bakan Eker, pamukta piyasa fiyatını düşmesinin dünyadaki gelişmelerden kaynaklandığını savundu. 
     Bakan Eker, Tarım strateji belgesi kapsamında pamuğun da Türkiye'de sürdürülebilir şekilde ekilmesini sağlanmasını arzu ettiklerini ifade etti. 
     Eker, Türkiye'de 21 milyon ton buğday üretildiğini, mısır üretiminde Cumhuriyet tarihinde bir ilk yaşandığını kaydeden ve bu yıl toplam 4 milyon ton mısır üretildiğini belirterek, ''Doğru politikalar sayesinde çiftçimizi rahatlatmaya devam edeceğiz''dedi. 
     Bakan Eker, valilik ziyaretinden sonra, AK Parti İl Binası'nı ziyaret edip, partililerle bir süre sohbet etti. 
     Eker, daha sonra Aydın Belediyesi'ni ziyaret etti. 
     
</TEXT>
</DOC>
