<DOC>
<DOCNO> 355685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur16.html </URL>
<DATE> 2005/06/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sanatçı Kazım Koyuncu, son yolculuğuna uğurlandı... 
</HEADLINE>
<TEXT>

     Akciğerindeki tümör nedeniyle 6 aydır kanser tedavisi gören ve dün Amerikan Hastanesi’nde yaşamını yitiren Karadeniz müziğinin ve Türkiye’nin sevilen sesi Kazım Koyuncu, ailesi, sevenleri, sanatçı dostlarının katıldığı cenaze töreniyle uğurlandı. 
     Kazom Koyuncu için cenaze töreni yarın aynı yerde düzenlenmesi planlanan ancak yaşamını kaybetmesi nedeniyle sahnede yer alamayacağı "Hey Gidi Karadeniz" konserinin yeri olan Harbiye Açıkhava Tiyatrosu’nda düzenlendi. Binlerce seveninin biraya geldiği törende üç kişi baygınlık geçirdi. Koyuncu’nun cenaze törenine ailesi, sanatçı dostları, sivil toplum kuruluşu temsilcileri ve binlerce seveni katıldı. Annesi Hüsniye Koyuncu ve babası Cavit Koyuncu’nun güçlükle ayakta durabildiği törende, gazeteciler de gözyaşlarına hakim olamadı. Koyuncu’nun cenazesi sanatçı arkadaşlarının omuzlarında, alkışlar içinde sahnedeki platforma yerleştirildi. Cenazesinin üzerine Hemşin poşusu, Karadenizspor’un renkleri ve her renkten çiçekler yerleştirildi. 
     Törende Koyuncu’nun hayranlarının çokluğu dikkat çekerken, sanatçı dostları ve sevenlerinin Koyuncu’ya son sözlerini iletti. 
     
     "KOYVERDUN GİTTUN BENU" 

     Törende bir konuşma yapan sanatçı dostu Volkan Konak Koyuncu’nun müziğiyle gökkuşağını andırdığını ifade ederken, "Ben artık şarkı söylemek değil, ağlamak istiyorum" dedi. TV dizisi Gülbeyaz’da oynayan Sevval Sam, Koyuncu ile aynı sahnede daha önce söyledikleri "Koyverdun Gittun Benu" şarkısından bir bölüm okudu. Katılımcıların da eşlik ettiği şarkı ile gözyaşları sel oldu. Birol Topaloğlu, "Dido" şarkısından bir bölümü, Kazım Koyuncu hayranlarıyla birlikte seslendirdi. Gürcü müzisyen Bayar Şahin, Koyuncu’nun kendisinden Gürcüce bir parça istediğini belirterek, kardeş halkların müziğini yaptığını ifade etti. Şair Sunay Akın ise, doğumun insanları eşitlediğini, ölümün ise seçkin insanları ortaya çıkardığını ifade etti. Konuşmaların ardından Koyuncu’nun ilk grubu olan "Zugaşi Berepe" grubunun tüm üyeleri sahnede bir araya geldi. Koyuncu’nun babası Cavit Koyuncu da sahneye çıkarak, herkese teşekkür etti ve "Hepiniz benim çocuklarımsınız" dedi. 
     Yapılan konuşmalarda Çernobil’e de vurgu yapılarak, sorumluların artık önlem alması gerektiği, Karadeniz’de Kanser Araştırma Hastanesi kurulması gerektiği belirtildi. 
     Koyuncu’nun cenazesi ile birlikte Hyatt Regency Otel’in önüne kadar yürüyüş düzenleyen sevenleri, "Kahrolsun Çernobil, Bu Kaçıncı Ölüm" sloganı attı. 
     Koyuncu’nun cenazesi Atatürk Havalimanı’ndan uçakla Trabzon’a, oradan da memleketi Hopa’ya gönderilerek, burada toprağa verilecek. 
     
</TEXT>
</DOC>
