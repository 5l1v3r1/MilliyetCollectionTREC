<DOC>
<DOCNO> 387835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/axspo05.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman şikesinde Türk parmağı 
</HEADLINE>
<TEXT>


30 yılın en büyük futbol bahis davasına dün başlarken, Alman savcı, Ankaragücü-Galatasaray maçına da iddianamesinde yer verdi. Hırvat mafyası, yenilmeleri için Ankaragücülü iki oyuncuyla 15 bin Euro karşılığında anlaşma yapmış 

İRFAN ERGİ-FRANKFURT 


Almanya futbol tarihinin en büyük iddia ve şike skandalında yargılamaya dün başlanırken, şike skandalına Ankaragücü-Galatasaray maçı da karıştı. 
Berlin Savcılığı bünyesinde soruşturmayı yürüten savcı Thorsten Cleuth'un iddianamesine göre, Hırvat asıllı Ante ve Milan kardeşlerin şike planlarına, Türk ligi takımlarını da dahil ederek başarısızlıkla sonuçlanan bir girişimde bulundukları tespit edildi. Berlin Mahkemesi savcılarından Michel Grünwald dava dosyasına dayanarak MİLLİYET'e yaptığı açıklamada, şike ekibindeki itirafçının bilgilerine dayanarak iddianamenin hazırlandığını vurguladı. Grünwald, iddianamedeki bilgileri de şöyle açıkladı 
"Ante Sapina, bir arabulucu kanalıyla iki Ankaragücü'lü futbolcu ile 10 Nisan 2004'teki Ankaragücü-Galatasaray lig maçında şike yapılması için prensipte anlaştı. 15 bin Euroluk şike parası karşılığında bu futbolcular kötü oynayarak, Galatasaray'ın galibiyetine para yatıran Ante'nin talebi üzerine, takımlarının yenilmesine neden olacaklardı. Galatasaray'ın galip gelmesi amacıyla yapılan anlaşmada, parayı vermek için Ankara'ya bizzat gelen Ante Sapina'nın futbolculardan birinin son anda kadroya girememesi, diğerininde şike girişiminde tek başına bulunmayacağını açıklaması üzerine, son aşamaya getirdiği şike girişimini gerçekleştiremedi. Sapina kardeşler, bahis kuponlarına Ankaragücü-Galatasaray maçına 0-1 ve kombineli oynadıkları Dresden-Chemnitz maçına 1-0 sonuçlarını yazarake 65 bin Euro yatırdı. Ancak Sapina'lar, Dresden-Chemnitz maçını tutturmalarına rağmen, Ankaragücü-Galatasaray maçını ev sahibi 1-0 kazanınca, 65 bin Euro bir yana, kazanmayı hesapladıkları 630 bin Euro ikramiyeden de oldular". 
Ayrıca Alman makamlarının bu konuyla ilgili Türk Futbol Federasyonu'ndan bilgi talebinde bulunmadıkları da vurgulandı. 



</TEXT>
</DOC>
