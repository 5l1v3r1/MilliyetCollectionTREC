<DOC>
<DOCNO> 366595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/bbas.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlı idman 
</HEADLINE>
<TEXT>



Abdi İpekçi Salonu'nda antrenman yapan A Milli Basketbol Takımı, yoğun temponun stresini baklava yiyerek attı. Kaptan İbrahim Kutluay, dünkü sabah antrenmanına getirdiği baklavayı idman bitimi takım arkadaşlarına ikram etti. Millilerimiz, yarın başlayacak dörtlü turnuvada Üniversite Milli Takımımız, İsrail ve Polonya'ya ev sahipliği yapacak. 

Pınar'a ABD'li 

Basketbol Ligi'nde zirveyi hedefleyen Pınar Karşıyaka, ABD'li guard Jason Mckrieth'le anlaştı. Rice Üniversitesi'nden geçen sezon mezun olan 22 yaşında ve 1.93 boyundaki Mckrieth, 14.2 sayı, 5.5 ribaund, 3.6 asist, 1.6 top çalma ortalamalarıyla forma giydi. 

Çizme'yi yıktık 

19. Avrupa Yıldız Erkekler Basketbol Şampiyonası'nda Türkiye, çeyrek final F Grubu'ndaki ilk maçında İtalya'yı 92-73 yendi. Millilerimiz, İspanya'nın Castilla Leon kentindeki mücadelenin ilk yarısını da 46-34 önde kapattı. Ay-Yıldızlılar, ikinci maçını bugün TSİ 17.00'de Fransa ile yapacak. 

Mersin'e 2 yabancı 

Basketbol Ligi'nde bu yıl ilk kez mücadele edecek Mersin Büyükşehir Belediyesi, ABD'li iki oyuncu ile sözleşme yaptı. 2000 - 2001'de NBA'in Golden State Warriors takımının kadrosunda yer alan 25 yaşında ve 1.83 boyundaki guard Steve Logan ile USC Üniversitesi'nden 2.08 boyunda ve 25 yaşındaki pivot Jeff McMillan ile anlaşma sağlandığı açıklandı. 

Zukauskas uçtu 

Ülkerspor'da kalıp kalmayacağı uzun süredir belirsizliğini koruyan Litvanyalı pivot Eureljus Zukauskas sonunda Olympiakos'a kapağı attı. 32 yaşında ve 2.16 boyundaki dev pivot, sonunda Atina ekibi ile iki yıllık kontrat yaptı. 


</TEXT>
</DOC>
