<DOC>
<DOCNO> 379043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur16.html </URL>
<DATE> 2005/09/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
HSBC Bankası Adapazarı Şube Müdürü, silahlı saldırıda öldü 
</HEADLINE>
<TEXT>

     
     Zafer TOKUŞ- Hakan TURHAN ADAPAZARI Sakarya , DHA 

     
ADAPAZARI'nda HSBC Bank Şube Müdürü 42 yaşında Selim Tokdemir, bu sabah göreve gelirken işyerine 20 metre uzaklıkta silahlı saldırıya uğradı. 6 kurşunla yaralanan ve sürünerek banka şubesine kadar gelen Tokdemir, kaldırıldığı hastanede yaşamını yitirdi. Kaçan saldırganın, işten çıkarılan eski bir çalışan olduğu sanılıyor. 
     Olay bu sabah saat 08.20 sıralarında meydana geldi. Evinden otomobiliyle işe gitmek için yola çıkan Selim Tokdemir, Çark Caddesi’ndeki banka şubesinin arkasındaki Yuvam Sokak'taki otoparka otomobilini parketti. Müdürlüğünü yaptığı HSBC Şubesi'ne doğru aynı sokakta yüremeye başlayan Selim Tokdemir, banka şubesine 20 metre kala silahlı saldırıya uğradı. 
     
     
     ALTI EL ATEŞ ETTİ 

     Önünü kestiği Tokdemir'e namluyu doğrultan kimliği belirsiz saldırgan, 6 el ateş etti. Biri başına, 2'si karnına ve 3'ü de ayaklarına isabet eden kurşunlarla yaralanıp kanlar içinde yere düşen Selim Tokdemir, sürünerek bankanın kapısına kadar ulaştı ve orada yığılıp kaldı. Banka çalışanları ve çevredekilerin yardımıyla hemen Özel Vatan Hastanesi’ne kaldırılan Selim Tokdemir ameliyata alındı ancak doktorların tüm çabasına karşın kurtarılamadı. 
     Eşinin silahlı saldırıda yaralandığını öğrenip kaldırıldığı hastaneye koşan Buket Tokdemir, ölüm haberiyle yıkıldı. Buket Tokdemir'i yakınları ve banka çalışanları teselli etmeye çalıştı. 
     Görgü tanıkları, Selim Tokdemir’e ateş eden mavi tişörtlü kişinin koşarak uzaklaştığını söyledi. Polis, saldırganın kaçarken çıkarıp attığı tişörtü olay yeri yakınında buldu ve incelemeye aldı. 
     Polis, görgü tanıklarının ifadesine göre eşkalini belirlediği saldırganın, daha önce bankada çalışan ve işten çıkarılan kişi olabileceği ihtimali üzerinde duruyor. 
     
</TEXT>
</DOC>
