<DOC>
<DOCNO> 363520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas04.html </URL>
<DATE> 2005/07/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fotoğraflı telefon rehberi kullanan kadın okuma yazma öğrendi... 
</HEADLINE>
<TEXT>

     Osmaniye'nin Düziçi İlçesi'nde, okuma yazma bilmediği için fotoğraflı telefon rehberi kullanan 65 yaşındaki Firdevs Özkan, okuma yazma öğrenip sertifika aldı. 
     Düziçi'nin Merkez Mahallesi'nde yaşayan, çocukları ve torunları üniversite mezunu olmasına karşın kendisi okuma yazma bilmeyen Firdevs Özkan, yaşadığı sıkıntıları anlatan gazete haberi sayesinde sorunundan kurtuldu. 
     Okuma yazma bilmediği için telefon rehberine fotoğraf yapıştıran ya da arayacağı numara ile ilgili ''polis-tabanca'', ''yangın'' ve ''sedye'' gibi şekiller çizerek ilgili numaraları bulabilen Firdevs Özkan, kendi bulduğu çözüm yolunu anlatan gazetelerdeki haberi okuyan Osmaniye Valisi İsa Küçük'ün eşi Emine Küçük tarafından kursa yazdırıldı. 
     Emine Küçük, Düziçi İrfanlı İlköğretim Okulu'nda düzenlenen sertifika töreninde, yaşlı kadının okuma yazma bilmemesinden kaynaklanan sorunları içeren haberi okuyunca çok duygulandığını söyledi. 
     Küçük, ''Yaşlı bir kadın, evde yalnız kaldığında her şeye ihtiyacı olabilir. Olası bir yangın, ani bir rahatsızlanma durumunda itfaiyeyi ya da hastaneyi aramak zorunda kalabilir. Firdevs hanım bu sorunu kendi yöntemleriyle çözmeye çalışıyormuş'' dedi. 
     Gazetelerdeki haberin ardından Ulusal Eğitime Destek Projesi kapsamında Düziçi Halk Eğitimi Müdürlüğü'nü arayarak Firdevs Özkan ve ilçede okuma yazma bilmeyenlere yönelik kurs açılmasına öncülük ettiğini anlatan Emine Küçük, ''Firdevs Özkan sayesinde 19 kişi daha okuma yazma öğrendi'' diye konuştu. 
     Firdevs Özkan ise ''Artık evdeki fotoğraflı, çizimli telefon rehberine ihtiyacım kalmadı. İlk işim onu çöpe atmak olacak'' diyerek duyduğu sevinci dile getirdi. 
     
</TEXT>
</DOC>
