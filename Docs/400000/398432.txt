<DOC>
<DOCNO> 398432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy10.html </URL>
<DATE> 2005/11/27/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Erdoğan, İspanya'da Zapatero ile 'Kıbrıs'ı görüştü 
</HEADLINE>
<TEXT>

     Başbakan Recep Tayyip Erdoğan, İspanya'nın Mallorca adasındaki Medeniyetler İttifakı toplantısı sırasında ve daha sonra 10. AB-Akdeniz zirvesine katılmak üzere birlikte Barselona'ya giderken İspanya Başbakanı Jose Luis Rodriguez Zapatero ile başta Kıbrıs olmak üzere çeşitli konuları görüştü. 
     Edinilen bilgiye göre, Mallorca'da bugün yapılan Medeniyetler İttifakı toplantısından bu yana gün boyunca bir arada olan Zapatero ve Erdoğan, çeşitli konularda uzun uzun görüşme imkanı buldu. 
     İki liderin özellikle Kıbrıs konusunu ele aldığı, Başbakan Erdoğan'ın, Türkiye'nin Kıbrıs konusundaki tutumunu anlatarak, İspanya'dan daha aktif destek istediği öğrenildi. 
     Zapatero'nun da Kıbrıs konusunu çok iyi bilen İspanya Dışişleri Bakanı Miguel Angel Moratinos ile görüşüp, Kıbrıs konusunda elinden geleni yapacaklarını söylediği ifade edildi. 
     Görüşmede ayrıca, Başbakan Erdoğan'ın Türkiye davetini kabul eden Zapatero'nun ilkbaharda Türkiye'ye gelmeyi planladığı, bu ziyaretin ekonomi ve ticaret ağırlıklı olacağı belirtildi. 
     İki liderin, turizm, ticari ilişkiler ve Medeniyetler İttifakı konularını da ayrıntılı ele aldığı kaydedildi. 
     Öte yandan, Barselona'da, Katalan Özerk Yönetimi Başkanı Pasquel Maragall ile görüşen Erdoğan, Katalan işadamlarını Türkiye'ye çağırdı. 
     Erdoğan'ın İstanbul Büyükşehir Belediye Başkanı olduğu dönemde Maragal'ın da Barselona Belediye Başkanı olmasından dolayı, görüşmenin samimi bir ortamda geçtiği belirtildi. 
     Maragal'ın ayrıca, Türkiye'nin AB üyeliğine destek vererek, ''Türkiye'nin AB'ye girişi sadece Avrupa açısından değil, Akdeniz açısından da çok önemlidir'' dediği kaydedildi. 
     
</TEXT>
</DOC>
