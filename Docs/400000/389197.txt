<DOC>
<DOCNO> 389197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko06.html </URL>
<DATE> 2005/10/24/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
BKM Kartta Avrupa bankaları Türkiye'yi yakından izliyor 
</HEADLINE>
<TEXT>

     Bankalararası Kart Merkezi BKM Genel Müdürü Sertaç Özinal, Tükiye’deki bankaların pazarlama yöntemleri açısından Avrupa’daki bankaların çok ilerisinde olduğunu açıkladı. 
     BKM Genel Müdürü Özinal, ANKA’ya yaptığı açıklamada, birçok Avrupa ülkesinden bankanın Türkiye’deki bankaların kredi kartında hangi pazarlama teknikleri ile ödül ve puan sistemlerini çok yakından incelediklerini belirtti. Özinal, "Dolayısıyla bu konuda Türkiye’nin Avrupa için öncü olduğunu da söyleyebiliriz. Bu açıdan sevindirici. Buradaki yaratıcılık ve pazarlama tekniği olarak Avrupa’ya bilgi ihraç etmesi gerçekten sevindirici bir özellik" diye konuştu. 
     
     BANKALARIN ÖDÜLLÜ UYGULAMALARI 
     Türkiye’deki bankaların büyük bölümü kredi kartlarının kullanımını yaygınlaştırmak amacıyla ödül ve puan sistemi uyguluyor. 
     Yapı Kredi Bankası, kredi kartı kullanımını yaygınlaştırmak amacıyla, Türkiye’de ilk puan uygulamasını 1990 yılında başlatmıştı. Kart kullanıcıları, yaptıkları 
     alışverişlere karşı elde ettikleri puanlarla "Hedef Puan" adı verilen kataloglarda bulunan ürünlerden alabiliyordu. Zamanla diğer bankalar arasında da yaygınlaşan bu uygulama, 2002 yılında, Garanti Bankası tarafından nakit puana dönüştürüldü. Kart sahipleri, yaptıkları alışverişlerden elde ettikleri puanları, kataloglarda yer alan hediyelerin yanı sıra anlaşmalı işyerlerinde yaptıkları alışverişlerde de kullanabilir hale geldi. Türkiye’de kredi kartı kulanıcılarına, indirim ve taksit, nakite dönüşen para puan ve uçuş mili kazanma gibi olanaklar sunuluyor. Kart Finans "para puan", Garanti Bankası "bonus", Yapı Kredi Bankası "world puan", Vakıflar Bankası "Vakıfpara", Oyakbank "Oyak puan" ve İş Bankası "Maxipuan" adı altında alışverişlerde puan kazanılması uygulamasına devam ediyor. 

ANKA 
     
</TEXT>
</DOC>
