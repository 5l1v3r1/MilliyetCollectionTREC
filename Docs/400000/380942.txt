<DOC>
<DOCNO> 380942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo36.html </URL>
<DATE> 2005/09/23/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Güneş ''Moralsizliği paniği düzeltmenin yolu benim ayrılmamdır'' 
</HEADLINE>
<TEXT>

     Trabzonspor Teknik Direktörü Şenol Güneş, "Bu moralsizliği ve paniği düzeltmenin tek yolu,Trabzonspor’dan Şenol Güneş olarak benim ayrılmamdır" dedi. 
     Güneş, 2-0 yenik ayrıldıkları Vestel Manisaspor maçının ardından yaptığı açıklamada, maça çok gergin başladıklarını belirterek, "Beklenmeyen hatalar yaptık ve maçı kaybeden taraf biz olduk. İşler iyi gitmedi" diye konuştu. 
     7 maçta toplanması gereken 21 puanın 11’ini toplayabildiklerini 
     ifade eden Güneş, "10 puanlık bir kayıp var. İşlerin ters gittiğini biliyoruz. Şampiyonlar Ligi maçından sonra moral değerlerini yitirdik ve bir türlü toparlanamadık" dedi. Trabzonspor’un oyun olarak daha iyi bir futbol oynamaya aday olduğunu dile getiren Güneş, şunları söyledi "Başarı ya da başarısızlığın bir bedeli vardır. Buraya katkı yapmaya geldim ama artık görülüyor ki, katkım zarar vermeye başladı. Dün de bugün de gitmem doğru değil diye düşünüyorum ama şartların böyle devam etmesi Trabzonspor’un yönetimine, oyuncusuna ve camiasına zarar vermeye başladı. Camia aklı selim olmalı. Başarı için canımızı da paramızı da veririz. Ancak ülkemizin futbol sisteminde en akla yatkın olanı hoca değişikliğidir. Bazı yöneticilerle konuştum, bir gün daha bekle dediler ama hayır dedim. Daha önce pes etmeyeceğimi söylemiştim ama bugün pes ettim. Kimseyi suçlamak doğru değil. Kan değişikliği yapılmasının doğru olduğunu düşündüm. Bu moralsizliği ve paniği düzeltmenin tek yolu, Trabzonspor’dan Şenol Güneş olarak benim ayrılmamdır. Yönetim ve futbolculara, sahip çıkılmalı." Güneş, istifa kararını futbolculara toplantının ardından söyleyeceğini ve bu saatten sonra da geri dönüşünün olamayacağını kaydetti. 
     
     "İKİNCİ GÜNEŞ DEVRİ" 271 GÜN SÜRDÜ 

     Vestel Manisaspor maçının ardından Trabzonspor’dan ayrılma kararı aldığını açıklayan Teknik Direktör Şenol Güneş, 271 gün boyunca bordo-mavili takımda çalıştırıcılık yaptı. 
     Trabzonspor ile 27 Aralık 2004 tarihinde 3,5 yıllık sözleşme imzalayan ve ikinci kez teknik direktörlük görevine getirilen Şenol Güneş, 271 gün bordo-mavili takımda görev yaptı. 
     Bordo-mavililer, Teknik Direktör Şenol Güneş’in ikinci kez çalıştırıcılık yaptığı dönemde 24 lig maçında 16 galibiyet, 5 mağlubiyet ve 3 beraberlik aldı. 
     Bu sezon Avrupa Şampiyonlar Ligi 2. ön eleme turunda Anorthosis Famagusto takımına elenen Trabzonspor, ligin son 2 haftasında Sivasspor ve Vestel Manisaspor yenilgileriyle yara aldı. 
     
</TEXT>
</DOC>
