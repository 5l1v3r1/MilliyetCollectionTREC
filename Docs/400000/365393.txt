<DOC>
<DOCNO> 365393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko44.html </URL>
<DATE> 2005/07/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Aylık dış ticaret açığı ilk kez 4 milyar doların üzerine çıktı 
</HEADLINE>
<TEXT>

     Türkiye, bu yılın ilk yarısında 34 milyar 973 milyon dolarlık ihracat, 54 milyar 980 milyon dolarlık da ithalat yaptı. 
     Devlet İstatistik Enstitüsü DİE , Ocak-Haziran dönemi dış ticaret istatistiklerini açıkladı. 
     Buna göre, yılın ilk yarısında, geçen yılın aynı dönemine oranla ihracat yüzde 20.5, ithalat yüzde 21.3 artarken, dış ticaret açığı, yüzde 22.8 artışla 16 milyar 292 milyon dolardan 20 milyar 8 milyon dolara yükseldi. İhracatın ithalatı karşılama oranı da yüzde 64'ten yüzde 63.6'ya düştü. 
     
     AYLIK AÇIK 4 MİLYAR DOLAR 
     Haziran ayı, aylık dış ticaret açığının ilk kez 4 milyar doların üzerine çıktığı ve ihracatın ithalatı karşılama oranınnı yüzde 58.8 ile en düşük gerçekleştiği ay oldu. 
     DİE'ye göre, Haziran'da, 5 milyar 792 milyon dolarlık ihracat, 9 milyar 848 milyon dolarlık ithalat yapılırken, ihracatta yüzde 9.7, ithalatta yüzde 16.3 artış kaydedildi. 
     Aylık dış ticaret açığı yüzde 27.3 artarak 3 milyar 187 milyon dolardan 4 milyar 55 milyon dolara çıkarken, ihracatın ithalatı karşılama oranı, yüzde 62.4'den yüzde 58.8'e geriledi. 
     Geçen yılın Haziran ayında, 5 milyar 281 milyon dolarlık ihracat, 8 milyar 468 milyon dolarlık ithalat, Ocak-Haziran döneminde ise 29 milyar 19 milyon dolarlık ihracat, 45 milyar 312 milyon dolarlık da ithalat yapılmıştı. 
     
</TEXT>
</DOC>
