<DOC>
<DOCNO> 379377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/civaoglu.html </URL>
<DATE> 2005/09/18/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kelebek Eşekarısı 
</HEADLINE>
<TEXT>


Almanya seçimlerinin Türkiye'ye "kelebek etkisini" tartışıyoruz. "Kelebek etkisi" kısaca şöyle anlatılır... Beijing'de Pekin bir kelebek uçsa kanatlarının titreşimi, atmosferik zincirleme reaksiyonlarla New York'a fırtına halinde ulaşabilir... 
Almanya'da Merkel ve Schröder blokları arasındaki çok küçük oy farkının "kelebek kanadı titreşimleri" de Türkiye'de fırtınalar yaratacak gibi görünüyor. Buna "eşekarısı etkisi" diyebiliriz. 
.................. 
Seçmen nabzı araştırmaları, 2 blok arasında çok az oy farkıyla Merkel'i h l önde gösteriyor. 
Almanya'da bu tür araştırmaların yanılma payı, en fazla 1,75. 
O nedenle önce bir "çıt" daha büyük ama "kötü" olasılıkla başlayalım. Merkel blokunun hükümet kurabilecek çoğunluğu aldığını düşünelim... 
.................. 
Yarından sonra, artık Almanya'da hiçbir şey, Türkiye için eskisi gibi olmayacak. 
Bugüne kadar Schröder yönetimindeki Almanya, Türkiye'yi AB'ye taşıyan hareketin lokomotifiydi. Angela Merkel yönetimindeki Almanya ise, Türkiye katarının arkasına geçecek ve bu kez geriye çeken hareketin lokomotifi olacak. 
Schröder'in Almanya'sı, İngiltere ile birlikte Fransa'yı da zorlayarak diğer AB üyesi 22 ülke ile birlikte -birkaçı kerhen katılsa da- Türkiye'yi "tam üye" yapacak yol haritasındaydı. Merkel'in Almanya'sı ise, makas değiştirecek... G. Kıbrıs ve onun dümen suyundaki Yunanistan ile Avusturya'nın yol haritasına geçecek. 
Almanya daha önce, Türkiye karşıtı sesleri susturan AB zaptiyesiydi. Artık Türkiye karşıtı sesleri çoğaltmak ve onlara orkestra şefliği yapmak misyonunu üstlenecek. 
................... 
Chirac hiç de zorunlu olmadığı halde AB Anayasası'nı referanduma götürdü. Kendisini, partisini ve de Türkiye'nin tam üyeliğini, Sarkozy'nin cumhurbaşkanlığı kampanyasına malzeme olarak verdi. Oysa... AB Anayasası'nı parlamentodan rahatça geçirebilirdi. 
Schröder ise, Kuzey Ren Vestfalya'da, ara seçim kaybedince yerel seçimleri ansızın 1 yıl erkene aldı. Merkel'i hazırlıksız yakalayarak saf dışı edebileceğini sandı. 
Chirac ve Schröder'in iç politika hatalarının faturası, şimdi AB önündeki Türkiye'ye çıkıyor. 
.................... 
Mahşerin 3 atlısından sadece İngiltere ile Türkiye'nin yola devamı zor. 
Hele... Almanya'nın ve Fransa'nın "tam ortaklık" yerine, "imtiyazlı ortaklık" için güç birliği yapacakları Avrupa coğrafyasında, Türkiye, 3 Ekim'de "görüşmelere başlama" kararı çıkarsa da bu, "arızalı doğum" olur. 
Gerçekten... Daha birkaç hafta başbakanlığı sürdürecek olan Schröder, "3 Ekim'de görüşmelerin başlaması için" yeşil ışık yakacaktır. 
Ama... Ya sonra .. 
Görüşmeler 35 madde halinde sürecek. Her maddeden diğerine geçmek için oybirliği gerekiyor. 
Merkel, daha birinci maddeden ikinci maddeye geçerken -en geç 1 yıl içinde- VETO kullanabilir ve görüşmeleri "imtiyazlı ortaklık" statüsüne kaydırmak politikasını uygulayabilir. 
"Hükümetlerin geçiciliği ve devlet sözünün devamlılığı" öne sürülebilirse de, Merkel kendi seçmenine kesinlikle angaje oldu. "Görüşmelerin ucunun açık olduğu" ifadesi, Türkiye'nin işini zorlaştırıyor. Merkel'e ise, kapı aralıyor. 
..................... 
Daha küçük bir "çıt," Schröder ve takımının kazanma "olasılığı rüyasıdır." 
..................... 
"Merkel ve Schröder bloklarının büyük koalisyon kurmaları" halinde ise, gene Türkiye üzerinde fırtınalar patlar. 
Çünkü... Almanya'nın siyaset geleneklerine göre dış politikayı başbakanlar belirler. Schröder'in Sosyal Demokratları, sadece sosyal reformlar gibi içe dönük politikalarda Merkel'den ödün arayacaklardır. 
..................... 
Son ihtimal, Almanya'nın "sandıklardan belirsizlik çıktığı" gerekçesiyle "yeniden seçimlere gitmesidir." 
Keşke... 



</TEXT>
</DOC>
