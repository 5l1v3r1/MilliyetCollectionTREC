<DOC>
<DOCNO> 397929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko24.html </URL>
<DATE> 2005/11/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İslam Kalkınma Bankası Körfez ülkelerinde büyük likidite fazlası var 
</HEADLINE>
<TEXT>

     Fatih Ferhat Sürmeli AA 

İslam Kalkınma Bankası İKB Başkanı Ahmet Muhammed Ali, Körfez ülkelerindeki büyük likidite fazlasının bir yerlere kaydığını belirterek, bunların potansiyeli yüksek bir ülke olduğu için Türkiye'ye gelmesinin normal olduğunu söyledi. 
     Ali, 21. İslam Konferansı Teşkilatı İKT Ekonomik ve Ticari İşbirliği Daimi Komitesi'nin İSEDAK 21. toplantısı nedeniyle bulunduğu İstanbul'da AA muhabirine yaptığı açıklamada, İslam Kalkınma Bankası'nın 1976 yılında kurulduğunu belirterek, ilk kurulduğunda 22 üyesi bulunan bankanın bugün üye sayısının 58 olduğunu söyledi. 
     Asya, Afrika, Avrupa ve Güney Amerika'dan üyeler bulunduğunu, bankanın temel amacının, proje finansmanı yoluyla ülkelerin ekonomik ve sosyal kalkınmasını hızlandırmak olduğunu kaydeden Ali, şöyle konuştu 
     ''Bu amaçla, örneğin Türkiye'de altyapı, eğitim, sağlık, sanayi gibi sahalarda yatırım yapmıştır. Diğer ülkelerde de aynı şekilde yatırım yapmaktadır. 
     Proje finansmanının yanı sıra bankanın çok önemli faaliyeti de, İslam ülkeleri arasında işbirliği ve yakınlaşmayı sağlamaktır. Özellikle İslam ülkelerinin birbirleriyle ticaret yapmalarını, mal alışverişlerinde bulunmalarını teşvik ederek, böylelikle ülkelerin karşılıklı gelişmesinde katalizör rolü oynamaktadır.'' Ahmet Muhammed Ali, İslam Kalkınma Bankası'nın, Türk müteahhitlerle yakın işbirliği içinde olmasını da örnek göstererek, ''Afrika ve özellikle Orta Asya'daki ülkelerde İslam Kalkınma Bankası'nın finanse ettiği projelerin inşaat işlerini almasına yardımcı olmaya çalışmaktadır'' diye konuştu. 
     Türkiye'nin İslam ülkeleri arasında teknolojik gelişmişlik düzeyi yüksek bir ülke olduğunu vurgulayan Ali, bankanın bir başka faaliyetinin de, Türkiye'den teknoloji transferini sağlamak suretiyle diğer İslam ülkelerinin bundan yararlanması yönünde olduğunu, Türk uzmanlarının daha az gelişmiş İslam ülkelerine gitmesi suretiyle teknoloji transferini sağladığını, kurslar düzenlediğini söyledi. 
     Ali, İslam Kalkınma Bankası'nın İslam ülkelerinden öğrencilerin Türkiye'deki üniversitelerde eğitim görmesini de sağladığını belirterek, bu şekilde eğitim alan yüzlerce kişinin bugün ülkelerinde mesleklerini icra ettiklerini, bu programın 15 yıldır devam ettiğini anlattı. 
     
     İSLAM ÜLKELERİ ARASINDA TİCARETİ GELİŞTİRME KURUMU 
     İslam Kalkınma Bankası Başkanı Ahmet Muhammed Ali, banka bünyesinde devam eden yatırım bankası kurma çalışmasının hangi aşamada olduğunun sorulması üzerine, böyle bir çalışma bulunduğunu, ancak henüz fizibilite çalışması aşamasında olduğunu bildirdi. 
     Geçen sene İslam Kalkınma Bankası Guvernörler toplantısında bir karar alındığını anlatan Ali, ''Bu kararda ticareti, ithalatı geliştiren bir fon kurulması söz konusu. Bu kurumun kurulması konusunda bir kanun hazırlamak üzere çeşitli uzmanları davet ettik. Bir çalışma hazırladılar. Bu çalışma İslam Kalkınma Bankası Yönetim Kurulu'nun gündeminde. O gündemde incelendikten sonra gereken işlemler yapılacak. Yönetim Kurulu kabul ettikten sonra guvernörler toplantısına gitmesi lazım. Toplantı Kuveyt'te yapılacak. Bu toplantıyı bekleyeceğiz ya da guvernörlerin tasdikini alacağız ama muhtemelen birkaç ay içinde yürürlüğe girmesini bekliyoruz'' diye konuştu. 
     Ali, kurumun adının, İslam Ülkeleri Arasında Ticareti Geliştirme Kurumu'', ilk ödenmiş sermayenin de yarım milyar dolar olacağını bildirdi. 
     
     KÖRFEZ SERMAYESİ 
     Ahmet Muhammed Ali, Türkiye'ye yönelik son dönemde ilgisi artan Körfez sermayesine ilişkin bir soru üzerine de şunları söyledi 
     ''Körfez ülkelerinde büyük ölçüde likidite fazlası var. Bu bir şekilde bir takım yerlere kaymakta. Bu açıdan bunların Türkiye'ye gelmesi normal. Çünkü Türkiye potansiyeli yüksek bir ülke. Dolayısıyla bu ülkelerdeki sermayenin Türkiye'ye doğru akmasında büyük potansiyel, yarar görülmektedir. 
     Türk tarafının yapacağı girişimler, faaliyetler, kanımca Körfez ülkelerindeki yatırımların Türkiye'ye kaymasında büyük katkıda bulunacaktır. Bunun sonucu olarak büyük çapta yatırımın Türkiye'ye gelmesi beklenecektir.'' İslam Kalkınma Bankası grubu içinde ICIEC adlı bir sigorta kurumu bulunduğunu da anlatan Ali, sözlerini şöyle sürdürdü 
     ''Bu kurum şu anda yatırımların sigortasını almış durumda. Şüphesiz ki, bunun sonucu olarak Körfez ülkelerinin yatırımlarının Türkiye'ye gelmesinde bu sigorta kurumu bir güvence teşkil ettiği için, Türkiye'ye gelecek olan yatırımların artmasına büyük katkı sağlayacaktır.'' 
     
     TÜRKİYE'NİN AB ÜYELİĞİ 
     Ali, Türkiye'nin AB üyeliğine ilişkin bir başka soru üzerine şöyle dedi 
     ''Bu soru bana 15 yıl önce İstanbul'da yine sorulmuştu. O zaman söylediklerimi söylemek istiyorum. Benim kişisel görüşüme göre Türkiye'nin AB'ye girmesi İslam ülkeleri açısından, İslam Konferansı Teşkilatı İKT ülkeleri açısından önem taşımaktadır. 
     Dünya çok küçüldü artık, hepimiz bir köyde yaşar gibiyiz. Artık Avrupa'nın İslam ülkeleri ve İKT ülkelerini anlaması lazım. Türkiye'nin AB'ye girmesi halinde kanımca, Avrupa ülkeleri İslam ülkelerini ve İKT ülkelerini daha yakından tanıma imkanını elde edeceklerdir. Bu onların yararına olacaktır.'' 
     
</TEXT>
</DOC>
