<DOC>
<DOCNO> 380009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo12.html </URL>
<DATE> 2005/09/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avrasya maratonu bu yıl 2 Ekim Pazar günü koşulacak 
</HEADLINE>
<TEXT>

     27. Kıtalararası Avrasya Maratonu, bu yıl ''Dünyada barış için'' sloganıyla 2 Ekim Pazar günü İstanbul'da koşulacak. 
     İstanbul Büyükşehir Belediye Başkanı Kadir Topbaş, Saraçhane'deki belediye binasında düzenlenen basın toplantısında yaptığı konuşmada, İstanbul'un son bir yılda büyük organizasyonlara ev sahipliği yaptığını belirterek, ''Dünyayı etkileyen New York, Londra ve Tokya gibi kentler gibi İstanbul da bir dünya kentidir'' dedi. 
     Topbaş, bu yıl Avrasya Maratonu'nda ''Dünyada barış için'' sloganıyla koşacaklarını vurgulayarak, ''Silahlardan arındırılmış bir dünya için, barış için koşacağız. Dünyada sağduyu sahibi her insan barışı ve huzuru arzu ediyor. Sıkıntı ve teröre hiç prim vermek istemiyor. İstanbul da bir barış kentidir. Bu koşunun isminin barış koşusu olması önemli. Bu bir haykırış. Tüm İstanbullular'ı koşuya davet ediyorum'' diye konuştu. 
     Toplantının ardından Avrasya Maratonu'na kayıt yaptıran Kadir Topbaş, 34 gögüs numarası aldı. Topbaş, ayrıca bağış kutusuna 20 YTL atarak, bağış kampanyasını da başlattı. 
     Basın toplantısına Gençlik ve Spor İl Müdürü Tamer Taşpınar ve çeşitli ilçe belediye başkanları da katıldı. 
     
     BÖLÜKBAŞI ''BELEDİYE BAŞKANLARI AVRASYA'DA BULUŞACAK'' 
     İstanbul Büyükşehir Belediyesi Spor Etkinlikleri A.Ş. Genel Müdürü Ayhan Bölükbaşı, teröre maruz kalmış 5 kentin belediye başkanlarının Avrasya Maratonu'nda buluşacağını kaydetti. 
     Bölükbaşı, basın toplantısının ardından AA muhabirine yaptığı açıklamada, İstanbul ile birlikte terör saldırılarına maruz kalmış 4 kentin belediye başkanlarını maratona davet ettiklerini ifade ederek, şöyle konuştu 
     ''Teröre maruz kalmış New York, Paris, Londra ve Madrid'in belediye başkanlarına Avrasya Maratonu için davetiye gönderdik. Teröre maruz kalmış 5 kentin belediye başkanı maratonda bir araya gelecek. Ayrıca bu şehirlerden 5'er çocuk da davet ediyoruz. O çocuklar da koşuda bizimle birlikte olacak.'' Halk Koşusu için kayıt yaptıranların yaptıkları bağışların, bu yıl da hayır kurumlarına aktarılacağını belirten Ayhan Bölükbaşı, hayır kurumlarının daha sonra İstanbul Valisi ve Büyükşehir Belediye Başkanı tarafından belirleneceğini söyledi. 
     
     BALKAN ŞAMPİYONASI KOŞULACAK 
     Avrasya Maratonu'nda bu yıl aynı zamanda Balkan Şampiyonası da koşulacak. 
     Ayhan Bölükbaşı, Atletizm Federasyonu'nun isteği üzerine Avrasya Maratonu'nun içine bu yıl Balkan Şampiyonası'nı da koyduklarını söyledi. 
     -ÖDÜLLER- Ayhan Bölükbaşı, Avrasya Maratonu'nda para ödüllerinin bu yıl dolar bazında yüzde 50 arttırıldığını ve toplam 200 bin dolar civarında para ödülü dağıtılacağı açıkladı. 
     Maratonda genel klasmanda dereceye giren erkeklerde ilk 20, bayanlarda ilk 10 kişiye para ödülü verilecek. 
     Erkeklerde ve bayanlarda birinciler 30 bin, ikinciler 20 bin, üçüncüler 10 bin, dördüncüler 5 bin, beşinciler 3 bin dolar kazanacak. Parkur rekoru ise bu yıl yine 5 bin dolar olarak belirlendi. 
     15 Kilometrelik Koşu'da ise erkek ve bayanlarda birinciler bin 500, ikinciler bin, üçüncüler 750 dolar para ödülü alacak. 
     Bedensel Engelliler de tekerlekli sandalye ise birinciler 2 bin 500, ikinciler 2 bin, üçüncüler bin 500 dolar kazanacak. 
     Balkan Şampiyonası'nda erkek ve bayanlarda birinciler bin 500, ikinciler bin ve üçüncüler 500 dolar para ödülü alacak. 
     
     TÜRKİYE TASNİFİ 
     Maraton ve 15 Kilometrelik Koşu'da Türk sporcular arasında yapılacak sıralamada dereceye girenlere de ayrı para ödülü verilecek. 
     Maratonu erkek ve bayan Türk sporcular arasında ilk sırada bitiren sporcu 5 bin dolar, ikinci 3 bin, üçüncü 2 bin dolar, 15 Kilometrelik Koşu'da ise birinciler bin dolar alacak. 
     
     ÜCRETSİZ ULAŞIM 
     Yarış günü göğüs numarasını gösteren herkes saat 09.00'a kadar belediye ve deniz otobüsleri ile hızlı tramvaylardan ücretsiz olarak yararlanabilecek. 
     Halk Koşusu'na katılanlar en geç saat 07.30'da BJK İnönü Stadı'ndan, 15 Kilometrelik Koşu ve maratona katılanlar ise Dolmabahçe'de lunapark karşısındaki maraton ofisi önünden kalkacak İETT otobüsleriyle start noktalarına götürülecek. 
     
     HALK KOŞUSU 
     Organizasyon kapsamında, her yıl renkli görüntülere sahne olan Halk Koşusu da yapılacak. 
     Acıbadem Köprüsü altında saat 09.30'da başlayacak 8 kilometrelik koşu, Boğaziçi Köprüsü, Mecidiyeköy girişi, Mecidiyeköy, Şişli Camii önünden Şişli, Osmanbey ve Harbiye'nin ardından Taksim Meydanı'nda tamamlanacak. 
     Köprü güvenliği nedeniyle bu yıl da Halk Koşusu'na katılım 75 bin kişi ile sınırlı tutuldu. 
     
     SAĞLIK HİZMETLERİ 
     Yarış günü sağlık konusunda da bir dizi tedbirler alınacak. 
     Yarış sırasında 25 adet ambulans, tam teşekküllü bir çadır hastane ile sağlık ekibi hazır bulunacak. Güzergah üzerindeki hastaneler de acil vakalara karşı önceden uyarılacak. 
     Solunum yolu hastalıkları olanların maratona katılmaması gerektiği bildirildi. 
     
     GÜZERGAHLAR 
     42 kilometre 195 metrelik Avrasya Maratonu'nun ve 15 kilometrelik koşunun güzergahları şöyle 
     Maraton Boğaziçi Köprüsü gişelerinin 800 metre yukarısındaki park sahasının çıkışında, saat 09.00'da başlayacak. Boğaziçi Köprüsü, Mecidiyeköy girişi, Mecidiyeköy, Şişli Camii önünden Şişli, Osmanbey, Harbiye, Taksim, Tepebaşı, Şişhane, Unkapanı Köprüsü, Saraçhane, Haşim İşcan Geçidi, Aksaray, Yenikapı sahil yolundan Ataköy, Ataköy'de Demir Motel karşısındaki alt geçitten geri dönülecek. Yine sahil yolunu takiben Yedikule, Yenikapı, Kumkapı, Sarayburnu, Eminönü, Karaköy, Fındıklı, Kabataş, Dolmabahçe kavşağından Nişantaşı'na devam edilecek ve BJK İnönü Stadı içinde sona erecek. 
     15 Kilometrelik Koşu Maratonla aynı yer ve zamanda başlayacak koşu, Boğaziçi Köprüsü, Mecidiyeköy girişi, Mecidiyeköy, Şişli Camii önünden Şişli, Osmanbey, Harbiye, Taksim, Tepebaşı, Şişhane, Perşembepazarı, Karaköy, Fındıklı, Kabataş üzerinden Dolmabahçe BJK İnönü Stadı önünde sona erecek. 
     
</TEXT>
</DOC>
