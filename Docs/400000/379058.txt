<DOC>
<DOCNO> 379058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur31.html </URL>
<DATE> 2005/09/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şehit Uzman Çavuş'un cenazesinin ardından DEHAP binası taşlandı 
</HEADLINE>
<TEXT>

     Hakkari’nin Şemdinli İlçesi’nde, askeri aracın geçişi sırasında teröristlerce döşenen mayının patlaması sonucu şehit olan Jandarma Uzman Çavuş Emrah Akman’ın cenazesi, Manisa’nın Saruhanlı İlçesi’ne bağlı Dilek Beldesi’nde toprağa verildi. 
     Şehit Jandarma Uzman Çavuş Akman için Saruhanlı Merkez Camii’nde kılınan cenaze namazına, TBMM İdare Amiri CHP Manisa Milletvekili Erdoğan Yetenç, CHP Manisa Milletvekili Hasan Ören, Manisa Valisi Orhan Işın, Garnizon ve 1. Er Eğitim Tugay Komutanı Tuğgeneral Sami Demirel, Saruhanlı Kaymakamı Osman Tunç, ailesi, yakınları ve çok sayıda vatandaş katıldı. 
     Cenazenin Manisa’dan getirilmesini ellerinde Türk bayrakları ile bekleyen vatandaşlar, cenazeyi, terör örgütünü lanetleyen sloganlarla karşıladı. 
     
     TEPKİLER DEHAP İLÇE BİNASINA YÖNELDİ 

     Cenaze namazının kılındığı Merkez Camii’nin karşısındaki binada yer alan DEHAP İlçe Başkanlığı, cenaze dolayısıyla terör örgütünü lanetleyen vatandaşların tepkisini çekti. 
     Sabah saatlerinde bir grubun taşlı saldırısına uğrayan DEHAP İlçe Başkanlığı’nın tabelası, cenaze namazı öncesinde binanın dışından tırmanan iki kişi tarafından indirilmek istendi. 
     Polis, bu kişileri aşağı indirdi ve halkın tepkisini bastırdı. 
     Bu sırada tabelayı indirmek için binaya tırmanan iki kişiden biri olan ve şehidin yeğeni olduğu öğrenilen Fırat Çınar, binaya girerek ilçe başkanlığındaki büro makine ve malzemelerini camdan dışarı attı. 
     
     YÜZBAŞI TANSİYONU DÜŞÜRDÜ 

     Saruhanlı İlçesi'nde şehit Jandarma Uzman Çavuş Emrah Akman'ın cenazesi için camide namaz vaktinin gelmesi beklenirken bir grubun Kahrolsun PKK’ diyerek caminin yanıdaki DEHAP Saruhanlı İlçe binasını taşlaması sırasında güvenlik güçleri saldırıyı önlemeye çalıştı. 
     İlk grubun parti binasındaki eşyalardan bazılarını aşağıya atmasının ardından Manisa Jandarma Alay Komutanlığı'nda görevli Yüzbaşı Ali Cemalmaz, öfkeli grubu sakinleştirmeye çalıştı. Yüzbaşı Cemalmaz, ikinci kattaki DEHAP binasına çıkmak için binaya girdi. Ancak bu sırada yukarıdaki protestocuların aşağına indiğini gören Yüzbaşı Cemalmaz, bir göstericinin elindeki Türk bayrağını alıp zemin kattaki kırtasiye dükkanının önündeki sundurumanın demirine bağladı. 
     Bu sırada bir başka gösterici de bayrağın diğer tarafındaki ipi bağlayarak kendisine yardımcı oldu. Yüzbaşı Cemalmaz'ın bu hareketi göstericiler tarafından alkışlandı ve topluluktaki tansiyonu düşürdü. Göstericiler daha sonra dağıldı. 
     Bölücübaşı Abdullah Öcalan'a destek amacıyla yurdun değişik yerlerinden gelenlerin Gemlik Yürüyüşü’ adı ile yapmak istediği, ancak izin verilmeyen gösteriden dönerken Bilecik'in Bözüyük İlçesi'nde çıkan olaylarda da Kaymakam Dursun Balaban, elindeki Türk bayrağıyla taşlanan otobüse binerek olayların önüne geçmeye çalışmıştı. 
     
</TEXT>
</DOC>
