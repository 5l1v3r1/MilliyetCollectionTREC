<DOC>
<DOCNO> 358138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur28.html </URL>
<DATE> 2005/07/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kürt Ahmet ile oğlu ve yeğenine hapis cezası 
</HEADLINE>
<TEXT>

     "Kürt Ahmet" lakaplı Ahmet Turgut, oğlu Kadir Turgut ve yeğeni Şahin Turgut’un suç örgütü kurdukları iddiasıyla 47 kişiyle birlikte yargılandıkları dava sonuçlandı. 
     Ankara 11. Ağır Ceza Mahkemesi’nde görülen davanın son duruşmasında esas hakkındaki savunmasını yapan tutuklu ve tutuksuz sanıklarla sanıkların avukatları, beraat isteminde bulundular. 
     Sanıklar, son sözlerinde de taleplerini yinelediler. 
     Mahkeme heyeti, Ahmet Turgut’u, "suç örgütü kurma ve yönetme" eyleminin sabit olduğu kararına vararak, yeni Türk Ceza Kanunu’nun TCK 220 1. maddesi uyarınca 2 yıl 1 ay hapis cezasına çarptırdı. 
     Heyet, sanığın, Yaşar Avcı adlı kişinin Şahin Turgut tarafından silahla yaralanması olayında soruşturmayı yanlış yönlendirdiği gerekçesiyle de önceki TCK’nın 296 1. maddesi uyarınca 2 ay 28 gün hapsine, şartlı tehdit ve ruhsatsız av tüfeği bulundurma suçlarından ise bu eylemi sübuta ermediğinden beraatine karar verdi. 
     Ahmet Turgut, toplam 2 yıl 3 ay 28 gün hapis cezası aldı. 
     Ahmet Turgut’un oğlu Kadir Turgut’un "suç örgütü kurmak ve yönetmek" suçundan 2 yıl 1 ay hapsine karar veren heyet, müdahil Hasan Hüseyin Yılmaz’a yönelik gaspa teşebbüs suçundan da yeni TCK’nın 149. maddesinin 1. fıkrasının f ve g bentleri uyarınca 10 yıl 
     hapsine karar verdi. Kadir Turgut’un 10 yıllık hapsi, suç teşebbüste kaldığı için yeni TCK’nın 35. maddesi uyarınca yarı oranında azaltıldı ve altıda bir oranındaki takdir hakkı da kullanılarak 4 yıl 2 aya indirildi. Üzerine atılı diğer suçlardan beraati kararlaştırılan Kadir Turgut, yargılama sonunda toplam 6 yıl 3 ay hapis cezasına mahkum oldu. Mahkeme heyeti, sanık Şahin Turgut’u da suç örgütü kurduğu ve yönettiği gerekçesiyle 2 yıl 1 ay hapse mahkum etti. Turgut, Levent Topal adlı kişiyi silahla yaralamaya azmettirme ve Yaşar Avcı’yı silahla yaralama eylemlerinden dolayı 8 ay 26’şar gün hapse mahkum edildi. Turgut, bu eylemlerde kullanılan silahların ruhsatsız olması nedeniyle de Ateşli Silahlar Kanunu’na muhalefetten 10 ay hapis ve 370 YTL para cezasına çarptırıldı. Şahin Turgut, davada toplam 4 yıl 6 ay 22 gün hapis cezasına çarptırılmış oldu. Kadir Turgut, Şahin Turgut, Hasan Haydar, Remzi Bostanlı, Abdülnasır Bostancı, Ayhan Tusan ve Ali Osman Kışla’nın suça öngörülen ceza miktarı, tutuklu kaldıkları süre gözönüne alınarak tahliyelerine karar verildi. Mahkeme, 17 sanığı 5 ay ile 3 yıl 8 ay arasında değişen hapis cezalarına çarptırırken, 23 sanığın ise delil yetersizliğinden beraatini kararlaştırdı. 
     
</TEXT>
</DOC>
