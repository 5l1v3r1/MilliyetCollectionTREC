<DOC>
<DOCNO> 361870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun13.html </URL>
<DATE> 2005/07/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
En kanlı intihar saldırısı 98 ölü 
</HEADLINE>
<TEXT>

     Irak hafta sonu kan gölü... Bağdat'ın güneyindeki Musayyib'de dün gece düzenlenen intihar saldırısında can kaybı 98'e yükselirken, bugün sabah peş peşe düzenlenen saldırılarda da 16 kişi hayatını kaybetti. Hafta sonunun bilançosu 114 ölü. 
     Reuters ajansına açıklama yapan Hille'den bir hastane yetkilisi, civardaki hastanelerden topladığı bilgiye göre ölü sayısının 98'e yükseldiğini söyledi. 
     AP ajansı ise 71 kişinin öldüğü saldırıda, polisin yaralı sayısını 156 olarak açıkladığını aktardı. 
     Fransız haber ajansı AFP'nin muhabiri, Musayyib hastanesinin yaralıların bakımı için yeterli donanıma sahip olmadığını, ölenlerin isimlerinin saldırının düzenlendiği caminin duvarına yazıldığını belirtti. AFP muhabiri, saldırıdan 30 kadar otomobilin, 40 kadar mağazanın ve radikal Şii lideri Mukteda El Sadr'ın bürosunun da zarar gördüğünü kaydetti. 
     Musayyib'de bir caminin yakınlarında dün akşam saatlerinde, beline patlayıcı sarmış bir intihar komandosunun kendisini bir petrol tankerinin önünde havaya uçurmasıyla meydana gelen büyük patlama sonucu ortalık kan gölüne dönmüştü. 
     Civardaki evlerde yangına yol açan saldırının, nisan ayında yeni hükümetin işbaşına gelmesinin ardından Irak'ta düzenlenen en kanlı saldırı olduğu bildiriliyor. 

     
</TEXT>
</DOC>
