<DOC>
<DOCNO> 382595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy09.html </URL>
<DATE> 2005/09/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Arınç AP'nin verdiği siyasi karar müzakereleri etkilemez 
</HEADLINE>
<TEXT>

     TBMM Başkanı Bülent Arınç, ek protokolün 3 Ekim’den önce Meclis’te görüşülmeyeceğini bildirdi. 
     Canlı yayında NTV Ankara Temsilcisi Murat Akgün’ün sorularını cevaplandıran Arınç, Meclis’in 1 Ekim’de yeni yasama dönemine başlayacağını belirterek, milletvekillerine yeni dönemde başarılar diledi. 
     Türkiye’nin Kıbrıs Rum Kesimi’ni tanımayacağı yönünde hukuki ve siyasi anlamda gerekli deklarasyonları gönderdiğini belirten Arınç, "Eğer, ek protokolün 3 Ekim’den önce Meclis’e gelip onaylanacağını bekleyen varsa hiç beklemesin. Böyle bir şey olmayacak. Kaldı ki böyle bir şeyin doğru olmadığını biliyorum. Ek protokolün görüşülmesi müzakerelere başlandıktan sonra yapılacak" dedi. 
     
     "HÜKÜMET İSTERSE EK PROTOKOL MECLİS’E GELİR" 

     Avrupa Parlamentosu’nda dün yapılan tartışmaları anımsatan Arınç, şöyle devam etti 
     "Bazı milletvekillerinin böyle bir beklentisinin boş olduğunu söylemek istiyorum. 3 Ekim’e kadar ek protokolü Meclis’e getirmeye, onaylamaya bir niyetimiz yok. Ek protokolün, Meclis’te görüşülmesi hukuki bir konu, tartışılır karar verilir. Konuyu parlamentoya getirmekle görevli olan hükümet, böyle bir uluslararası sözleşmenin kabul edilmesini isterse Meclis’e tasarı olarak gönderecektir. Tasarı komisyonlardan geçip uygun bulunduğu taktirde Genel Kurul’da kabul edilecektir." Ek protokolün Meclis’e getirileceği konusunda Başbakan Recep Tayyip Erdoğan’ın açıklamasının bağlayıcı olduğuna dikkati çeken Arınç, "İlk adımı atması gereken hükümet olduğu için hükümetin başı da dediğine göre tartışmalar yersizdir. Ek protokolün uygun bulunup bulunmayacağı, onaylanıp onaylanmayacağına milletvekillerimiz karar verecektir" diye konuştu. 
     
     SÖZDE ERMENİ SOYKIRIMI 

     TBMM Başkanı Arınç, sözde Ermeni soykırımı konusunda TBMM’de yapılan görüşmeler sonucunda ortak deklarasyon yayınlandığını anımsatarak, Türkiye’nin arşivlerini dünyaya açtığını söyledi. 
     1915’te yaşanan savaşta trajik olayların yaşandığını, bunların da 
     soykırım sayılamayacağını kaydeden Arınç, bir çok parlamento başkanına "tek yanlı kararlar alınmasının Türkiye’yi rencide edeceğini, kendilerine de zarar vereceğini" bildirdiğini ifade etti. İstanbul’da düzenlenen konferansla ilgili soruyu da cevaplandıran Arınç, "Neticeleri itibariyle ifade özgürlüğü kapsamında değerlendirilmeli. Kimin ne düşündüğünü, ne söyleyeceğini önceden tespit edemeyeceğimize göre yapılmıştır, kıyamet kopmamıştır. Türkiye’de bu tür konuların rahatlıkla görüşülüp tartışılabileceği konusunda iyi bir örnek verilmiştir" diye konuştu. Avrupa Parlamentosu’nun, "Sözde Ermeni soykırımının müzakere süreci içinde tanınması" yönünde verdiği kararın ilk olmadığını belirten Arınç, AP’nin daha önce de bu gibi 4 karar verdiğini, bu tür siyasi kararların müzakereleri etkilemeyeceğini sözlerine ekledi. 
     Arınç, "Bu parlamento yeni Cumhurbaşkanını seçmemeli" diyenler bulunduğunu belirterek, "Ben, bunun doğru olmadığını düşünüyorum. Bu, Meclis’e karşı bir güvensizliktir, Bu Meclis’in suyu mu çıktı Niçin Cumhurbaşkanı’nı seçmesin " diye sordu Arınç, NTV Ankara Temsilcisi Murat Akgün’ün sorularını canlı yayında cevapladı. 
     AB ile 3 Ekim’de müzakerelerin başlayıp başlamayacağı yönündeki soruyu Arınç, şu karşılığı verdi 
     "Şu anda çıplak gözle olaylara bakanların üzüldüğünü ve endişe ettiklerini biliyorum. Adeta sabrımız deneniyor. Yapılanlara bakarak ’bunlar artık masadan kalksa da biz de kurtulsak’ hevesi içinde olan çevreler var. Soğukkanlılıkla ve büyük bir sabırla bu işi yürütmemiz lazım. 
     Olan bitenlerin ne kadar bağlayıcı olup olmadığı bir tarafa, Türkiye’ye karşı bunlar yapılmalı mı, bence yapılmamalı. Türkiye üzerine düşen yükümlülüklerin hepsini yerine getirmiştir. Masanın üzerinde hiçbir şey kalmamıştır. Türkiye işini iyi yapan, fedakarlıkla ve sabırlı işini yapan bir ülke olarak, AB’nin de aynı erdemi göstermesini bekliyor." AB ülkelerinde kendisinin de parlamenter diplomasi yürüttüğünü hatırlatan Arınç, " 25 ülke için hangi eşit şartları ortaya koyduysanız bizim için de eşit, adil ve objektif olun diyoruz" dedi. 
     
     "HAZMETMESİ ZOR..." 

     Türkiye’nin imtiyaz ve ayrıcalık istemediğini vurgulayan TBMM Başkanı Arınç, sözlerini şöyle sürdürdü 
     "Ama ayrımcılık yapılmasını da istemiyoruz. Hırvatistan, Romanya, Bulgaristan, Malta ve Güney Kıbrıs için konuşanlara, yapılanlara bakıp, bunlardan farklı bir Türkiye muamelesi görmek samimiyetsizlik, çifte standart ve Türkiye’ye karşı bir ayrımcı davranış olarak önümüze geliyor. Bunu hazmetmesi zor. Ama bu, AB süreci içerisinde normal ve doğal bir davranış. 
     Empati yapmamız lazım. ’Ben Türkiye tarafındayım ve diyorum ki 45 yıllık bir geçmişim var AB sürecinde. Şunları, şunları, şunları yaptım... Ben Avrupa ailesinin bir üyesiyim, Avrupa kültürünü benimsiyorum, modernizmi benimsiyorum...’ diyorum. Hiç kimse bana ’hayır’ demiyor. Ama empati yaparak Fransa tarafına geçtiğimde, siyasetçileriyle sokaktaki insanıyla iş çevreleriyle... Türkiye bir Letonya, Estonya, Litvanya, Malta veya Güney Kıbrıs değil. Türkiye büyük bir ülke, büyük bir devlet. Toprağı, nüfusu büyük. Dil, din farklı, kültür farklı... Derinleşme ve genişleme sürecinde AB’nin, kendi iç sorunlarıyla birlikte bu konunun yüksek sesle tartışması da bundan... ’Bizim alacağımız ülke Müslüman bir ülke, nüfusu büyük bir ülke, nüfusunun yarısı 30 yaşın altında olan genç bir ülke. Biz nereye gidiyoruz Bu sınır nereye kadar dayanacak ’ Bunları düşünen bir Fransız’ın çok da haksız olmadığını söylemek mümkün. 
     Bu konuda bir takım tartışmaların, bir takım iç politika malzemesi yapmanın, olaylara din ve kültür gözüyle olaylara bakmanın Avrupa için gerçek bir tartışma olduğunu düşünüyorum. 
     Ama bu, peşin fikirlerden uzak yapılmalı. Objektif yapılmalı. Bir takım siyasetçiler kamuoylarına Türkiye’nin avantajlarını da ortaya koyabilirler. Biz AB ile duygusal değil, çıkar ilişkisi içindeyiz." 
     
     "BİRBİRİNİ GÖRÜP SEVMİŞ..." 

     Türkiye ve AB’nin karşılıklı çıkarları olduğuna işaret eden Arınç, "Bizim beraberliğimiz, 40 senedir anlaşmalara dayalı olarak yürüyor. 
     Biz, dün sokakta birbirini görüp sevmiş iki genç değiliz ki..." diye konuştu. 
     Arınç, "Bunlar 40 sene bir şey yapamadılar, bundan sonra yapamazlar" diye düşünenler bulunduğunu ancak, TBMM’nin yapılamayanları 3 yılda yaptığını söyledi. Türkiye’nin büyük bir ideali gerçekleştirerek, "ben varım" dediğini anlatan Arınç, "Şimdi şaşkınlık içindeler. Nasıl yapabildiler Şimdi ne bulsak da bunların ellerini kollarını bağlasak, ağızlarını bantlasak Kıpırdayamaz hale getirsek... Bunlara sabredeceğiz. Süreç başlayınca pek çok şeyi yeneceğimizi düşünüyorum" diye konuştu. 
     
     KUŞKU 

     Müzakereler başlayınca sürecin sıkıntılı ve uzun olacağını bildiklerini ifade eden Arınç, müzakereler öncesinde çıkarılan yapay tartışmaların çok gereksiz olduğunu vurguladı. Bunların endişelerden kaynaklandığını belirten Arınç, şunları söyledi 
     "Bence ortada bir güven bunalımı var. AB’nin bazı ülkeleri ve bazı siyasetçileri Türkiye’ye karşı kuşku içindeler. Onların bu tavrı da bizdeki bazı çevreleri AB’ye karşı güvensiz kılıyor. 
     3 Ekim’de müzakereler başlayacak. 3 Ekim’de müzakereler başlamamanın 
     tek yolu Türk hükümetinin tavrıdır. Karşı taraf için böyle bir mecburiyetin olduğunu düşünüyorum. Bu kararların hiçbiri müzakerelere başlamamak için sebep değil." 
     
     ANAYASA 

     Arınç, Anayasa değişikliği ile ilgili bir soruyu cevaplarken de TBMM Anayasa Komisyonu Başkanı Burhan Kuzu’nun yaptığı bir çalışmayı kendisine gönderdiğini söyledi. 51 maddelik bu çalışmanın Kuzu’nun kendi özel çalışması olduğuna işaret eden Arınç, "Bunun bir teklif olarak Meclis’e gelip gelmeyeceğini bilmiyorum. Bir inisiyatif yok görebildiğim kadarıyla..." diye konuştu. 
     
     CUMHURBAŞKANLIĞI SEÇİMİ 

     Arınç, erken seçim ve Cumhurbaşkanlığı seçimi ile ilgili bir başka soruyu cevaplarken de şunları söyledi 
     "Muhalefetin isteğine karşı benim bir şeyler söylemem uygun olmaz. Bu dönem 5 yıllık bir dönem için seçildi. Benim amacım bu dönemi başarı ile tamamlamak. Bizim için 3 Kasım 2002’nin miadı 5 yıldır. Meclis farklı bir karar alabilir, daha önce oldu. zamanında da olabilir. Zamanında olacak mı bunu ilk defa göreceğiz. 1983’ten sonraki seçimler mutlaka erken seçim şeklinde olmuştur. Bu sefer Hükümet’in bir iddiası var, ’5 yılı doldurup seçimlere gideceğiz’ diyorlar. Benim temennim parlamentonun miadını tam doldurmak suretiyle yeni seçimlerin yapılmasıdır. Bu süreç içinde Meclis hangi kararı alırsa, hangi kanunu çıkarırsa bunun içinde Cumhurbaşkanlığı seçimi de dahil hepsi meşrudur. 
     ’Bu parlamento yeni Cumhurbaşkanını seçmemeli’ diyenler var. Ben bunun doğru olmadığını düşünüyorum. Bu, Meclis’e karşı bir güvensizliktir. Bu Meclis’in suyu mu çıktı Niçin Cumhurbaşkanı’nı seçmesin Bu süreç içinde Cumhurbaşkanlığı seçimi gündeme gelecek olursa bunu engelleyecek, geçersiz sayacak hiçbir argümanın bulunmadığını düşünüyorum. 
     Eğer böyle bir şey iddia edenler varsa geçtiğimiz dönemde Sayın Cumhurbaşkanı’nı seçen kadronun bugün nerede bulunduğuna baksınlar. 
     Sayın Sezer’in meşruiyeti tartışılıyor mu Hayır. Bunu tartışanlara önce biz karşı çıkarız. Ama Sayın Sezer’i Meclis’te seçen siyasetçilerden bugün kimse yok. Bu onun meşruiyetini kaybettiği anlamına gelmez. Meclis seçimini yapmıştır, bu seçim meşrudur. Sayın Sezer 2000 yılında Meclis’in tasarrufu olarak Cumhurbaşkanı olarak seçilmişse ve hepimiz bunu saygı duyuyorsak, bu süreç içinde de günü geldiğinde Cumhurbaşkanı seçimi yapılır, o gün milletvekillerimiz kimi seçerlerse biz ona Cumhurbaşkanı olarak her zaman saygı duyarız." Arınç, Meclis’in, gelecek 2 yıllık süreçte, daha yapısal ve kurumsal çalışmalar yapması gerektiğini belirterek, "Mesela bazı Anayasa değişikliklerine ihtiyaç var. Zamanı geçmeden Seçim Kanunu’nda bir değişiklik yapmalıyız" dedi. 
     Arınç, NTV Ankara Temsilcisi Murat Akgün’ün sorularını yanıtladı. 
     Seçim barajı ve Türkiye milletvekilliğine ilişkin bir soru üzerine Arınç, bu konuda görüşlerini açıklayan tek kişinin kendisi olduğunu ifade etti. 
     Arınç, temsilde adaletin sağlanması konusunda, Seçim Kanunu’nda değişiklik yapılmasını önerdiğini, bu konuda sempozyumlar düzenlediğini anımsattı. 
     Başbakan Recep Tayyip Erdoğan’ın, konuya ilişkin bazı açıklamaları olduğunu ancak şu ana kadar hiçbir siyasi partiden destek bulmadığını veya görüşlerini duymadığını söyleyen Arınç, "Herhalde bu Seçim Kanunu ile seçime gidilecek" dedi. 
     TBMM’de grup kurmak için milletvekili sayısının 40 çıkarılacağı yönündeki haberlerin anımsatılması üzerine Arınç, siyasi parti gruplarının 20 milletvekili ile kurulmasının, Anayasada yer aldığını, Anayasa değişmedikçe, bu sayının geçerli olduğunu ifade etti. 
     
     "SORUMSUZCA SİLAH KULLANIMI" 

     Arınç, TBMM’nin başlattığı silahsızlanma kampanyasına ilişkin bir soruyu yanıtlarken, silah taşıma ve kullanma konusunda, başıbozukluk bulunduğunu, bu durumun çok acı olaylara neden olduğunu kaydetti. 
     Arınç, şöyle devam etti 
     "O kadar sorumsuzca, o kadar gelişigüzel, çirkin bir şekilde silah kullanımı var ki Türkiye’de, buna artık toplumsal tepki gösteriyoruz. Maalesef bu olaylardan bir tanesine, iki milletvekilimizin karışması bizi fevkalade üzdü. Bir düğün veya nişan töreninde silahlarını ateşlemeleri, o bölgenin bir geleneği olsa bile, böyle bir geleneği haklı kabul etmek, sürdürmek, bence çok yanlıştı. 
     Arkadaşlarımızla da bu konuyu görüştüm. Buna karşı, toplumsal tepki çıktı. O zaman yaptığım konuşmada, ’Meclis olarak üzerimize düşeni yapacağız ama asıl hükümetin, İçişleri ve Adalet bakanlıklarının görevidir, onların da hazırlıkları olması gerekir’ dedim. Sanıyorum İçişleri Bakanlığı’nın, silah taşıma veya bulundurma ruhsatlarıyla ilgili çabası var. Adalet Bakanlığı da belki cezaları daha caydırıcı hale getirmek için çalışma yapabilir." 
     
     "HERKES TARAFINDAN DESTEKLENEN KAMPANYA" 

     Arınç, 1 Ekim’de TBMM’nin açılışı dolayısıyla yapacağı konuşmada, bu hassas konuya değineceğini dile getirdi. 
     Dönem başında, bu konuyla ilgili çok çalışmalar yaptığını anlatan Arınç, silah ile Meclis’e gelen milletvekili sayısının az olduğunu, buna rağmen konuyla ilgili duyarlılıklarını sürdürdüklerini vurguladı. 
     Arınç, örnek bir kampanya olması için afiş ve konuşmalarla bunu destekleyeceklerini söyledi. 
     TBMM Başkanı Arınç, hükümetin, bireysel inisiyatiflerin ve sivil toplum örgütlerinin, çalışmalarına kampanya olarak destek vereceklerini ifade ederek, "Medyamızın da olaya çok olumlu yaklaşmasıyla, Türkiye’nin, herkes tarafından desteklenen bir kampanyası oldu. Umarım sonuca ulaşacağız" diye konuştu. 
     
     İÇTÜZÜKTE DEĞİŞİKLİK ÇALIŞMASI 

     Bir başka soru üzerine, kendisinin oy hakkı bulunmayan Meclis Başkanı olarak "şu olsun veya bu olsun" deme noktasında olmadığını kaydeden Arınç, sözlerini şöyle sürdürdü 
     "Bu Meclis seçime gidiyor. Şu açıdan seçime gidiyor 5 yıllık dönemin 3 yılı bitti. Bundan sonra daha hızlı gider süreç, zamanın nasıl geçtiğini farkına varamazsınız. 3 sene yürüyerek gidiyorduk, şimdi koşarak gidiyoruz. 
     Bu 2 yıllık süreçte, Meclisimiz daha yapısal ve kurumsal çalışmalar yapmalı. Mesela bazı Anayasa değişikliklerine ihtiyaç var. 
     Zamanı geçmeden Seçim Kanunu’nda bir değişiklik yapmalıyız. Buna eşit olarak Siyasi Partiler Kanunu’nda bazı hükümler getirmeliyiz. 
     Benim bir çalışmam var. Grup başkanvekillerine göndereceğim. 
     İçtüzükte kapsamlı bir çalışma yaptım. İçtüzükte 180’e yakın madde var. Bunların 30 tanesini yürürlükten kaldırıyoruz, 30 tanesini değiştiriyoruz, 90 civarında olanı yeniden düzenliyoruz. Daha işlevsel, daha az sürede daha çok çalışan, daha çok fonksiyonu yerine getiren, bazı yorumlara yol açmayacak, daha sade, daha net bir içtüzük yapma gayretimiz var. Bunu, partilerden bekledim, bireysel tekliflerin dışında gelmedi. Bu çalışmayı, Kanunlar Kararlar Dairesi ile yaptım, bunu, gruplara göndereceğim, onların görüşlerini alacağım, onaylarını alırsam Meclis’ten geçmesi için çalışacağım." 
     
     MECLİS BAŞKANLIĞI’NI DENETİME AÇMAK 

     Arınç, 12 Ekim’de, yeni yasama dönemine ilişkin basın toplantısı düzenleyeceğini kaydetti. 
     Meclis Başkanlık makamını denetime açmak istediğini belirten Arınç, sözlerini, "Demokrasiden anladığım seçilenler denetlenmelidir, yetkisi olanların, yetkisi ve sorumlulukları tekrar denetlenmelidir. Bu konuda bir boşluk var. Bu boşluğu giderecek, bazı tedbirlerin alınmasını bizzat Başkan olarak ben talep edeceğim. Bunun demokrasi için iyi bir gelişme olacağını düşünüyorum" diyerek tamamladı. 
     
</TEXT>
</DOC>
