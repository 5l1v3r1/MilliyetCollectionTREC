<DOC>
<DOCNO> 393274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/ygokce.html </URL>
<DATE> 2005/11/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çatışmayın, uzlaşın 
</HEADLINE>
<TEXT>


Fenerbahçe'nin, Şampiyonlar Ligi'nde Schalke karşısında aldığı yenilgi, önce Daum'un sonra da Başkan Aziz Yıldırım'ın "yabancı kontenjanı " ile ilgili görüşlerini yeniden gündeme getirdi. 
Fenerbahçe'nin seslendirdiği görüşlere bakacak olursanız, uluslararası rekabet standartlarına ulaşabilmek için yabancı futbolcu ile ilgili sınırlandırmalar acilen kaldırılmalı... Başkan Yıldırım, "Gerektiğinde 10 yabancı alabilmeliyim" diyor. 
İlk bakışta haklı ve paylaşılabilecek bir talep gibi görünüyor Başkan'ın sözleri... Şampiyonlar Ligi'nde hedef kavramının sarsıldığı bir döneme rastladığı için Yıldırım'a hak verebilirsiniz. Üstelik, gücü ve parası varsa... Avrupa'da, , Latin Amerika'da elini uzattığı her futbolcuyu getirebilecek bir konumdaysa buna itiraz edemezsiniz. 
Fenerbahçe özelinden çıkıp Türk futbolunun geneline bakacak olursak, Turkcell Süper Ligi'nin ivme kazanması, daha izlenir, daha çekici, daha rekabetçi bir ortam yaratabilmesi için de yabancı futbolcu sınırlamasının kaldırılması, en azından yabancı kontenjanının 6'nın üzerine çıkarılması yararlı katkılar sağlayabilir. 
Madalyonun öteki yüzüne de bakmalıyız ama... 

Yeni statü şart 
Türk futbolcusu için giderek daralan alandan nasıl bir Mlli Takım çıkarabileceğimizi düşünmeli ve tartışmalıyız. Kendi adıma, lejyoner futbolcularımızın, Milli Takım'a süreklilik için katkı ve yarar sağlayabileceğine henüz tam anlamıyla inanabilmiş değilim. Milli Takım'ın en azından birkaç yıl daha asıl omurgasını içeriden ligimizden oluşturması gerektiğini düşünüyorum. O halde bu lig Türk futbolcusunun da yetişmesine, uluslararası standartları zorlamasına olanak verecek yeni bir statü ile düzenlenmelidir. Şampiyonlar Ligi'nde daha fazla yabancı talep eden Fenerbahçe'nin, Mahmut Hanefi'yi, Kemal'i, Zafer Biryol'u ve Semih'i nasıl ligden ve maç perfomansından uzakta tuttuğu sorgulanmalıdır. Tıpkı Luciano ile Anelka'nın , Mondragon'la Heinz'in, Cordoba ile Ailton'un kalite farklarının yeniden gözden geçirilmesinin gerektiği gibi. 
Artık ezberimizi bozalım. Klişeleşmiş, kilitlenmiş görüşlerle iki tarafın da bu tartışmaya çözüm bulması mümkün değil. 
Türkiye Futbol Federasyonu da, bu tartışmalara ve taleplere kendi yönetim kurulunun oylamasıyla yanıt vermemelidir. 
Çözüm yuvarlak masada... Yabancı sayısının arttırılmasını isteyenlerle karşı duranlar, şu ya da bu kulübün çıkarını değil, toplam kaliteyi düşünenler, Türk futbolunun geleceği ve Milli Takım'ın başarısı için kaygılananlar bir yuvarlak masada toplanmalı, uzlaşmalı... 
Her iki tarafı da iyi niyetle uzlaştıracak çözüm önerileri var. Gelecek yabancıya kalite kriterleri belirleyebiliriz. Türk futbolcularının da forma giymesini, üst düzey rekabet ortamına ayak uydurmasını güvence altına alabiliriz. Dahası, uluslararası temsil hakkını rekabette adaletsizliğe yol açmayacak biçimde artı kontenjanla ödüllendirebiliriz. 
Kavgaya hiç gerek yok. 
Ezberleri bozup karşı görüşleri anlamaya çalışmaya, uzlaşmayla çözüm üretmeye gerek var. 

Küçük bir not 
İlle de yabancı diye dayatanlara Olay TV'deki arkadaşlarımın dile getirdiği bi gerçeği hatırlatmak istiyorum. 
PSV Eindhoven, Milan'ı yenerken sadece 5 yabancı futbolcu kullandı. 
Milan da dört 
İlle de Chelsea'ye, Arsenal'e, Schalke'ye bakmak kurnazlık değilse de... 
Şaşkınlıktır 

Laf ebesi 

Hıncal Uluç'un, Milliyet'te Galatasaraylı yazar takıntısına, kulüp aidiyetiyle değil, meslek aidiyetiyle bakarak yanıt vermeye çalıştım. Görüşlerime katılmayabilir 
Kendi köşesinde sözüm ona yanıt verirken, içi boş hamaset yaptığımı ileri sürmüş... Olabilir. O görüşlerin üniversitelerde tartışılmakta olduğunu ben biliyorum. 
Ama "abi" dediğim bir dostun "Yazdığına kendisinin de inanmadığını bilecek kadar iyi tanıyorum" diye yazması, beni üzer ve yaralar. 
Gözünü karartıp istediğin gibi saldırmaya devam et Hıncal Abi... 
Ancak sorarım sana... Sen o yazdığına inanıyor musun şimdi... 
Laf ebeliği yaptığımı da yazmışsın... 
Aynaya bak... Ya da kendine zaman ayır, katıldığın TV programlarını izle, laf ebeliğini asıl kimin yaptığını gör 

İsviçre saat ayarı 

Dünya Kupası grup elemelerinin sonuçlanmasından sonra, play off kuraları çekilmeden önce Lig TV'de dile getirdiğim görüşleri hala değiştirebilmiş değilim. O gün, play off'lara kalan 6 ülkeden İspanya ile İsviçre'nin çok büyük olasılıkla finallere katılabileceğini söylemiştim. İspanya o badireyi kolay atlatacak bir kültüre ve kapasiteye sahipti. 
İsviçre ise... 
Hem UEFA'nın, hem FIFA'nın, hem de IOC Uluslararası Olimpiyat Komitesi 'nin merkez üssünü bulunduğu ülkeydi. 
FIFA Başkanı Blatter İsviçreliydi. 
İsviçre dünya sporunun en güçlü kuruluşlarına bağrını açarken, özel yasalarla onlara her türlü güvenceyi vermiş, kolaylıklar sağlamıştı. Spor adamları ve hakemleriyle çok etkili konumdaydı.. Her türlü perde arkası kulisi başarıyla yürütecek güce sahipti. 
2008 Avrupa Şampiyonası'nın ev sahipliğini Macaristan'la birlikte kazanırken de bu gücünden yararlandı. 
Benim o günkü kaygımı paylaşmayan arkadaşlarım bugün görüyorum ki benim gibi tedirginler... 
Şu son hakem değişikliği... 
Şenes Erzik'in de açıkladığı gibi, Şampiyonlar Ligi'nde Fenerbahçe'ye doğru da olsa - iki kırmızı kart gösteren İspanyol Luis Medina Cantaleju'nun, play-off rövanş maçındaki görevden alınması son derece doğru bir karar... Ancak doğru tanım, tedavinin de doğru olduğu alamına gelmiyor 
Türkiye- İsviçre maçının yeni hakemi Belçikalı Frank de Bleeckere de yanlış hakem... Başarılı bir kariyeri olabilir. Ama U 17 Milli Takımımız'ın 4-3'lük Brezilya maçında Erkan,Serdar ve Özgürcan'ı oyundan attığını, Brezilya'nın dördüncü golündeki faulü de es geçtiğini... FIFA'nın kendisine çok güvendiğini de unutmayalım... 
Uzun sözün özeti tedirginim. 
Bu "İsviçre saat ayarı" canımı sıkıyor. 



</TEXT>
</DOC>
