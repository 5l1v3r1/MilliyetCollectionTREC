<DOC>
<DOCNO> 378420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo23.html </URL>
<DATE> 2005/09/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
FIFA'dan 17 Yaşaltı Gençler Milli Takımı'na plaket... 
</HEADLINE>
<TEXT>

     17 Yaşaltı Dünya Gençler Futbol Şampiyonası finallerinde mücadele edecek Türk Milli Takımı'na, FIFA tarafından, şampiyonaya katılımından dolayı plaket verildi. 
     16 Eylül-2 Ekim tarihleri arasında gerçekleştirilecek şampiyona için Peru'nun başkenti Lima'da bulunan Türk Milli Takımı'na verilen plaket, kafile başkanı Sami Çölgeçen ve takım kaptanı Erkan Ferin'e takdim edildi. 
     Futbol Federasyonu'ndan yapılan açıklamaya göre, takım kaptanı Erkan, tören sırasında yaptığı açıklamada, 4 aylık süre içinde 2. büyük şampiyonaya katıldıklarını hatırlatarak, ''Avrupa şampiyonu olarak buradayız. Başarılı olmak istiyoruz. Ne kadar uzakta olursak olalım, bize güvenenlerin desteğini yanımızda hissediyoruz. Tek amacımız Türkiye'ye Dünya şampiyonu olarak dönmek'' dedi. 
     Kafile başkanı Sami Çölgeçen ise ''Favoriler arasında gösterilmek gurur verici. Çok iyi futbol oynayacağımızdan eminiz, ancak futbol sürprizlere gebe bir oyun. Bu kadar çok sevilmesinin nedeni de zaten bu, ama biz Türk Milli Takımı olarak ülkemizi en iyi şekilde temsil edeceğiz'' diye konuştu. 
     
     İLK MAÇ 16 EYLÜL'DE AVUSTRALYA İLE 
     Türkiye, Dünya Şampiyonası finallerinde B Grubu'nda mücadele edecek. 
     İlk maçını Avustralya ile 16 Eylül Cuma günü yapacak milliler, 19 Eylül Pazartesi günü Uruguay, 22 Eylül Perşembe günü de Meksika ile karşılaşacak. 
     4 grupta ilk 2 sırayı alacak takımlar bir üst tura çıkacak. 
     
</TEXT>
</DOC>
