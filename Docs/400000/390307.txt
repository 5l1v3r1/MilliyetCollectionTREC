<DOC>
<DOCNO> 390307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/gun06.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. İnalcık ve Başağa'ya Cumhurbaşkanlığı ödülü 
</HEADLINE>
<TEXT>


Cumhurbaşkanlığı Kültür ve Sanat Büyük Ödülleri, Prof. Halil İnalcık, ressam Ferruh Başağa, yazar Oktay Akbal, foto muhabiri Ara Güler ile Sevda-Cenap And Müzik Vakfı'na verildi 

KÜLTÜR SANAT SERVİSİ 

2005 Cumhurbaşkanlığı Kültür ve Sanat Büyük Ödülleri açıklandı. Değerlendirme Kurulu'nun önerisiyle, Cumhurbaşkanı Ahmet Necdet Sezer, ödüllerin, tarihçi Prof. Dr. Halil İnalcık, ressam Ferruh Başağa, yazar Oktay Akbal, foto muhabiri Ara Güler ile Sevda-Cenap And Müzik Vakfı'na verilmesini uygun buldu. 
Ödüle değer görülen ünlü tarihçimiz Prof. Dr. Halil İnalcık, Ankara Dil ve Tarih Coğrafya Fakültesi'ndeki eğitimi sırasında, aralarında Fuad Köprülü, Şemsettin Günaltay, Muzaffer Göker ve Yusuf Hikmet Bayur'un da bulunduğu isimlerle çalıştı. Bilkent Üniversitesi Tarih Bölümü kurucusu olan Halil İnalcık, aynı bölümde öğretim üyesi olarak çalışıyor. 

Soyut resmin ustası 
Türk resim sanatının usta isimlerinden Ferruh Başağa, İstanbul Güzel Sanatlar Akademisi Resim Bölümü'nden 1940 yılında mezun olduktan sonra Nazmi Ziya ve Leopold Levy'nin atölyelerinde çalıştı. Başağa aynı zamanda, Devlet Resim ve Heykel Sergisi'ne soyut resimle katılan ilk sanatçı. 
Oktay Akbal, ilk gerçekçi romancılarımızdan Ebubekir H zım Tepeyran'ın torunu. "Aşksız İnsanlar", "Berber Aynası", "Önce Ekmekler Bozuldu" yazarın pek çok öykü kitabından birkaçı. 
Ara Güler, 1950'de Yeni İstanbul gazetesinde gazeteciliğe başladı. Dünyanın en önemli fotoğraf ajanslarından biri olan Magnum'a katıldı. Master of Leica unvanı sahibi. 
1973 yılından bu yana vakıf kimliğiyle hizmet veren ve çoksesli müziğin tanıtılmasını amaçlayan Sevda - Cenap And Vakfı da ödüle değer görüldü. Ödül töreni 11 Kasım 2005'te saat 17.00'de Çankaya Köşkü'nde yapılacak. 



</TEXT>
</DOC>
