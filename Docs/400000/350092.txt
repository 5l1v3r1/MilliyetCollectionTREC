<DOC>
<DOCNO> 350092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur14.html </URL>
<DATE> 2005/06/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kamyonette doğum 
</HEADLINE>
<TEXT>

     Bursa’da doğum sancıları tutan 8 aylık hamile kadın, hastaneye götürülürken bebeğini kamyonette dünyaya getirdi. 
     Alınan bilgiye göre, Mudanya İlçesi’ne bağlı Hacıdede Köyü’nde eşi Abdullah Kara 41 ile bir tavuk çiftliğinde çalıştığı öğrenilen 8 aylık hamile Şaziye Kara’nın 32 , dün gece 03.30 sıralarında doğum sancıları başladı. 
     Çiftlikte bekçilik yapan Hasan Keskin’in kullandığı 16 E 1664 plakalı kamyonetle Bursa Zübeyde Hanım Doğumevi’ne götürülmek istenen Şaziye Kara’nın, Organize Sanayi Bölgesi yakınlarında sancıları arttı. 
     Kamyoneti yol kenarına park eden Keskin, devriye görevi yapmakta olan polislerden yardım istedi. Polislerin durumu "112 Acil Servis" ekiplerine bildirdiği sırada, genç kadın bebeğini kamyonette dünyaya getirdi. 
     Acil servis ekiplerinin olay yerine gelmesinin ardından bebeğiyle birlikte kamyonetten indirilen genç kadın, ambulansla Zübeyde Hanım Doğumevi’ne götürüldü. 
     Anne Şaziye Kara ile "Yeliz" adı verilen bebeğin sağlık durumunun iyi olduğu bildirildi. 
     
</TEXT>
</DOC>
