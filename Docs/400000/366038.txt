<DOC>
<DOCNO> 366038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun29.html </URL>
<DATE> 2005/08/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Sudan'da Garang taraftarları polisle çatıştı 12 ölü 
</HEADLINE>
<TEXT>

     Sudan Devlet Başkanı Birinci Yardımcısı ve Halk Kurtuluş Hareketi SPLM örgütünün lideri John Garang'ın ölümünden sonra başkent Hartum'da çıkan olaylarda 12 kişi öldü. 
     Polis ve görgü tanıkları, Hartum'da Garang yanlılarıyla polis arasında çatışmalar çıktığını söylerken, Hartum Hastanesi morguna 12 ceset getirildiği belirtildi. 
     Adını açıklamayan bir polis yetkilisi, ''Ölümlerin hepsi ayaklanma sırasında meydana geldi, cesetlerden bazıları polise ait'' dedi. 
     Reuters televizyonundan bir muhabir, insanların sokaklarda koşuştuğunu, polisin insanları topladığını, ortalığı ateş ve dumanın kapladığını bildirdi. 
     Svayd Abdullah adlı bir öğrenci, ''Göstericiler Araba benzeyen herkesi dövüyor'' dedi. 
     Ellerinde sopa ve bıçak taşıyan göstericilerin dükkanları yağmaladığı belirtildi. 
     Bu arada, Hartum valisi, olaylar üzerine başkentte sokağa çıkma yasağı ilan edildiğini açıkladı. 
     Sudan'ın güneyinde 20 yıl boyunca savaşan animist doğa güçlerine ibadet ve Hıristiyan hareketin lideri John Garang ve beraberindeki 6 kişi ile 7 kişilik mürettebatın helikopter kazasında öldüğü açıklanmıştı. 
     John Garang, 21 yıllık iç savaşın geçen ocak ayında imzalanan barış anlaşmasıyla sona ermesinin ardından, ay başında düzenlenen törenle, varılan anlaşma gereği kurulan birlik hükümetinde Sudan Devlet Başkanı Birinci Yardımcılığını üstlenmişti. 
     
</TEXT>
</DOC>
