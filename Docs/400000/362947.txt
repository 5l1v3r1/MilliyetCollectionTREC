<DOC>
<DOCNO> 362947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo09.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner'in şakası yok 
</HEADLINE>
<TEXT>


Nevşehir'de hazırlıklarını sürdüren Bursaspor'un hocası, tempoyu iyice artırdı, sıcak havaya rağmen yaptırdığı ağır çalışmayla futbolcularının pestilini çıkardı 


İkinci Lig A Kategorisi ekiplerinden Bursaspor, Nevşehir kampında dün yaptığı çift antrenmanla hazırlıklarına devam etti. Yeşil - Beyazlılar'ın teknik direktörü Raşit Çetiner, tempoyu daha da artırarak sıcak havaya rağmen oldukça ağır bir idman yaptırarak futbolcuların adeta pestilini çıkardı. 
Yeni sezonda Süper Lige çıkmanın hesaplarını yapan Yeşil - Beyazlılar'ın 1 saat 45 dakika süren sabah antrenmanı ısınma koşularıyla başladı. Daha sonra istasyon çalışan Timsahlar ardından beşe iki çalıştı. Antrenmanın son bölümünde ise Raşit Çetiner, oyuncuları ikişerli ayırarak tempolu koşturdu. Hafif sakatlığı bulunan Egemen takımdan ayrı yürüyüş yaptı. 
Akşam antrenmanında ise çabukluk ve dayanıklılık çalışması yapan futbolcular yaklaşık iki saat süren idmanın sonunu zor getirdi. Raşit Çetiner de oyuncularını sürekli ikaz ederek çabuk hareket etmelerini istedi. Kaleciler Yavuz, Tamer ve Serdar da kaleci antrenörü Nevzat Dinçbudak tarafından özel olarak çalıştırıldı. Yeşil - Beyazlılar, bugün çift ant-renman yapacak. 


</TEXT>
</DOC>
