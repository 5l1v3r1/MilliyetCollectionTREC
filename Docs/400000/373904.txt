<DOC>
<DOCNO> 373904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur36.html </URL>
<DATE> 2005/08/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Memurların toplu görüşmelerinde 4. tur başladı... 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasındaki toplu görüşmelerin dördüncü turu başladı. 
     Başbakanlık Merkez Bina’da, Devlet Bakanı ve Başbakan Yardımcısı Mehmet Ali Şahin başkanlığında gerçekleştirilen görüşmeye, Kamu İşveren Kurulu ile Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu ve yetkili sendikaların genel başkanları katılıyor. 
     Görüşmede, geçen toplantıda alınan karar doğrultusunda, özelleştirme uygulamaları nedeniyle kamu çalışanlarının yaşadıkları sorunları ve çalışma şartlarına ilişkin diğer taleplerini değerlendirmek amacıyla kurulan komisyonların raporları ele alınacak. 
     Görüşmede daha sonra mali konular ve maaş zamlarına geçilecek. 
     Konfederasyonlar, görüşmede, hükümetin, 2006 yılı bütçe taslağında memurlar için ayrılan 2 milyar 700 milyon YTL ilave payı 3 milyar 164 milyon YTL’ye yükseltmesine karşılık, revize edilmiş yeni tekliflerini sunacak. 
     Görüşmelerin son turunda, ek ödeme almayan 1 milyon 377 bin memura, gelecek yılın birinci ve ikinci 6 aylarında 40’ar YTL seyyanen ödeme ve yüzde 1.5’ar zam öneren hükümet, ek ödeme alan yaklaşık 450 bin memur için de aynı dönemler için yüzde 1.5’ar zam teklifinde bulunmuştu. 
     SENDİKALARIN GÖRÜŞLERİ 
     Türkiye Kamu-Sen Genel Başkanı Bircan Akyıldız, kamu çalışanlarının beklentilerine cevap verebileceğini hissettikleri minimum ölçüde bir değerlendirmeyi yakaladıklarını sandıklarını belirterek, "Eğer siyasi irade bunu da anlamazsa, anlamak istemezse, söyleyeceğimiz bir şey yoktur" dedi. 
     Akyıldız, Kamu İşveren Kurulu ile sürdürülen toplu görüşmelerin 4. 
     turuna katılmak üzere Başbakanlık Merkez Binası’na gelişinde yaptığı açıklamada, "makul ve mantıklı olan taleplerini yeniden gözden geçirerek siyasi iradenin reddetmesinin mümkün olamayacağını düşündükleri bir noktaya çektiklerini ve bunu masada pazarlık konusu yapacaklarını" söyledi. 
     Bircan Akyıldız, Devlet Bakanı ve Başbakan Yardımcısı Mehmet Ali Şahin’in yaptığı açıklamadan cesaret alarak nihai noktanın Başbakan Recep Tayyip Erdoğan tarafından konulmasını talep edeceklerini bildirdi. 
     Konfederasyon olarak yaptıkları bir araştırmada, 3 bine yakın kamu çalışanına, "Hükümetin size bakışını nasıl buluyorsunuz" diye sorduklarını aktaran Akyıldız, soruyu yanıtlayanların yüzde 1.3’ünün olumlu ya da olumsuz bir görüş bildirmediğini, yüzde 8.3’ünün "olumlu", yüzde 90’ın üzerindeki kamu çalışanının ise "olumsuz" yanıt verdiğini anlattı. Akyıldız, bu görüşlerin, hükümetin 3 yıllık görev süresi boyunca izlediği politikalarda kamu çalışanları lehine net, somut bir gelişme sağlanamamasından kaynaklandığını savundu. 
     Bu tespitlerini siyasi iradeye iletmek istediklerini söyleyen Akyıldız, kamu çalışanlarının beklentilerinin yoğunlaşmasının nedeninin, bizzat Bakan Şahin’in ağzından kamuoyuna yansıyan "kamu çalışanlarının ücretlerinde adaletsizliği giderecek dengeyi sağlayacak bir çalışmanın yapıldığı yönündeki açıklamalar" olduğunu söyledi. 
     Akyıldız, bu açıklamalarda 50-250 milyon TL arasında denge tazminatı uygulamasının yapılabileceğinin belirtildiğini dile getirdi. 
     
     "KALKARSAK BİR DAHA OTURMAYIZ" 

     Akyıldız, şöyle konuştu 
     "Kamu çalışanlarının beklentilerine cevap verebileceğini hissettiğimiz minimum ölçüdeki bir değerlendirmeyi yakaladığımızı sanıyoruz. Bunu siyasi irade ile biraz sonra pazarlık masasında görüşeceğiz. Dileğimiz beklentilerin anlayışla karşılanması ve cevaplandırılmasıdır. 
     Eğer siyasi irade bunu da anlamazsa, anlamak istemezse, söyleyeceğimiz bir şey yoktur. ’Her şeyi göze aldık’ diyoruz, masadan kalkmamak, mutabakat zaptı imzalamak için mücadele veriyoruz. Masadan kalkarsak o masaya bir daha oturmayacağız." Bir soru üzerine Akyıldız, tekliflerinde gelebilecekleri en son noktayı tespit ettiklerini, bunu masada siyasi iradeyle paylaşacaklarını bildirdi. 
     
     KESK 

     KESK Genel Başkanı İsmail Hakkı Tombul ise görüşmelerin şu ana kadarki seyrinde kamu çalışanları ve emeklilere olumlu herhangi bir sonuç veremediklerini söyledi. 
     İsmail Hakkı Tombul, Devlet Bakanı ve Başbakan Yardımcısı Mehmet Ali Şahin’in, bir önceki görüşmeden sonra kamu emekçilerinin sorunlarını çözmek yerine başta konfederasyonlar olmak üzere haklı talepleri için mücadele eden sendikaları "tehdit etmeye kalktığını, aba atından sopa gösterdiğini" savundu. 
     Tombul, "Biz bu masayla anlam kazandırmak istiyoruz. Bu masadan kamu emekçilerinin ve emeklilerin sorunlarını çözecek sonuç almak istiyoruz" diye konuştu. 
     KESK üyelerinin bugün Türkiye’nin dört bir yanında alanlara çıktığını söyleyen Tombul, Başbakanlık önünde bir dizi olay yaşandığını, yöneticileriyle Başbakanlık’a gelmek istediklerinde güvenlik güçlerinin hoş olmayan davranışlarıyla karşılaştıklarını ifade etti. Bir arkadaşlarının güvenlik güçlerinin müdahalesi yüzünden hastaneye kaldırıldığını söyleyen Tombul, bu olayın kabul edilemez olduğunu, demokratikleşme tartışmalarında ciddi bir yara oluşturduğunu ileri sürdü. 
     
     "UZLAŞMAZ BİR TAVRIMIZ YOK" 

     Tombul, şunları kaydetti 
     "Haklıyız, kamu çalışanlarının taleplerini getiriyoruz, grev ve toplu sözleşme hakkı istiyoruz, bunun için de bu masaya güçlü ve kararlı oturuyoruz. Hükümet yeni öneriyle gelirse biz de taleplerimizi revize edecek, buradan kamu emekçileri ve emeklileri mutlu edecek bir sonuç için çaba harcayacağız. Sonuna kadar bu masadan bir sonuç çıkarmak istiyoruz. Uzlaşmaz bir tavrımız yok. Ama tek taraflı, ben istediğimi veririm, bununla uzlaşın diyerek uzlaşma olmaz." İsmail Hakkı Tombul, hükümetten yeni bir öneri gelmezse masanın fazla bir anlamı kalmayacağını da belirtti. 
     Tombul, bir soru üzerine, Başbakanlık’a gelişlerinde polisle üyeler arasında yaşanan arbedeyi masada gündeme getireceklerini söyledi. 
     Başka bir soruyu yanıtlarken de Tombul, hükümetin getireceği yeni öneriye karşılık daha önce ifade ettikleri 886 milyon liralık taban ücreti revize etmelerinin söz konusu olabileceğini kaydetti. 
     
     MEMUR-SEN 

     Memur-Sen Genel Başkanı Ahmet Aksu da polisin KESK üyelerine davranışı nedeniyle "hicap içinde olduğunu" belirterek, böyle bir tabloyu Türk ve dünya kamuoyunun görmemesi gerektiğini söyledi. Aksu, "Çünkü buraya savaşmaya, kafa göz kırmaya gelmiyoruz. AB’ye bu tablo ile gidemeyiz" dedi. 
     Görüşmelere, hükümete kırmızı gül uzatarak başladıklarını, amaçlarının üzüm yemek olduğunu ifade eden Aksu, 20 milyon insanın umutlarını boşa çıkarmak istemediklerini kaydetti. 
     Ahmet Aksu, Memur-Sen’in revize yeni rakamının 5 katrilyon 227 trilyon lira olduğunu bildirdi. 
     Bu arada, KESK heyetinin Başbakanlık’a girişi sırasında, toplu görüşmeye katılacak heyetteki üye sayısı ile ilgili polisle KESK yöneticileri arasında başka bir tartışma yaşandı. Polisin, sendika genel başkanları dışında Başbakanlık’a kimsenin alınmayacağını söylemesine, KESK yöneticileri tepki gösterdi. Tartışmaların ardından KESK’e bağlı sendika yöneticileri ve heyetteki teknik ekibin içeriye girmesine izin verilirken, diğer üyeler merkez binadan uzaklaştı. 
     
</TEXT>
</DOC>
