<DOC>
<DOCNO> 377549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo10.html </URL>
<DATE> 2005/09/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fenerbahçe İtalya yolcusu... 
</HEADLINE>
<TEXT>

     Avrupa Şampiyonlar Ligi E Grubu'nda 13 Eylül Salı günü deplasmanda AC Milan ile karşılaşacak Fenerbahçe, yarın İtalya'ya gidecek. 
     Sarı-lacivertliler, Sabiha Gökçen Havalimanı'ndan sabah kalkacak özel bir uçakla Milano'ya hareket edecek. Yöneticilerin de yer alacağı kafile, Milano'da Grand Visconti Otel'de konaklayacak. 
     
     HAZIRLIKLAR ARALIKSIZ BAŞLADI 
     Fenerbahçe, AC Milan ile yapacağı karşılaşmanın hazırlıklarını ara vermeden başladı. 
     Samandıra Tesisleri'nde gerçekleştirilen antrenmanda dün akşamki Ankaraspor maçında forma giyen oyuncular, aktif dinlenmeye yönelik çalışmalar yaptı. 
     Dinlendirilen Alex'in katılmadığı antrenmanda, diğer futbolcular koordinasyon çalışmalarının ardından, çift kale maç oynadı. 
     Diğer yandan, teknik direktör Christoph Daum'un, yarın akşam kulübün televizyonu FBTV'de yayınlanacak ''Futbol Zirvesi'' programında, Şampiyonlar Ligi'nde AC Milan ile Turkcell Süper Ligi'nin 6. haftasında Beşiktaş ile yapacakları maçlar ve hakkında medyada yer alan haberlerle ilgili açıklamalar yapacağı bildirildi. 
     
</TEXT>
</DOC>
