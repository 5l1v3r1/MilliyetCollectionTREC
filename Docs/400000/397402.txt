<DOC>
<DOCNO> 397402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo34.html </URL>
<DATE> 2005/11/23/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Fenerbahçe - Milan 0-4 maç sonucu 
</HEADLINE>
<TEXT>

     Futbolda Avrupa Şampiyonlar Ligi E Grubu'nda yapılan maçta AC Milan, deplasmanda Fenerbahçe'yi 4-0 yendi. 
     Karşılaşmanın ikinci yarısına beraberlik golünü bulmak için çıkan Fenerbahçe, bu yarıda rakibi karşısında hiçbir varlık gösteremedi. Savunmasında büyük açıklar veren sarı-lacivertliler, Shevchenko'nun arka arkaya attığı gollerle karşılaşmadan 4-0 gibi farklı bir skorla mağlup ayrılarak, gruptan çıkma şansını yitirdi. 
     Konuk ekip AC Milan ise ikinci yarıda da üstün bir oyun ortaya koydu. Rakip forvetler sık sık kaleci Volkan ile karşı karşıya kalırken, maçın yıldızı Shevchenko arka arkaya attığı gollerle farkı açtı. İstanbul deplasmanından 4-0'lık bir galibiyetle ayrılan AC Milan, gruptaki iddiasını sürdürdü. 
     
     İLK YARI 

     8. dakikada Ümit'in ceza alanı dışında, sağ çaprazdan sert şutunda, top üstten auta çıktı. 
     16. dakikada Seedorf'un kendi yarı sahasından uzun pasıyla savunmanın arkasında hareketlenen Shevchenko, hızla ceza alanına girdi. Kaleci Volkan ile karşı karşıya kalan Ukraynalı futbolcu, yerden bir vuruşla topu filelere göndererek takımını 1-0 öne geçirdi. 
     23. dakikada Rui Costa'nın pasında ceza yayı üzerinde topla buluşan Seedorf'un sert şutunda, kaleci Volkan yatarak topu kontrol etti. 
     24. dakikada Seedorf'un ceza alanı dışından şutunda, meşin yuvarlak yine kaleci Volkan'da kaldı. 
     25. dakikada sağdan Serkan'ın ortasında, altıpasta Tuncay'dan önce müdahale eden Simic, topu uzaklaştırdı. 
     30. dakikada Simic'in sağdan ortasında, ceza alanı içinde Gilardino kafayı vurdu, top yan direği sıyırarak auta gitti. 
     33. dakikada Seedorf'un sağdan pasında, penaltı noktası üzerinde müsait durumda topla buluşan Rui Costa'nın vuruşunda, meşin yuvarlak üstten auta gitti. 
     38. dakikada soldan Deniz'in yerden ortasıyla, ceza alanının sağ çaprazında topla buluşan Mehmet'in sert şutunda, top yandan auta çıktı. 
     41. dakikada Mehmet'in sağdan ortasında kaleci Dida, Anelka'dan önce çıkarak topu kontrol etti. 
     45. dakikada Ümit'in sağdan ceza alanına ortaladığı topa yükselen Tuncay'ın kafa vuruşunda, top yandan auta gitti ve karşılaşmanın ilk yarısı 1-0 AC Milan'ın üstünlüğüyle tamamlandı. 
     
     İKİNCİ YARI 

     52. dakikada Shevchenko, ceza yayı üzerinde yerden sert bir vuruşla topu filelere göndererek, farkı 2'ye çıkardı 0-2 
     54. dakikada Önder'in ceza alanı dışından kaleye sert şutunda, top Dida'nın elinden oyun alanına geri döndü. 
     55. dakikada Shevchenko'nun altıpas içinde kafa vuruşunda, kaleci Volkan'ın ayağıyla çıkardığı topu savunma uzaklaştırarak, tehlikeyi önledi. 
     60. dakikada Fenerbahçe kalesi önemli bir gol tehlikesi atlattı. Servet'ten sıyrılarak ceza alanı içinde kaleciyle karşı karşıya kalan Shevchenko'nun ayağındaki topa Volkan yatarak müdahale etti. Topu yeniden kontrol eden Shevchenko'nun vuruşunda, Serkan kale çizgisi üstünde topu kafayla çıkardı. Dönen topa sahip olan Gilardino'nun vuruşunda, meşin yuvarlak savunmadan sekerek kornere çıktı. 
     64. dakikada orta sahadan Rui Costa'nın uzun pasıyla sol çaprazdan ceza alanına giren Shevchenko'nun kaleciyle karşı karşıya kaldığı pozisyondaki vuruşunda, kaleci Volkan'ın ayaklarına çarpan top kornere gitti. 
     70. dakikada Serginho'nun soldan ortasında, arka direk önünde topla buluşan Shevchenko, takımın ve kendisinin 3. golünü attı 0-3 
     72. dakikada Seedorf'un soldan ortasında, arka direkte Rui Costa'nın vuruşunda, kaleci Volkan iki hamlede topu kontrol etti. 
     76. dakikada kaleciyle karşı karşıya kalan Shevchenko'nun vuruşunda, top kaleci Volkan'dan döndü. Dönen topu ceza alanı içinde kontrol eden Vieri'nin ortasında, arka direkte yine Shevchenko, bu kez topu filelere göndererek, takımının ve kendisinin 4. golüne imza attı 0-4 
     79. dakikada Appiah'ın sağdan kullandığı korner atışında, ceza alanı içinde Nobre kafayı vurdu, top kaleci Dida'da kaldı. 
     87. dakikada ceza sahasında kaleci Volkan ile karşı karşıya kalan Seedorf'un vuruşunda, meşin yuvarlak az farkla yandan auta gitti. 
     Karşılaşma AC Milan'ın 4-0 üstünlüğüyle sona erdi. 
     
     MAÇTAN NOTLAR 

     
     CUMHURBAŞKANI SEZER'DE İZLEDİ... 

     Fenerbahçe'nin, Avrupa Şampiyonlar Ligi'nde İtalya'nın AC Milan takımı ile yaptığı karşılaşmayı Cumhurbaşkanı Ahmet Necdet Sezer de izledi. 
     Protokol tribününde karşılaşmaya yoğun ilgi olduğu gözlenirken, Cumhurbaşkanı Sezer'in yanı sıra Dışişleri Bakanı ve Başbakan Yardımcısı Abdullah Gül ile Gençlik ve Spor Genel Müdürü Mehmet Atalay da maçı izleyenler arasında yer aldı. 
     Futbolda, Avrupa Şampiyonlar Ligi'nde AC Milan ile kritik bir maça çıkan Fenerbahçe'nin yıldız futbolcusu Alex de Souza, sakatlığı nedeniyle bu önemli maçta forma giyemedi. 
     Fenerbahçe Teknik Direktörü Christoph Daum, tedavisi devam eden Alex'i 18 kişilik maç kadrosuna almadı. 
     Sarı-lacivertlilerde Servet ve Deniz, bu sezon ilk kez Şampiyonlar Ligi maçında ilk 11'de forma giydi. 
     Alman çalıştırıcı, kart cezalısı Luciano'nun yerine savunmada Servet'e görev verirken, orta alanda yine kart cezalısı Aurelio'nun yokluğunda Deniz'e şans tanıdı. 
     
     ANELKA İLK 11'DE- 

     Geçtiğimiz günlerde yaptığı açıklamada, sakatlığı nedeniyle maçta oynayıp oynamayacağının belli olmadığını ifade eden Nicolas Anelka, ilk 11 kişilik kadroda yerini aldı. 
     Daum, AC Milan karşısında Anelka'yı tek forvet olarak sahaya sürerken, Tuncay'ı, Anelka'ya yakın oynattı. 
     Sarı-lacivertli ekibin yedek kadrosunu kaleci Rüştü, Mahmut Hanefi, Nobre, Can, Semih, Kemal ve Olcan oluşturdu. 
     
     VOGEL BİR HAFTA SONRA KADIKÖY'DE 

     18. Dünya Kupası Avrupa Elemeleri play-off baraj maçlarında Türkiye'yi eleyerek finallere giden İsviçre Milli Takımı'nın kaptanı, AC Milanlı futbolcu Johann Vogel, gergin rövanş maçından bir hafta sonra yeniden Fenerbahçe Şükrü Saracoğlu Stadı'na geldi. 
     İsviçreli futbolcu karşılaşmada yedekler arasında yer aldı. 
     
     CAFU SAKAT, STAM CEZALI 

     AC Milan'da sakatlık ve kart cezası nedeniyle iki futbolcu Fenerbahçe maçında forma giyemedi. 
     Cafu'nun sakatlığı nedeniyle forma giyemediği maçta, kırmızı kart cezalısı Stam da takımdaki yerini alamadı. 
     
     TRİBÜNLER DOLDU 

     Biletleri bir gün öncesinde tükenen karşılaşmaya Fenerbahçeli taraftarlar büyük ilgi gösterdi. 
     Sağanak yağış nedeniyle tribünleri maç saatine yakın bir zamanda doldurmaya başlayan taraftarlar, takımları için çok önemli olan bu mücadelede yerlerini alarak, coşkulu bir atmosfer oluşturdu. 
     Bayraklar ve balonlarla tribünlerde renkli görüntüler sahneleyen taraftarlar, Maraton VIP tribününde sarı-lacivert kartonlarla İngilizce ''Heroes'' kahramanlar yazısı oluşturdu. 
     
     AC MİLAN TARAFTARI TRİBÜNDE 

     Karşılaşmayı az sayıda AC Milan taraftarı da izledi. 
     İtalyan taraftarlar, Fenerium tribününün sağ tarafında yer alan misafir takım seyirci tribününde karşılaşmayı izledi. 
     Fenerbahçeli taraftarlarla İtalyan taraftarlar arasında geniş bir güvenlik boşluğu bırakılırken, boşluğa çevik kuvvet ekipleri yerleştirildi. 
     
     YAĞMUR BASIN TRİBÜNÜNÜ DE ETKİLEDİ 

     Sağanak yağış, Fenerbahçe Şükrü Saracoğlu Stadı'nda basın tribününü de etkiledi. 
     Stattaki geçici basın tribünü üzerine yapılan çatı sistemi yeterli olmayınca, medya mensupları için ayrılan koltukların büyük bir bölümü yağmur aldı. Çok sayıda basın mensubu tribünde zor şartlar altında çalıştı. 
     Bu arada, basın tribününe akredite edilen bazı medya mensupları, biletlerinde koltuk belirtilmediği için karşılaşmayı ayakta izledi. 
     AC Milan'ın takım kaptanı Paolo Maldini, Fenerbahçe maçıyla birlikte Avrupa Kupalarındaki 150. maçına çıktı. 
     Geçen sezon Fransa'nın Olimpique Lyon takımını çalıştıran Paul Le Guen, maçı yabancı bir televizyon kanalı için yorumladı. 
     

Stat Fenerbahçe Şükrü Saracoğlu Hakemler Terje Hauge xxx, Arild Sundet xxx, Ole Hermann Borgan xxx Norveç Fenerbahçe Volkan x, Önder x, Ümit x, Servet x, Deniz x, Serkan x, Appiah x, Selçuk x Dk. 28 Kemal x , Mehmet x Dk. 57 Nobre x , Tuncay x, Anelka x AC Milan Dida xx, Simic xxx, Nesta xxx, Maldini xx, Serginho xxx, Gattuso xx Dk. 80 Vogel x , Pirlo xxx, Seedorf xxx, Kaka x Dk. 19 Rui Costa xx , Gilardino xx Dk. 75 Vieri x , Shevchenko xxxx Goller Dk. 16, 52, 70 ve 76 Shevchenko AC Milan Sarı Kartlar Dk. 59 Maldini AC Milan , Dk. 83 Deniz Fenerbahçe      
</TEXT>
</DOC>
