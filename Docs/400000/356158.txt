<DOC>
<DOCNO> 356158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun10.html </URL>
<DATE> 2005/06/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ABD'den İncirlik açıklaması 
</HEADLINE>
<TEXT>

     DHA 

      ADANA'daki İncirlik Üssü ile ilgili hükümet kararının bu ay sonundaki süresi dolmadan, 1 yıl daha yeni koşullarla uzatılmasının ardından, ABD Hava Kuvvetleri yeni görevi’ kendi İnternet sitesinde açıkladı. Açıklamada, üsten kalkan kargo uçaklarının ABD'nin Irak ve Afganistan'daki güçlerine lojistik destek vermeye devam edeceği duyuruldu. 
     İncirlik Hava Üssü 39'th Air Base Wing Halkla İlişkiler Bürosu'ndan Jessica Switzer tarafından yapılan New mission arrives at İncirlik’ başlıklı değerlendirmede, C-17 Globemaster kargo uçaklarının ABD'nin Irak operasyonuna lojistik destek verip, kargo taşımaya başladığını duyurdu. İncirlik'in, aynı çerçevede Afganistan'a yapılan yardımda da lojistik amaçla kullanılmaya devam edeceği, aynı değerlendirmede yer aldı. 
     Türkiye ile ABD arasında, İncirlik'in kullanımına ilişkin görüşmeler mart ayından itibaren sıkça tartışılmaya başlanmış, asker ve hükümet kanatlarında mutabakat sağlandıktan sonra ABD ile nihai bir karar anlaşması imzalanmıştı. 
     İlk anlaşmanın 30 Haziran'daki süresi dolmadan 1 yıllık yeni koşullara göre uzatma kararı alınması ile birlikte, mayıs sonundan itibaren C-17'lerin üsse geliş gidiş trafiği başlamıştı. 
     
</TEXT>
</DOC>
