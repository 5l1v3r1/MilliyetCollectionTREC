<DOC>
<DOCNO> 379946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko23.html </URL>
<DATE> 2005/09/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Boeing'e göre, Çin 20 yıl içinde 2 bin 600 uçak alacak... 
</HEADLINE>
<TEXT>

     Dünyanın önemli uçak üreticilerinden Boeing, Çin'in 20 yıl içinde ''2 bin 600'den fazla uçak satın alacağı'' tahmininde bulundu. 
     Boeing Başkan Yardımcısı Randy Baseler, Çin'in çok hızlı gelişen bir ekonomiye sahip olduğunu, önümüzdeki 20 yılda -ABD hariç- en büyük uçak pazarı olma konumunu koruyacağını bildirdi. 
     Genişlemenin sürmesi ve havayolu taşımacılığının yaygınlaşması durumunda, Çin'in 20 yıl içinde 2 bin 600'den fazla uçak satın almasını beklediklerini ifade eden Baseler, uçakların ülkeye maliyetinin ise 213 milyar doları bulacağını kaydetti. 
     Boeing yetkilileri, Çin'in sık ve daha fazla sefer için küçük uçaklara ihtiyaç duyacağını, alımların da bu yönde yapılacağını tahmin ettiklerini bildirdi. 
     Firma, dünya havayolu piyasasının her yıl yüzde 4.8, Çin ise yüzde 7.3 büyüyeceğini, Çin'in uçak filosunun 2025 yılında bugünküne göre yaklaşık 4 kat büyüyerek 3 bin 200 uçağa ulaşacağını öngörüyor. 
     
</TEXT>
</DOC>
