<DOC>
<DOCNO> 368036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko26.html </URL>
<DATE> 2005/08/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Şölen Çikolata, 80'den fazla ülkeye ihracat yapıyor... 
</HEADLINE>
<TEXT>

     Türkiye ve yurtdışında yaşanan ekonomik krizleri fırsata dönüştürerek büyümesini sürdüren Şölen Çikolata, Amerika'dan Uzakdoğu'ya kadar 80'den fazla ülkeye ihracat yapıyor. 
     İstanbul Sanayi Odası'nın ''Türkiye'nin en büyük 500 büyük kuruluşu'' listesinde 36 basamak birden çıkarak 309'uncu sıraya yükselen Şölen Çikolata, Türkiye İhracatçılar Meclisi'nin ''Türkiye'nin en büyük 1000 ihracatçı firması'' sıralamasında da 126. oldu. 
     Şölen Çikolata Yönetim Kurulu Başkanı İsmail Çoban, AA muhabirine yaptığı açıklamada, Şölen Çikolata'nın, bu başarısını 18 milyon avroluk ikinci fabrika yatırımının ardından 10 milyon avroluk yeni yatırımıyla devam ettireceğini bildirdi. 
     Çoban, toplam 60 bin metrekarelik alanda başta çikolata olmak üzere sakız, gofret, bisküvi çeşidi ürettiklerini belirterek, işletmeyi 1989 yılında kurulduklarını ifade ederek, şöyle dedi 
     ''16 yıllık geçmişimiz var. Küçük bir imalathane olarak kuruldu, ama günümüzde büyük bir dev şirket olduk. Her yıl büyüyoruz. Yatırımlarıyla da gözde bir firmayız. Günlük 360 ton üretim kapasitesine ulaştık. 200'ün üzerinde ürün çeşidimiz var. Biz dünyada, ihracatta kendimizi kanıtladık. 80'den fazla ülkeye ihracat yapıyoruz. Ortadoğu'nun bütün ülkelerinde varız. Hedef pazarımız Avrupa. Amerika ve Kanada'da iyi potansiyel yakaladık. Japonya ve Kore'de varız. Türk Cumhuriyetleri, Rusya ve Kafkaslar önemli bir pazarımız. Balkanlar'da da güçlü bir markayız.'' 
     
     ''CİRODA YÜZDE 30 BÜYÜME ÖNGÖRÜYORUZ'' 
     Geçen yıl 18 milyon avroya kurdukları ikinci fabrikanın yeni devreye girdiğini ifade eden Çoban, bu fabrikayla yüzde 30 kapasite artırımı hedeflediklerini, istihdam sayısının 1000'e çıkarılacağını, pazar paylarının katlanacağını söyledi. 
     Çoban, 2005 yılında 10 milyon avrodan fazla modernizasyon ve kapasite artırımı yatırımları olacağını belirterek, ''Şu an üretimin yüzde 80'ini ihraç ediyoruz, yüzde 20'sini iç piyasa satıyoruz. 4-5 yıl içinde yüzde 50-50 yapmak istiyoruz. İç piyasadaki odaklanmamız kapasite artırımıyla olacak. İhracatta büyümemiz sürecek'' dedi. 
     2004 yılı üretimden satış rakamlarının 105.5 milyon YTL olduğunu belirten Çoban, ''2005 yılında ciromuzda yüzde 25-30 büyüme öngörüyoruz. Geçen yıl 60 milyon dolar ihracatımız olmuştu. 2005'de 80 milyon dolar ihracat hedefliyoruz'' diye konuştu. 
     İsmail Çoban, Türkiye'de yeniden yapılanma çalışmalarının devam ettiğini anlatırken, ''70'in üzerinde distribütörümüz var. Her ilde varlığımızı sürdürüyoruz. Kasabalara kadar ineceğiz'' dedi. 
     
     ''KRİZLERİ FIRSATA DÖNÜŞTÜRDÜK'' 
     Yurt dışında gelecekte üretim amaçlı yatırım yapabileceklerini belirten Çoban, Ortadoğu pazarının çok büyük olduğuna dikkat çekti. 
     Çoban, şunları kaydetti 
     ''Arap ülkeleri yakın bir zamanda birlik oluşturacak, aralarında gümrük duvarlarını kaldıracaklar. Bu, Türkiye için büyük dezavantaj olacak. Bu konuyla ilgili dikkate almamız gereken bir üretim safhası olabilir. 5 yıla kadar daha şartlar eşit. Ama, çalışma yaptık. Öyle bir firma kurarsak merkezi Dubai olacak. Bu bir düşünce, bunlar değerlendiriliyor.'' Şölen Çikolata'nın 43 yaşındaki Yönetim Kurulu Başkanı Çoban, Türkiye'nin en büyük şirketlerinden olmalarında güçlü finans yapılarının, AR-GE ve farklılığa önem vermelerinin, dünyadaki yenilikleri takip etmenin yattığını vurgulayarak, diğer başarı sırlarını şöyle açıkladı 
     ''Şölen Çikolata, sermayesi kadar borçlandı. Kriz dönemlerinde daha hızlı büyüme gösterdi. Sürekli kazançlarını yatırıma dönüştürdü. Biraz da şanstan bahsetmek lazım. Rusya'nın dağılması bizim için bir şanstı. Önümüzü açtı, Türk Cumhuriyetleri pazarımızı oluşturdu. Öyle bir şans ki, müşteri kuyrukta 1 ay öncesinden parasını verirdi, sonra malı gönderirdik. Yaşamımın sonuna kadar böyle bir şansın bir daha geleceğini sanmıyorum. Rusya'da tekrar bir kriz oldu. O da bizi Uzakdoğu, Amerika ve Avrupa ülkeleriyle tanıştırdı. Krizleri fırsata dönüştürdük. İlk başladığımızda buralara geleceğimizi hayal etmek mümkün değildi, ama inandık ve bu işe yüreğimizi koyduk.'' 
     
</TEXT>
</DOC>
