<DOC>
<DOCNO> 382428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun03.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin barış dersi 
</HEADLINE>
<TEXT>


Emekli Türk subayı, 1974'te Kıbrıs'ta esir aldığı biri çavuş 4 Rum'un özel eşyalarını 31 yıl sonra kendilerine teslim etti 

SEFA KARAHASAN Lefkoşa 

Kıbrıs askeri harek tına katılan bir Türk subayı, 1974'te esir aldığı Rum Çavuş Hristos Konstantinis ve 3 Rum'un alıkoyduğu şahsi eşyalarını, 31 yıl aradan sonra geri verdi. 
Olay, Rum Politis gazetesi tarafından duyuruldu. Habere göre, halen İstanbul'da yaşayan ve adı belirtilmeyen 57 yaşındaki emekli Türk subayı, 1974'te Lefke'nin dışındaki İlyas Peygamber Tepesi'nde esir aldığı Hıristos Konstantinis ile önceki gece Geçitkale'de bir araya geldi. Türk subayı, Konstantinis ve diğerlerine ait şahsi eşyaları geri verdi. 

Barış mesajı 
İade edilen eşyalar arasında Konstantinis'in askeri kimliği, 2 adet aile fotoğrafı, 1 adet askeri bere ile 1 adet askeri sırt çantası bulunuyor. Gazete, Türk subayının yüzünü gizledi. 
Türk subayı, eşyaların teslimi sırasında yaptığı açıklamada, "Rumlar ve Türklerin birlikte yaşayabileceğini" göstermek istediğini, ayrıca gelininin İstanbullu Rumlardan olduğunu söyledi. 
Politis, 1974'te 19 yaşında olan Konstantinis'in o dönemde esir düştüğünü, Türk subayının kendisini öldürmeyerek 3 ay tutuklu kaldığı Türkiye'ye götürdüğünü yazdı. Konstantinis'in ilk önce Adana'da, daha sonra da Adıyaman'daki hapishanede kaldığı belirtildi. 


</TEXT>
</DOC>
