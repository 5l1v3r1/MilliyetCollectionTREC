<DOC>
<DOCNO> 359403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo20.html </URL>
<DATE> 2005/07/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Iliç Galatasaray'da... 
</HEADLINE>
<TEXT>

     Galatasaray, Sırbistan-Karadağ takımlarından FC Partizan'ın kaptanı Sasa Ilic'i transfer etti. 
     Transfer görüşmeleri için Sırbistan-Karadağ'da bulunan kulüp sportif direktörü Bülent Tulun, FC Partizan ve Sasa Ilic'le her konuda anlaşmaya vardıklarını, ardından da 3 yıllık sözleşme imzaladıklarını açıkladı. 
     Ilic'in, Teknik Direktör Eric Gerets'in istediği isimlerden biri olduğunu ve bu transferi bitirdiklerini belirten Tulun, Sırp oyuncunun yarın Hollanda'da süren kamp çalışmalarına katılacağını ifade etti. 
     
     ILIC KİMDİR 

     Kaptanı olduğu FC Partizan ve Sırbistan-Karadağ Milli Takımı'nda orta sahada görev yapan Sasa Ilic, 28 yaşında ve 1.78 metre boyunda. Futbol hayatına FC Partizan'da başlayan Ilic, 7 sezon formasını giydiği takımından 2003-2004 sezonun ortasında İspanya'nın Celta Vigo takımına transfer olmasına karşın, forma giydiği 13 maçta beklenen performansı veremeyince geçtiğimiz sezonun başında yeniden kulübüne döndü. 
     Ilic, bir orta saha oyuncusu olmasına karşın geride kalan sezonda forma giydiği 22 maçta 16 gole imza atmasını bildi. 

     
</TEXT>
</DOC>
