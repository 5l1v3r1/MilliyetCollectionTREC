<DOC>
<DOCNO> 364927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/spo05.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır çözülüyor 
</HEADLINE>
<TEXT>


Ankara 21. Asliye Hukuk Mahkemesi, Şike Tahkik Kurulu'na telefon kayıt dökümlerinin verilmesini kararlaştırdı. Kurul böylece en önemli ipuçlarına ulaşma şansını yakaladı 

ÖZEL HABER CEMAL ERSEN 


A.Sebat - Kayseri maçıyla patlak veren şike ve bahis skandalını soruşturan Şike Tahkik Kurulu, Ankara 21. Asliye Hukuk Mahkemesi'nin olaya adı karışan şahısların telefon kayıt dökümlerinin incelenmesine izin veren kararıyla çok önemli bir noktaya geldi. 1.5 aydır çalışmalarını sürdüren, ancak savcılık ve resmi kanallar yoluyla istediği bilgilere ulaşmakta zorlandığı için tıkanma noktasına gelen Kurul, 22 Temmuz 2005'de verilen "tarihi kararla" en önemli ipuçlarını elde etme hakkını kazandı. 
Şişli ve Sarıyer Cumhuriyet savcıları ile İçişleri Bakanlığı'ndan bir müfettişin de yer aldığı Kurul, mahkeme kararından sonra soruşturmada adı geçen dönemin Kayserispor Teknik Direktörü Hikmet Karaman, kaleci Metin Aktaş, Eda Aktaş, A.Sebatspor file bekçisi Hakan Olgun'a para teklif eden Kenan Erol ve A.Sebatspor ile Orduspor'un formasını giyen Erhan Koç üzerine kayıtlı cep telefonlarına ait ayrıntılı görüşme dökümünü GSM şirketlerinden talep etti. 

Şüpheli 7 numara 
Tahkik Kurulu, söz konusu şahıslara ait olduğu bildirilen cep telefonu kayıtları ve dökümününün yanı sıra, cumhuriyet savcılığı kanalıyla numara olarak saptanan, ancak abone ismi bilinmeyen yedi adet telefonun da ayrıntılı görüşme kayıtlarını inceleme şansı buldu. 
Adı geçen beş kişi ile yoğun bir telefon trafiğine girdiği belirlenen, fakat kime ait olduğu bilinmeyen bu yedi numarayla ilgili bilgilerin, soruşturmaya ışık tutacağı ve nihai kararı vermesini kolaylaştıracağı bildirildi. 
Soruşturmanın kaderini belirleyecek kararı veren 21. Asliye Hukuk Mahkemesi hakimi, "İsteme konu olan futbol karşılaşmasında şike yapılıp yapılmadığını araştırmak 3813 sayılı yasa ile Futbol Federasyonu'na verilmiş görevler arasında olup, suç deliline ulaşıp CMK 135 8 maddesi kapsamında suçun delillerini bularak yetkili makamlara iletmek zorundadır" görüşüne yer verdi. 
Karar gerekçesinde ise "Avea, Telsim ve Turkcell ileşitim hizmetleri A.Ş.'ye yazı yazılarak Kenan Erol, Eda Aktaş, Metin Aktaş, Erhan Koç, Hikmet Karaman adlı telefon kayıtları ve dökümü ile 532-235 .. .., 532-477 .. .., 533-378 .. .., 532-233 .. .., 532-316 .. .., 533-475 .. .., 505-203 .. .. numaralı telefonlara ait kayıt dökümlerinin Futbol Federasyonu'na iletilmek üzere Cumhuriyet Savcılığı'na verilmesine kesin olarak karar verildi" ifadeleri kullanıldı. 

15 günde biter 

Tahkik Kurulu'nun ulaşacağı resmi bilgilerden sonra kararını en geç 15 gün içerisinde vereceği öğrenildi. Kurul'un hazırlayacağı dosya, Futbol Federasyonu Yönetim Kurulu'nda değerlendirildikten sonra kanaate dayanılarak verilecek kararla kamuoyuna açıklanacak. PFDK'ya göre öngörülen suça katıldığı saptanan şahıslara 6 aydan 2 yıla kadar hak mahrumiyeti cezası verilecek. Futbolla ilgisi olmayan kişiler hakkında suç duyurusunda bulunulacak. 

CMK 135 8 nedir 

Federasyon talebini kabul eden mahkemenin söz konusu kararına dayandırdığı CMK Ceza Muhakemesi Kanunu 135 8 maddesi "Telekomünikasyon yoluyla yapılan iletişimin denetlenmesini" içeriyor. Bu maddenin 8. maddesi ise "Suç işlemek amacıyla örgüt kurma" hükmü taşıyor. 


</TEXT>
</DOC>
