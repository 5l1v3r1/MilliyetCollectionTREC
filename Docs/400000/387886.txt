<DOC>
<DOCNO> 387886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun08.html </URL>
<DATE> 2005/10/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ABD'den Erdoğan'a PKK yanıtı 
</HEADLINE>
<TEXT>

     ABD Dışişleri Bakanlığı sözcüsü Sean McCormack, terör örgütü PKK meselesine ilişkin Türk ve Amerikalı yetkililer arasında görüşmeler yapıldığını hatırlatarak, "Elbette terörizme karşı ortak savaşımızda Türk hükümetinin yanındayız" dedi. 
     McCormack, düzenlediği günlük basın toplantısında bir gazetecinin, Başbakan Recep Tayyip Erdoğan’ın, PKK terörüne ilişkin açıklamalarını hatırlatmasının ardından, "Bu konunun son dönemde Türk hükümetiyle, ABD Dışişleri Bakanlığı yetkilisi Matt Bryza ve ABD Merkez Kuvvetler Komutanı John Abizaid arasında görüşüldüğünü biliyorum. Elbette PKK terörist bir örgüt ve biz elbette terörizme karşı ortak savaşımızda Türk hükümetinin yanındayız" dedi. 
     Sean McCormack, Irak’taki çokuluslu güçler ve Amerikalı yetkililerin, PKK ile ilgili problemin farkında olduğunu ve bu probleme yanıt verme yönünde adımlar attıklarını da söyledi. 
     
</TEXT>
</DOC>
