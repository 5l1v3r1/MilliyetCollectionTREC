<DOC>
<DOCNO> 362623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de ışık var 2-2 
</HEADLINE>
<TEXT>


Sarı-Lacivertliler, Almanya'da oynadığı ilk hazırlık maçında Anderlecht ile berabere kalmasına rağmen özellikle 2-0 önde kapattığı ilk yarıdaki futboluyla göz doldurdu 

CÜNEYT KARAKAYA 


Fenerbahçe sezon hazırlıkları için kamp yaptığı Almanya'daki ilk hazırlık maçında Belçika'nın ünlü takımı Anderlecht ile berabere kaldı. 
Sarı - Lacivertliler özellikle ilk yarıda etkili bir oyun ortaya koydu. Maçın henüz 2. dakikasında Aurelio Fenerbahçe'yi 1-0 öne geçirdi. 33'te kazanılan penaltıyı Alex filelere gönderdi ve devre Sarı-Lacivertliler'in 2-0 galibiyetiyle kapandı. 
İkinci yarıda skorun getirdiği rahatlık ve yoğun antrenmanlar nedeniyle yorgun düşen Fenerbahçe üstünlüğü rakibine kaptırdı. 
Anderlecht, 72'de Serhat, 82'de ise Mpenza'nın golleriyle eşitliği yakaladı ve maç 2-2 sonuçlandı. 
Yaklaşık 4 bin gurbetçinin izlediği maçta Nobre sakatlığı nedeniyle oynamadı. Anderlecht forması giyen Serhat Akın ise maç öncesi eski takım arkadaşlarıyla hasret giderdi. 

Sinyaller olumlu 

Kritik YALÇIN TÜRK 

Hazırlık döneminde eleştiri oklarını kullanmak yanıltıcı olabilir. Antrenmanlarda yüklenen fizik güç ve taktiksel uygulamaların maçlarla örtüşüp örtüşmediğini yazmanın daha doğru olacağını düşünüyorum. Fenerbahçe uzun bir kamp döneminin ardından ilk hazırlık maçını Belçika'nın Anderlecht takımı ile oynadı. Sarı - Lacivertliler, 4-4-2, zaman zaman da 4-5-1 dizilişiyle mücadele etti. Teknik Direktör Christoph Daum, Anelka, Nobre ve yeni yabancının takıma katılmasıyla kafasındaki 4-3-1-2 sistemine dönecek. 
Fenerbahçeli oyuncular Alman hocanın kamp süresince vermeye çalıştıklarını Anderlecht önünde genelde uyguladılar. Fizik güç olarak rakipleriyle başabaş mücadele ettiler. Daum'un süratli futbol isteğine olumlu cevap verdiler. Yardımlaşma ve alan savunması çabaları üst düzeye yakındı. Kanatları da zaman zaman iyi kullandılar. Hücumda çoğalamama ve kenar ortalarındaki isabet oranının düşüklüğü Fenerbahçe'nin göze batan eksikleri oldu. 
Skorun 2-0'dan 2-2'ye gelmesi kimseyi yanıltmasın. Yoğun antrenman temposunun yorgunluğu ve 2-0'ın getirdiği rahatlık beraberliğin nedeni oldu. Fenerbahçe ilk hazırlık maçında aşırı antrenman temposuna rağmen iyi gözüktü. Nobre ve Anelka'nın düzelmesi, yeni yabancının da kadroya dahip olmasının ardından Sarı - Lacivertliler futbol olarak daha da yukarıya doğru çıkışa geçecek. 
Eski takımına karşı mücadele eden Serhat Akın genelde tutuk gözüktü ancak attığı golle de görevini yaptı. 

Maçın karnesi 
HAKEMLER Thorsten Kinhöfer, Peter Henes, Reiner Werthmann 
FENERBAHÇE Volkan 7 - Önder 6 , Luciano 5 , Deniz 6 , Ümit Özat 6 , Serkan 7 Mehmet Yozgatlı Dk. 62 7 , Aurelio 8 , Selçuk 6 , Kemal 6 , Gürhan Dk. 83 - Tuncay 6 , Alex 7 
ANDERLECHT Zitka 6 - Vanden Borre 5 , Tihinen 5 Kompany 6 , Olivier 4 Baseggio Dk. 66 4 - Vanderhaehhe 5 , Wilhelmsson 6 , Zetterberg 4 , Ehret Dk. 66 5 , Goor 6 , Jestrovic 4 , Mpenza Dk. 66 8 , Serhat Akın 6 , Delorge Dk. 88 
GOLLER Aurelio Dk.2 , Alex Dk. 33 pen. , Serhat Dk.77 , Mpenza Dk.82 

Rüştü şok oldu 

Fenerbahçe yönetiminin yıllık 800 bin Euro önermesi milli kaleciyi şaşırttı. Rüştü'nün bu şartlarda imza atmayacağını bildirdiği öğrenildi 

YUSUF KOBAL 

Fenerbahçe yönetiminin önceki gece Rüştü ile yaptığı görüşmede yıllık 800 bin Euro önerdiği öğrenildi. Milli kalecinin bu ücret karşısında büyük şaşkınlık yaşadığı, bu rakama kesinlikle imza atmayacağını belirttiği bildirildi. 
Asbaşkan İlhan Ekşioğlu'nun, Rüştü'ye "Sana geçen sezon olduğu gibi yıllık 800 bin Euro öderiz. Barcelonalı yöneticilerle görüş, isterlerse senin kazanacağın paranın bir bölümünü yine karşılasınlar, ya da bonservisini versinler" dediği ifade edildi. 
Sarı - Lacivertli kulüpten dün yapılan açıklamada ise Rüştü'nün takımda kalıp kalmayacağının pazartesi günü belli olacağı bildirildi. Yöneticiler İlhan Ekşioğlu ve Ali Yıldırım'ın, milli kaleci 2 yıllık sözleşme önerdikleri kaydedildi. Rüştü'nün de hafta sonu İspanya'ya giderek Barcelona ile bir görüşme yapacağı, ardından transferin netleşeceği ifade edildi. 
Bu arada İspanyol spor gazetesi El Mundo Deportivo, İskoçya 1. Lig takımı Celtic Glasgow'un son dakikada Barcelona'nın kapısını kaleci Rüştü Reçber için çaldığını ileri sürdü. Haberde "Celtic, Rüştü karakterinde bir kaleci arıyor. Rüştü'nün artık yabancı statüsünde oyuncu olmaması İskoç kulübü için daha iyi" denildi. 

Anelka için resmi teklif 

MEHMET DEMİRCAN 

Newcastle United Kulübü, Nicolas Anelka'nın transferi için Fenerbahçe Kulübü'nden görüşme talep etti. İngiliz ekibi, Fransız yıldız konusunda ilk kez resmi bir adım atarken, Sarı - Lacivertli yönetimin olumsuz yanıt vereceği bildirildi. Bu arada haftalardır sakatlığı nedeniyle takımdan ayrı çalışmak zorunda kalan Anelka dün sabahki antrenmana katıldı. Fransız oyuncu önce arkadaşlarıyla düz koşu yaptı, ardından özel programa tabii tutuldu. Sarı - Lacivertli taraftarlar ise Anelka ile fotoğraf çektirmek için birbirleriyle kıyasıya yarıştı. Bunun üzerine tribünlerin önüne gidenFransız oyuncu bir süre görüntü verdi. 


</TEXT>
</DOC>
