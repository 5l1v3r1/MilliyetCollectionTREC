<DOC>
<DOCNO> 392964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/spo11.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
The Others 
</HEADLINE>
<TEXT>


Premier Lig'de 11 hafta sonunda takımların Chelsea ve "diğerleri" olarak ayrılması, dünyanın en iyi şampiyonasında heyecanı alt düzeylere indirmişti. Allah'tan bir adam, 19 yıldır olduğu gibi Pazar günü de "diğerleri" içinde olmayı kabul etmedi Sir Alex Ferguson... 

UĞUR MELEKE 


İngiltere'nin bu sezonki kahramanları Henry, Nistelrooy yada Lampard değil Ferguson, Mourinho ve Wenger olacak gibi... Geçtiğimiz hafta içinde Mourinho, Wenger'in kendileri hakkındaki 120 sayfalık konuşmalarını derlemiş, Ferguson da genç Nijeryalı Obi Mikel'in kendilerini değil Chelsea'yi tercih etmesini gerekçe göstererek Abramovich'in ekibiyle baş edemediklerini itiraf etmişti. Üstüne bir de Roy Keane'in bir televizyon programında takım arkadaşlarını eleştirmesi eklenince hafta sonunda Old Trafford'daki kapışmanın tansiyonu tahmin edilemeyecek düzeylere fırladı. Neticeyi sahadaki oyunun güzelliği değil, tek bir gol belirledi ve Premier Lig, Chelsea'nin dışındaki 19 takım, yani "diğerleri" için yeniden başladı. 
İspanya La Primera Liga'da iki haftadır kayıpsız giden Real Madrid ve Barcelona konuşuladursun, kimsenin üst sıralarda olmasını beklemediği Osasuna, 7'de 6 yaparak liderliğini sürdürdü. Milli maçlar için verilecek aranın ardından "El Clasico" Real Madrid-Barcelona mücadelesi, üst sıraları yeniden şekillendirecek. Valencia'yı Figueroa'nın sayısıyla geçen ve 
yenilmezliğini 7 maça çıkaran Villarreal, hem Şampiyonlar Ligi'nde hem de Liga'da kısa sürede zirvenin sahibi olacak gibi. 
İtalya'da zirve ortakları Milan ve Juventus farklı kazanırken, galibiyet serisini 4 maça çıkaran Fiorentina üst sıralarda kalıcı olacağını gösterdi. Luca Toni'nin gol attığı 9 maçta yenilmeyen Fiorentina, golcüsünün suskun kaldığı iki müsabakayı da kaybetti. Inter, kazanamama serisini 3 maça çıkardı ve Mancini üzerindeki baskı arttı. 
Almanya 'da takipçisi Werder Bremen'i 3 golle geçen Bayern, çoğu otoriteye göre şampiyon gibi. Halil, Hamit ve Alpay başarılı oyunlarını sürdürürken, 17 yaşındaki gururumuz Nuri Şahin de takımının Leverkusen'a 2-1 yenildiği müsabakada ilk 11'de ter döktü. 

HAFTANIN KARMASI 
Van der Sar M.United 
Mexes Roma 
Javi Venta Villareal 
Nunez Celta 
Alex Meier E.Frankfurt 
Schweinsteiger B.Münih 
D.Fletcher M.United 
Emre Newcastle 
Gilardino Milan 
Henry Arsenal 
Govou Lyon 

HAFTANIN TAKIMI 
M.UNITED 
40 haftadır kimsenin yenmeyi aklından bile geçirmediği Chelsea'nin boynunu büktüler. Kurt teknik adam Alex Ferguson, iki yıl boyunca herkesin eleştirdiği Darren Fletcher'da ısrar etmekte ne kadar haklı olduğunu ispatladı. 

HAFTANIN YILDIZI 
ALEX MEIER E. FRANKFURT 
Bu oyuncuya dikkat 1,96 boyunda ama orta sahada harika işler yapıyor. Henüz 3 ay sonra 22 yaşını dolduracak, ama oyun kurucu olgunluğunu gösterebilecek meziyetlere sahip. 12 maçta yaptığı 5 asiste 4 de gol ekledi. Bundesliga'nın yükselen değeri Eintracht'ın kilit ismi o... 

HAFTANIN LEJYONERİ 
EMRE BELÖZOĞLU 
İtalya'da bulamadığı oyun kurucu profilini İngiltere'de yakaladı. Gidici gözüyle bakılan Graeme Souness'ın kaderini Owen'la birlikte değiştirdi. Sunderland maçında öldürücü vuruşu yaptıktan sonra, Birmingham'ın da kilidini çözen adam oldu. Haftanın bizim açımızdan bir başka sevindirici tarafı Belçika Ligi'nde Serhat'la İzzet'in karşı karşıya gelmesi idi. 

HAFTANIN ŞİFRESİ 
40 
Premier Lig'de Chelsea'yi en son üzen isim Nicolas Anelka idi. Tam 40 hafta sonra Mourinho'nun bileğini bükebilecek altın vuruşu İskoç Darren Fletcher yaptı. 


</TEXT>
</DOC>
