<DOC>
<DOCNO> 350372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy15.html </URL>
<DATE> 2005/06/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
AKP Kadın kolları başörtülü sayısını açıkladı 
</HEADLINE>
<TEXT>

     AKP Kadın Kolları Başkanı Selma Kavaf, bugüne kadar hiç yapılmayan bir istatistiği açıklayarak, Türkiye’deki başörtülü kadın oranının yüzde 60 olduğunu söyledi. 
     Selma Kavaf, AKP Genel Başkan Yardımcısı Akif Gülle ve AKP Gaziantep Milletvekili Fatma Şahin ile birlikte bir basın toplantısı düzenledi. Kavaf, Kadın Kolları olarak, hedeflerinin kadınların evden çıkarak, siyasette karar alma ve temsil mekanizmalarına gelmeleri olduğunu söyledi. Kavaf, Erdoğan’ın Cumhurbaşkanı olup olmaması açısından başlayan eşi Emine Erdoğan’ın türbanlı oluşu ile ilgili tartışmanın sorulması üzerine, "Varsayımlar üzerinde konuşmak doğru olmaz. Türkiye Cumhuriyeti’nin bir Cumhurbaşkanı var. 
     Cumhurbaşkanı seçimine de 2 yıl var. Bunları konuşmak için erken. Cumhurbaşkanının görev süresi dolduğunda, ortaya çıkacak adayların uygun olup olmadığı konuşulacaktır" dedi. 
     Cumhurbaşkanı olabilecek kişilerde aranacak vasıfların yasalarda açık ve net olarak belirtildiğini ifade eden Kavaf, vasıfları yasalara uygun olan herkesin aday olabileceğini söyledi. Kavaf, seçime iki yıl varken, Türkiye’de böyle bir tartışma gündemi oluşturulmasını Kadın Kolları olarak doğru bulmadıklarını söyledi. 
     Yasalarda, başörtüyü engelleyen bir ifadenin bulunmadığını belirten Kavaf, şunları söyledi 
     "Ancak, başörtülü insanlarımızın hak ve özgürlüklerini kullandırmaları önünde, bir sıkıntı vardır. Haksızlığa uğradıkları gayet açık. Hükümetimizin öncelikleri var, ancak başörtüsü konusunun da halledilmesi gerekiyor. Türkiye’de kadınlarımızın yüzde 60’ı başörtülü. İnsanların inançları ve kişisel tercihleri nedeniyle mağdur edilmelerini doğru bulmuyorum." Gaziantep Milletvekili Fatma Şahin de şu anda Parlamento’da kadın temsil oranının yüzde 4,4 olduğunu, hedeflerinin bunu yüzde 15’e çıkarmak olduğunu, ayrıca ilk seçimde 8 ilin tamamında en az birer kadın milletvekili seçilmesini hedeflediklerini bildirdi. 
     
</TEXT>
</DOC>
