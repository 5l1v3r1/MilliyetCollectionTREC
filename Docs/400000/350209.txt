<DOC>
<DOCNO> 350209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo04.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in şartı var 
</HEADLINE>
<TEXT>


Trabzonspor'da Futbol A.Ş.'nin başına geçmesi gündemde olan tecrübeli hoca, "Kararları yönetim verecekse değişime gerek yok" diye konuştu 


Geçtiğimiz sezon Trabzonspor'un başında teknik direktör olarak görev yapan Şenol Güneş'in, yeni sezonda Futbol A.Ş.'nin başına geçip geçmeyeceği yolundaki soru işaretleri devam ediyor. Güneş, "Futbol A.Ş., çok önemli bir görev. Yönetim kurulumuz çok iyi niyetli, ben de iyi niyetliyim. Trabzonspor'un başarısı için ter döküyoruz. Eğer Futbol A.Ş.'nin başına geçeceksem karar alan da, uygulayan da olmalıyım. O zaman yöneticinin görevi ne olacak Eğer karar alıp uygulayamayacaksam, o zaman o önemli birimin başında olmamın bir anlamı yok. Avrupa'daki gibi olacaksa hazırım" dedi. 

Futbolcu tarlası 
Güneş, Trabzon'un futbolcu tarlası olduğunu da sözlerine ekledi. Tecrübeli teknik adam, "Irak'ta petrol olduğu için yatırım yapılıyor. Buraya da futbol tesisi konusunda büyük yatırımlar yapılması gerekiyor" diye konuştu. 

Fiyatlar belirlendi 

Yeni sezonda Şampiyonlar Ligi'nde mücadele edecek olan Trabzonspor'da kombine fiyatları belli oldu. Yeni sezon kombine bilet fiyatları şöyle VIP 1 1 milyon 750 bin YTL, VIP 2 875 bin YTL, Kapalı numaralı 425 bin YTL., Maraton Özel 300 bin YTL., Maraton Normal 150 bin YTL., Kale Arkası 75 bin YTL. Avrupa kupaları maçlarında bilet fiyatlarının farkı olacağı da açıklandı. 

Pazarlıklar durdu 

Trabzonspor yönetimi, iç transferde iyileştirme yapacağı ve sözleşmeleri uzatacağı futbolcularla ilgili olarak bekle - gör politikası izlemeye başladı. Yönetimin kısa sürede bitirmeyi planladığı iç transferi, bu nedenle uzun süreye yayma kararı aldığı öğrenildi. Mehmet Yılmaz, Erdinç ve İbrahim Ege için yapılan görüşmeler de bu gerekçeyle ertelendi. 
İç transferde özellikle Hüseyin ve Tolga Seyhan'ın durumunun da belirleyici olacağı kaydedildi. Tolga'nın 1 trilyon 200 milyar lira civarında bir rakama razı olmaması halinde Shakhtar Donetsk'in teklifinin dikkate alınarak satılmasının gündeme gelebileceği öğrenildi. 
Futbolcuların da pazarlıkların bir an önce bitmesini beklediği açıklandı. 

Son aday BORUC 

Kaleci arayışlarını sürdüren Trabzonspor, rotayı Polonya'ya çevirdi. Bordo - Mavililer'in, Polonya Milli Takımı'nda Dudek'in yedeği olan Legia Varşova'nın 25 yaşındaki file bekçisi Artur Boruc'u yakın takibe aldığı iddia edildi. Bir diğer aday Botofagolu Galvao'nun fiyatının ise yönetime yüksek geldiği bildirildi. Bordo - Mavililer, bir hafta içinde kaleci krizini çözmek istiyor 


</TEXT>
</DOC>
