<DOC>
<DOCNO> 375800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo13.html </URL>
<DATE> 2005/09/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fatih Terim'den Olsen'in Ukrayna-Türkiye maçı yorumuna cevap 
</HEADLINE>
<TEXT>

     Alim Tuncay bildiriyor 

18. Dünya Kupası Avrupa Elemeleri'nde 7 Eylül Çarşamba günü deplasmanda Ukrayna ile karşılaşaçak olan A Milli Futbol Takımı Kiev'e geldi. 
     Milli Takımlar Teknik Direktörü Fatih Terim, Borispol Havalimanı'nda yaptığı açıklamada, burada istedikleri sonucu alacaklarını söyledi. 
     Herkesin işin bilincinde olduğunu vurgulayan Terim, ''Milli takım herkesin görmek istediği şekilde oyununu ortaya koyuyor. Bunu golleriyle yansıtıyor ama neticeyle de yansıtması lazım. Evelallah çocuklarıma inanıyorum. Herşey istediğimiz gibi olacak'' diye konuştu. 
     Antrenör Oğuz Çetin ise Ukrayna'nın grup liderliğini garantilemesinin kendileri için olumlu veya olumsuz olabileceğine işaret ederek, ''Biz olumlu yönden bakıyoruz. Yine kendi oyunumuzu ortaya koyup, Almanya'ya gitmek için buradan 3 puan almalıyız'' diye konuştu. 
     Çetin, bir gazetecinin ''Shevchenko milli takımdan affını istemiş ve Milano'ya dönmüş. Bu bizim için avantaj mı '' şeklindeki sorusu üzerine, ''Shevchenko dünya yıldızı bir futbolcu. Böyle bir oyuncunun olmaması avantaj gibi gözükebilir' dedi. 
     Futbolculardan Fatih Akyel ve Alpay ise Kiev'e kazanmak için geldiklerini vurgulayarak, iyi oynayıp galip gelmekten başka çarelerinin olmadığını söylediler. 
     Bu arada havalimanında bazı Türk taraftarlar Fatih Terim ile birlikte fotoğraf çektirdiler. Milli takım kafilesi daha sonra havalimanından kalacağı Natsionalry Otel'e geçti. 
     
     -"TEKNİK ADAMLAR SAĞDUYULU OLMALI" 

     Fatih Terim, Danimarka Milli Takımı Teknik Direktörü Morten Olsen’in Ukrayna-Türkiye maçı için "Umarım dürüst bir maç olur" şeklindeki açıklamasıyla ilgili olarak ise şunları söyledi "Açıkcası teknik adamların biraz daha sağduyulu olmasını beklerim. Panik ve telaşla söylenmiş bir söz olarak görüyorum. 52 yaşındayım, Türk Milli Takımı kurulduğundan beri böyle bir ima dahi duymadım. Olsen, herhalde karşısında inanılmaz bir Türk takımı bulunca Ukrayna maçında baskı yaratmak için böyle konuştu. 
     Ama bizim konumumuzdaki insanlar, lider insanlardır. Verdikleri beyanlara dikkat etmesi gerekir. Avrupa Şampiyonası’nda 2-2 biten Danimarka-İsveç maçını orada izledim. İnsan konuşurken arkadan ne geleceğini bilmeli. Ancak 2-2’lik sonuçla iki takım da yukarı çıkardı. Bana göre iki takım da çıkıp aslan gibi, dürüstçe oynadı ama 2-2 bitti. Çünkü ben hiçbir zaman bir takım hakkında ima da etmem, farklı da düşünmem. Mükemmel bir maç izledim. Son yıllarda seyrettiğim en doğru maçlardan biriydi." dedi. 
     
     Olsen ne demişti 

     Danimarka Teknik Direktörü Morten Olsen, 90 dakika bitiminde herkesi şaşırtan açıklamalar yaptı. 
     Alınan beraberlik ile 2006 şansını mucizelere bırakan Vikingler’in hocası, Ukrayna - Türkiye maçında ev sahibi ekibin Türkiye’ye bilerek kaybedebileceğini im etti. 
     Olsen, İlk yarı biz iyi oynadık. Golü de bulunca büyük keyif aldım. İkinci yarı Türkiye orta sahada beklemediğimiz iki değişiklik yapınca beraberliği yakaladı. Tümer’in golü harikaydı. Durum 2-1 olunca puan almak için bütün savunmayı ileriye yolladım. Bundan sonra grup bizim için daha zor. Türkiye’nin de önünde Ukrayna gibi zorlu bir sınavı var. Ukrayna 2006’yı garantiledi. Çarşamba gecesi Türkiye’ye karşı acaba dürüst oynayacaklar mı. İki ülke birbirine komşu sayılır. Umarım ben yanlış düşünüyorumdur. Türkiye kazanırsa bizim işimiz biter'' ifadesini kullandı. 
     

     
</TEXT>
</DOC>
