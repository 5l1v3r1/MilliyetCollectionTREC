<DOC>
<DOCNO> 364178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur40.html </URL>
<DATE> 2005/07/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İngiliz Channel-5 ekibine polis engeli 
</HEADLINE>
<TEXT>

     Utku SAĞILIR ADANA, DHA 

ÜÇ yaşından bu yana İngiltere’de yaşayan Adanalı Türk çocuğu 12 yaşındaki T.H.N.’ya Adana’daki sokak çocuklarıyla birlikte mendil sattırmak isteyen İngiltere’nin Channel-5 televizyon ekibini polis engelledi. 
     Channel 5 televizyonu, 3 yaşındayken İngiltere’ye götürülüp, bu ülkede babası Kemal N. ile yaşayan Türk çocuğu T.H.N.’nin Türkiye’de yetişmesi halinde muhtemel yaşantısını’ görüntülemek amacıyla Adana’ya geldi. Televizyonda İngiltere’de yaşayan yabancı uyruklu çocukların ülkelerindeki yaşantısını anlatan Rooted’ adlı programda yayınlanacak çekimler için Channel-5 televizyonundan muhabir Lucy Thwaite, kameraman Lambert Hugh’a tercüman olarak T.’nin babası Kemal N. eşlik etti, ekipte kiralanan aracın şoförü yer aldı. 
     Sokak çocuklarıyla görüşmek, onları görüntülemek isteyen İngilizler’e Adana Sokak Çocukları Derneği de yardımcı oldu. 3 gündür kentte bulundukları belirtilen ekip, bugün T.’yi dernek binasında sokak çocuklarıyla birlikte yemek yerken görüntüledikten sonra, onun İngiltere’ye gelmemesi halinde yaşabileceği durumunu yansıtmak için de sokakta çalışan çocuklarla çekim yapmaya karar verdi. Bu amaçla, 11 yaşındaki İ.Ş. ile ismi açıklanmayan bir sokak çocuğunu da yanlarına alan ekip, Ziyapaşa Bulvarı Pandora Sokağı’nda, çocuklara kağıt mendil sattırıp, izinleri olmadığı halde çekim yaptı. İngiliz televizyoncular, vatandaşların, polise, Burada kağıt mendil satan çocuklar var. Yabancı televizyonlar da çekim yapıyor, ülkemizi kötü örnek olarak gösteriyorlar'' ihbarında bulunması üzerine çekimlerini tamamlayamadı. 
     Türkiye’de küçük yaştaki çocukların çalıştırılmasına yasaların izin vermediğini bildiren Çocuk Şubesi’ne bağlı polisler, çocukları götürmek istedi. İngiliz televizyoncuların izin vermemeleri üzerine tartışma yaşandı. Televizyoncular çocukları ellerinden tutarak bırakmadı. Polis, tartışmanın büyümesi üzerine takviye ekip isteyip, daha sonra çocukları götürdü. Bu tartışmalar sırasında çocuklardan İ.Ş.’nin ağlaması üzerine muhabir Lucy Thwaite de, polis aracına binerek çocuklarla birlikte şubeye gitti. Çocuklardan T.’nin babası da çocuğunun sokakta mendil satmasına izin verdiği için şubeye götürüldü. 
     Polis, İngiliz televizyoncunun kendi isteğiyle şubeye geldiğini, gözaltına almadıklarını, çocukların da yapılacak araştırma sonunda ailelerine teslim edileceğini bildirdi. 
     
     İZİNLERİ YOKMUŞ 

     Bu arada, İngiliz televizyon ekibinin, Adana’da sokak çocuklarına yönelik yapacakları çekimle ilgili izinleri olmadığı, İçişleri Bakanlığı’ndan sadece Adana Havalimanı ve Sabancı Merkez Camii’nin çekimi için bir günlük izin aldıkları belirlendi. 
     
     MENDİL SATTIRACAKLARINI BİLMİYORDUK’ 

     Öte yandan, Adana Sokak Çocukları Derneği Başkanı Prof.Dr. Fazilet Aksu, telefonla kendisini arayan DHA muhabirine şu bilgiyi verdi 
     İngiliz televizyoncular, bize bir Türk çocuğunu Adana’da ailesiyle, akrabalarıyla buluşturulmasını amaçlayan bir program yapacaklarını söylediler. Bu amaçla bizden yardım istediler. T. bizim sokak çocuklarımızla birlikte Sokak Ligi kapsamında futbol oynadı, birlikte yemek yediler. Ekip bir çocuğumuzun evine gitti. Kağıt mendil sattıracaklarından haberimiz yoktu. Öyle saçma şey olmaz. Biz izin vermedik. Polisin de müdahalesi iyi oldu.'' 
     
</TEXT>
</DOC>
