<DOC>
<DOCNO> 393156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur06.html </URL>
<DATE> 2005/11/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Dikkatli polis, çeteyi yakalattı 
</HEADLINE>
<TEXT>

     
     Soner KOCAER- Süleyman EKİN ANTALYA, DHA 
     
ANTALYA'da polis memuru S.S., dolandırıcılık suçundan aranan 4 kişiyi cadde üzerinde görüp tanıyınca, silahını çıkartarak teslim olmalarını istedi. Zanlılardan biri de silahını S.S.'ye doğrulttu. Çevrede insanlar olduğu için silahını kullanmayan polis memurunun tereddüt etmesinden yararlanan 4 zanlı, otomobille kaçmaya başladı. Zanlılar, onlarca polis otomobilinin katıldığı nefes kesen kovalamaca sonunda yakalandı. 
     40 ayrı suçtan sabıkaları bulunan ve çeşitli suçlardan aranan Gönül Serdar, eşi İsa Serdar ve kardeşleri Seyran ile Murat Serdar'ı bugün öğlen saatlerinde Turgut Reis Caddesi'nde bir otomobil galerinin önünde gören polis memuru S.S., silahını çıkartarak teslim olmalarını istedi. Zanlılardan İsa Serdar da silahını çıkartarak, polis memuruna doğrulttu. Çevrede çok sayıda insan olduğu için silahını kullanmayan S.S.'nin tereddütünden yararlanan zanlılar, 07 YD 928 plakalı otomobile binerek kaçmaya başladı. Polis memuru S.S.'nin durumu bildirmesi üzerine Emniyet güçleri kentin tüm giriş ve çıkış noktaları ile 21 kavşakta önlem aldı. Zanlılar Turgut Reis Caddesi üzerinden TRT Caddesi'ne, ardından Soğuksu Mahallesi'ne, oradan da Kazım Karabekir Caddesi'ne kaçtı. 
     Onlarca polis otosunun takibindeki zanlılar, Meltem Mahallesi, Adliye Kavşağı ve İller Bankası Kavşağı'nı da geçtikten sonra Dumlupınar Bulvarı'nda otomobili terk edip koşarak kaçmayı sürdürdü. Ancak ekipler, 4 zanlıyı kısa bir kovalamacanın ardından yakalayıp gözaltına aldı. Zanlıların silahı ise otların arasında bulundu. 
     İfadeleri alınmak üzere Asayiş Şube Müdürlüğü'ne götürülen 4 zanlının, hırsızlık, otodan hırsızlık, adam yaralama, ateşli silahlar kanununa muhalefet, görevli memura mukavemet, fuhuş, dolandırıcılık ve organize suç örgütü oluşturma’ suçlarından mahkemeye sevk edileceği açıklandı. 
     
     İLİŞKİYE GİRME İDDİASIYLA KANDIRIYORLARDI 
     Gönül Serdar ve Seyran Serdar'ın, kendilerine kurban seçtiği erkeklerin otomobillerini otostop yaparak durdurduğu, daha sonra bir bahane ile sürücüleri uzaklaştırıp araçtaki değerli eşyaları çaldığı, ardından kendilerini izleyen İsa ve Murat Serdar'ın otomobiline binerek kaçtığı açıklandı. Gönül Serdar, birkaç ay önce de aynı suçtan yakalanarak cezaevine konulmuş ve bir ay yattıktan sonra cezaevinden çıkmıştı. 
     
</TEXT>
</DOC>
