<DOC>
<DOCNO> 397572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun13.html </URL>
<DATE> 2005/11/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çinli Büyükelçi Kouzimi'nin tapınak ziyareti yaraya tuz basmak gibi 
</HEADLINE>
<TEXT>

     Çin'in Tokyo Büyükelçisi Wang Yi, Japonya Başbakanı'nın savaşlarda ölen Japon askerlerinin anısına inşa edilen Tokyo'daki Yasukuni Tapınağı'nı ziyaret etmesini ''yaraya tuz basmak'' olarak niteledi ve iki ülke ilişkilerinin iyileşmesi için bu ziyaretlerin durdurulmasını istedi. 
     Wang, Tokyo'da düzenlediği basın toplantısında, ''Japonya'nın üst düzey liderleri, birinci sınıf savaş suçlularının kutsandığı bir yeri ziyaret edip saygılarını sunması, savaş sırasında acı çekenlerin acı hatıralarını canlandırıyor. Bu, yaraya tuz basmak gibi. Eğer üst düzey liderler bunu yaparsa, savaşın en büyük kurbanı Çin'in halkının bunu göz ardı etmesi zor olur'' diye konuştu. 
     Basın toplantısında Japonca konuşan Wang, Japon-Çin liderler zirvesinin yapılmasını istediklerini, ama ''siyasi engellerin'' aradan kaldırılması gerektiğini belirterek, ''Sadece toplantı olsun diye ya da dünyaya bir zirve yaptığımızı göstermek için bir toplantı istemiyoruz. İlişkilerdeki anormal durumu düzeltme şansı verecek bir toplantı istiyoruz'' dedi. 
     İki ülke ilişkileri, Japonya Başbakanı Junichiro Kouzimi'nin 2001'de iktidara gelmesi ve sürekli olarak Yasukuni Tapınağı'nı ziyaret etmeye başlamasının ardından ciddi biçimde kötüleşmişti. Yasukuni Tapınağı'nda anılan eski askerler arasında, İkinci Dünya Savaşı dönemi Japonya Başbakanı Hideki Tojo'nun da aralarında olduğu 14 savaş suçlusu da bulunuyor. 
     Tapınağa en son ziyaretini geçen ay yapan Kouzimi ise, tapınağa savaşlarda ölenlere saygısını sunmak ve barış için dua etmek amacıyla gittiğini ileri sürüyor. 
     Kouzimi, işbaşına gelmesinden bu yana, bazı uluslararası toplantılar sırasında Çinli yetkililerle görüşse de, hiçbir resmi Çin-Japon liderler zirvesi yapılmadı. 
     Çin Devlet başkanı Hu Cintao, en son geçen hafta APEC zirvesi sırasında Kouzumi'nin görüşme isteğini reddetmişti. 
     
     ABD İLE İLİŞKİLER 
     ABD ile ilişkiler konusunda kötümser olmadığını da belirten Wang, terörizme karşı mücadele ve nükleer silahların yayılmasını önlemeyi örnek gösterdi. 
     Wang, ''Bana göre Soğuk Savaş'ın bitmesinden bu yana Çin ile ABD'nin ortak çıkarları artıyor. Elimizdeki bilgilere göre ABD, barışçı ve istikrarlı bir Çin'den yana. Çin, ABD'nin Asya'daki tarihi ve mevcut çıkarlarına saygı duyuyor. Karşılıklı olarak birbirimizin çıkarlarına saygı duyuyoruz'' diye konuştu. 
     
</TEXT>
</DOC>
