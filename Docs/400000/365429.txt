<DOC>
<DOCNO> 365429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo04.html </URL>
<DATE> 2005/07/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ribery pek bir agresif 
</HEADLINE>
<TEXT>

     ROMA - Intertoto Kupası yarı final ilk maçları önceki gece oynandı. Gecenin en çekişmeli mücadelelerinden birinde Galatasaray'ın eski oyuncusu Franck Ribery'nin 90 dakika forma giydiği maçta Marsilya, deplasmanda Lazio ile 1-1 berabere kalarak rövanş için avantaj yakaladı. Maçta Fransız oyuncunun agresifliği gözden kaçmadı. Emre Belözoğlu'nun kadroda yer almadığı karşılaşmada ise Newcastle deplasmanda Deportivo'ya 2-1 mağlup oldu. Castro'nun 11'inci dakikadaki golüne 47'de Bowyer'le cevap veren Newcastle 57'de Jorge Andrade'nin golüne engel olamadı. Kupada diğer Fransız temsilcisi Lens deplasmanda Wolfsburg'la golsüz berabere kaldı. 
     
     Rufete hat-trick yaptı 

     Hamburg ise deplasmanda Sigma'yı yeni transferi Van der Vaart'ın golüyle 1-0 yenerken, Valencia da sahasında Rufete'nin hat-trick yaptığı maçta Roda'yı 4-0 mağlup etti. Romanya ekibi Cluj deplasmanda Litvanya temsilcisi Zalgiris Vilnius'u 2-1 yendi. Intertoto Kupası yarı final rövanş maçları haftaya çarşamba günü oynanacak. Yarı finallerin ardından altı takımın kalacağı turnuvada 9 ve 23 Ağustos'ta iki ayak üzerinden oynanacak final maçlarının ardından üç takım, UEFA Kupası'na birinci turdan katılmaya hak kazanacak 
     
</TEXT>
</DOC>
