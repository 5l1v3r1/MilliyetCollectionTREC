<DOC>
<DOCNO> 374673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun23.html </URL>
<DATE> 2005/09/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
IMF, Bulgaristan'da maaşlara zamma yeşil ışık yaktı 
</HEADLINE>
<TEXT>

     Uluslararası Para Fonu IMF , Bulgaristan koordinatörü Hans Flickenschild, Bulgaristan'da memur, işçi ve emekli maaşlarına zam yapılabileceğini açıkladı. 
     Çalışma ve Sosyal Güvenlik Bakanı Emilya Maslarova ile bir araya gelen Flickenschild, görüşmenin ardından yaptığı açıklamada, Bulgaristan'da gelecek yıllarda ciddi üretim artışı beklendiğini söyledi. 
     Flickenschild, ''Üretim artışı doğal olarak beraberinde ücret artışını getirebilir. Bu konu IMF ile Bulgaristan hükümeti arasında ekim ayında yapılacak görüşmelerde ele alınacaktır'' dedi. 
     Bulgaristan ekonomisinin iyi sinyaller verdiğini ifade eden Flickenschild, ülkenin finans sisteminin IMF tarafından mercek altında tutulduğunu ve her gelişmenin sıkı bir şekilde takip edildiğini bildirdi. 
     IMF, daha önce Bulgaristan'da memur, işçi ve emekli aylıklarına zam yapılmasına enflasyona neden olabileceği gerekçesiyle karşı çıkıyordu. 
     
</TEXT>
</DOC>
