<DOC>
<DOCNO> 384224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy09.html </URL>
<DATE> 2005/10/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emekli Orgeneral Ersin için Genelkurmay Başkanlığı'nda tören... 
</HEADLINE>
<TEXT>

     Ankara’da hayatını kaybeden Emekli Orgeneral Nurettin Ersin için Genelkurmay Başkanlığı’nda tören düzenlendi. 
     Genelkurmay Karargahı’ndaki tören, 18. Genelkurmay Başkanı Emekli Orgeneral Ersin’in cenazesinin katafalka konulmasıyla başladı. 
     İhtiram nöbetçilerinin katafalk başında yerlerini almalarının ardından, Ersin için bir dakikalık saygı duruşunda bulunuldu, Ersin’in özgeçmişi okundu. 
     Daha sonra katafalk önünde aile üyelerinden başlanmak üzere saygı geçişinde bulunuldu. 
     Törene, Ersin’in ailesinin yanı sıra, 7. Cumhurbaşkanı Kenan Evren de katıldı. 
     Genelkurmay Başkanı Orgeneral Hilmi Özkök, Evren’i karargaha gelişinde, aracından inerken karşıladı ve Ersin’in ailesine taziye mesajlarını iletirken Evren’e eşlik etti. Evren, tören alanındaki yerini alırken, eski kuvvet komutanlarından Emekli Orgeneral Kemal Yamak, Evren’in elini öptü. 
     Törene, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri, eski Genelkurmay Başkanlarından emekli Orgeneral Necip Torumtay ile dönemin Milli Güvenlik Konseyi üyelerinden Tahsin Şahinkaya ve Nejat Tümer de katıldı. 
     Ersin’in cenazesi, Karargahtaki törenin ardından Kocatepe Camii’ne götürüldü. Ersin’in cenazesi, burada kılınacak öğle namazını müteakip Cebeci Askeri Şehitliği’nde toprağa verilecek. 
     
</TEXT>
</DOC>
