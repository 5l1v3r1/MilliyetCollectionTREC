<DOC>
<DOCNO> 352905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko03.html </URL>
<DATE> 2005/06/17/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Paranın dolaşımı Mayıs'ta hızlandı 
</HEADLINE>
<TEXT>

     Son iki aydır düşüş eğiliminde olan paranın dolaşım oranı, mayısta yeniden hızlandı. Nisan ayında 3.02’ye gerileyen paranın dolaşım oranı, mayıs ayı ortalamasında ise 3.57’ye yükseldi. Bu oran ay içinde 4.36’ya kadar çıktı. ANKA’nın Merkez Bankası verilerinden yaptığı belirlemeye göre, mayıs ayında Elektronik Fon Transferi EFT -Elektronik Menkul Kıymet Transferi EMKT sisteminden yapılan toplam ödemeler 564.69 milyar YTL oldu. Toplam ödemelerde bir önceki aya göre yüzde 8.9’luk gerileme gözlendi. Merkez Bankası’ndan EFT-EMKT’ye çıkan para miktarı da söz konusu ay yüzde 23 oranında hızlı bir düşüş kaydederek 158.04 milyar YTL’ye indi. 
     
     PARANIN DOLAŞIM ORANI 

     Piyasaların nabzını ölçmede önemli bir gösterge olarak kabul edilen paranın dolaşım oranı ise mayısta hızlandı. Bu yıl ocakta 3.11 olan, şubat ayı ortalamasında ise 3.72’yle son dönemin en yüksek düzeyine çıkan paranın dolaşım oranı, izleyen dönemde azalarak martta 3.52’ye, nisanda 3.02’ye inmişti. Mayısta yeniden artan sözkonusu oran 3.57’ye yükseldi. 
     Paranın dolaşım oranı 31 Mayıs’ta 4.36’yla ay içindeki en yüksek düzeyinde oluştu. Bu oran 30 Mayıs’ta ise 2.66’ya kadar geriledi. 
     EFT-EMKT sisteminden yapılan ortalama ödemelerin, Merkez Bankası’ndan EFT-EMKT’ye çıkan ortalama para miktarına bölünmesiyle hesaplanan söz konusu oranın, düşüklüğü piyasalardaki durgunluğa, yüksekliği ise canlanmaya işaret ediyor. 
     
     1999’DA 4.75’E ÇIKMIŞTI 

     Paranın dolaşım oranı, 1999’da 4.75’le en yüksek düzeyine yükselmişti. İzleyen dönemde azalan söz konusu oran, 2000 yılı ortalamasında 4.31, 2001 yılında 2.57, 2002 yılında 2.47, 2003 yılında 2.39, 2004 yılında ise 2.62 olmuştu. 
     
</TEXT>
</DOC>
