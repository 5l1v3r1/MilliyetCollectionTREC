<DOC>
<DOCNO> 356211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko15.html </URL>
<DATE> 2005/06/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Unocol'un satış süreci, ABD'de 'ulusal güvenlik' tartışmalarını başlattı 
</HEADLINE>
<TEXT>

     Chevron'un daha önce 16.6 milyar dolara satın almayı kararlaştırdığı Unocol'a son dakika atağıyla geçen hafta 18.5 milyar dolar öneren Çin firması CNOOC, ABD'de ''ulusal güvenlik'' tartışması başlattı. 
     Çinliler, bir yandan Unocal yetkililerini satışa onay vermeleri için ikna etmeye çalışırken, diğer yandan politik baskıyla karşılaşmamak için ABD'ye sunacağı güvence paketi üzerinde çalışıyorlar. 
     18.5 milyar dolarlık satın alma önerisiyle ilgili ayrıntıları da açıklayan Çin şirketi CNOOC'un 3 milyar dolarlık kısmı özkaynaklarından karşılayacağı, yatırım bankaları Goldman Sachs ve JP Morgan'den 3 milyar dolarlık köprü kredisi kullanacağı, kalan miktarı da ağırlıklı olarak Çin kamu bankalarından sağlayacağı kredilerle ödemeyi planladığı bildirildi. 
     Unocal'ın Çinlilere satışına karşı çıkan bazı ABD'li senatörlerin ''Satın almada kamu kaynaklarını kullanacak olması nedeniyle CNOOC'un girişiminin engellenmesi'' için Bush yönetimine baskı yaptığı kaydediliyor. 
     Söz konusu çevreler, ABD'nin stratejik petrol rezervlerinin CNOOC'un eline geçmesine de ''ulusal güvenlik'' kaygılarıyla karşı çıkıyorlar. 
     Unocal'ın petrol arama ve sondaj teknolojisinin Çin'in eline geçecek olması da ABD'de bazı kesimleri endişelendiriyor. 
     Unocal'ı satın alma planının ABD yönetimince engellenmesini istemeyen Çin'in üçüncü büyük petrol şirketi CNOOC'un vereceği güvenceler arasında, ''ABD'nin stratejik petrol rezervini oluşturan üretim sahalarıyla boru hatlarının satılması ya da özel bir yönetime devredilmesi'' seçeneğinin de bulunduğu ifade ediliyor. 
     
</TEXT>
</DOC>
