<DOC>
<DOCNO> 381602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy07.html </URL>
<DATE> 2005/09/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fransa AB Delegasyonu Başkanı AB ile Fransa Türkiye'nin elinden tutmalı 
</HEADLINE>
<TEXT>

     TBMM AB Uyum Komisyonu Başkanvekili Ali Rıza Alaboyun, "AB müzakerelerinin Kıbrıs’a kilitlenmesini istemediklerini" söyledi. 
     AB Uyum Komisyonu Başkanvekili Ali Rıza Alaboyun ve komisyon üyeleri, Fransa Senatosu AB Delegasyonu Başkanı Hubert Haenel ve beraberindeki heyetle görüştü. AB’ye giriş sürecinde 1963’ten beri uzun ve çok çalkantılı süre geçirildiğini belirten Alaboyun, Türkiye’nin AB ile bütünleşme noktasında üzerine düşeni yaptığını söyledi. 
     Avrupa’da "Sessiz devrim" olarak adlandırılan yasal değişikliklerin AK Parti iktidarı döneminde yapıldığını ifade eden Alaboyun, uygulamada karşılaşılan bazı sorunların zamanla aşılacağına değindi. 
     Türkiye’nin AB’ye giriş sürecinde, halkın desteğinin yüzde 75’lerden 65’in altına gerilediğine dikkati çeken Alaboyun, 
     "Türkiye’nin AB’ye girmesi dış politikadır. Lokal siyasetin parçası olarak ele alınmasını istemiyoruz. Almanya ve Fransa’da Türkiye üzerinden iç siyaset yapılıyor. Bundan rahatsızlık duyuyoruz" diye konuştu. 
     
     AVRUPA’DAKİ TÜRKLERİN ENTEGRASYONU 
     AB Uyum Komisyonu Başkanvekili Alaboyun, Avrupa ülkelerinde Türkiye’nin AB’ye girmesinin ardından "milyonlarca insanın AB ülkelerine göç edeceği" şeklinde yersiz kaygı oluştuğunu belirtti. 
     Portekiz ve İspanya’nın AB’ye girmesinin ardından Avrupa’da yaşayan göçmenlerin ülkelerine döndüğünü, aynı şeyin Avrupa’daki Türkler için de geçerli olduğunu belirten Alaboyun, "40 yıl önce eğitim seviyesi en düşük insanlarımız Avrupa’ya gitti. O zaman Avrupa ülkeleri bilek gücüne ihtiyaç duyuyordu. Birlikte kötü imajı da götürdüler. Şimdi Türkiye, genç, dinamik ve eğitimli nüfusa sahip. Türkiye’yi ziyaret edenler, Türklerin oradakiler gibi olmadıklarını görüyorlar" dedi. 
     
     KIBRIS SORUNU 
     Alaboyun, Kıbrıs sorununun BM Güvenlik Konseyi gözetiminde çözülmesi gerektiğini, bu sorunun AB’nin sorunu olmadığını kaydetti. 
     Rum kesiminin Kıbrıs sorununu BM’den çıkarıp AB’nin iç sorunu haline getirmeye çalıştığına dikkati çeken Alaboyun, şöyle devam etti 
     "Rum kesiminin bu girişimini tehlikeli bir girişim olarak görüyoruz. Türkiye olarak Annan Planı’nı destekliyoruz. Müzakerelerin Kıbrıs’a kilitlenmesini istemiyoruz. AB üyeleri, dikkatli olmalı. 
     Önümüze ağır şartlar gelirse, AB konusunda ’olmazsa olmaz’ diye bir düşüncemiz yok. Rum kesimi Kıbrıs sorunu çözüldükten sonra üye kabul edilseydi böyle sorunlar olmazdı. Rum kesimi, her müzakerede Türkiye’yi sıkıştıracak gözüküyor. AB’den Rum kesimini Annan Planı konusunda ikna etmesini istiyoruz. Sorun, Annan Planı çerçevesinde çözüldüğü takdirde Birleşik Kıbrıs Devleti’ni tanıyacağız." Fransa Senatosu AB Delegasyonu Başkanı Haenel ise "Türkiye’nin Kıbrıs konusunda çok haklı olduğunu" belirterek, "Fransa da AB gibi Annan Planı’nı destekliyor. Sorun bu plan doğrultusunda çözülmeli. 
     Karşı deklarasyon hukuki anlamda gerekli değildir. Protokol, Kıbrıs’ın fiili olarak tanınmasını gerektirmiyordu" dedi. 
     
     "ORTAK KADERİMİZ VAR" 
     Görüşmenin başında çok açık konuşmak istediğini dile getiren Haenel, "Konjonktür ne olursa olsun AB ile Fransa, Türkiye’nin elinden tutmalı" dedi. 
     "3 Ekim tarihi yok sayılamaz" diyen Haenel, Türkiye ile müzakerelerin verilen bu tarihte başlayacağını söyledi. Haenel, şöyle devam etti 
     "Toplumlar arası eksiklik var. Yeterince tanışmıyoruz. Büyük efor sarf etmeliyiz. Türkiye, diğer toplumlara kendini yakın hissettirmeli. 
     Avrupa’da imajınız zedelenmiş bunu kesinlikle düzeltmeniz lazım. 
     Ortak bir kaderimiz var, bu kaderimiz sadece geçmişte değil. Fransa ve Türkiye her dönemde ittifak kurmuşlardır, öyle de kalmalıdır." Haenel, "sessiz devrim" olarak nitelendirdiği son dönemlerde yapılan yasal düzenlemeler doğrultusunda Türkiye’ye tebrik etti. 
     
</TEXT>
</DOC>
