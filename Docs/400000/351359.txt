<DOC>
<DOCNO> 351359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/guncel/axgun02.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya havadan darbe 
</HEADLINE>
<TEXT>


Güvenlik güçlerinin 3 gün önce başlattığı operasyonda, Lice kırsalında PKK'nın üslenmeye çalıştığı bölgeler, savaş uçakları ve helikopterlerle bombalanıyor 

FERİT ASLAN Diyarbakır DHA 

PKK'nın son günlerde terör eylemlerini tırmandırması üzerine, güvenlik güçleri Diyarbakır'ın Lice ilçesi kırsalında geniş çaplı operasyon başlattı. 
Türkiye'ye Irak'tan sızarak giren ve özellikle Diyarbakır, Bingöl ve Tunceli kırsalında üslenmeye çalışan PKK'lı teröristlere karşı Diyarbakır'ın Lice ilçesi kırsalında 3 gün önce geniş çaplı operasyon başlatıldı. 
Lice'de bulunan 2. İç Güvenlik Piyade Tugayı'na bağlı birlikler ve korucuların katıldığı operasyon kapsamında, Genç, Kulp ve Lice ilçeleri arasında bulunan PKK'lıların "Ape Musa" ve "Şehit Remzi" adını verdikleri kamplar hedef alındı. 

Cobra ve savaş uçakları 
Dağlık ve sarp kayalıklarla kaplı bölgeye, cuma gecesi Sikorsky helikopterleriyle askerler indirildi ve verilen koordinatlarla cumartesi sabahın erken saatlerinden itibaren havadan Cobra helikopterleri ve Diyarbakır 2. Taktik Hava Kuvvet Komutanlığı'ndan kalkan savaş uçakları bombardımana başladı. 
Bomba seslerinin Lice ilçesinden de duyulduğu belirtilirken, son dönemde bölgeye çok sayıda PKK'lı teröristin yuvalandığı kaydedildi. 

Kaçan teröristler var 
Teröristlerin saklanma ve barınmalarına müsait olan dağlık ve sarp kayalık bölgede, bombalama sonucu zaman zaman yükselen dumanlar, çevredeki yerleşim birimlerinden de görüldü. 
Güvenlik güçlerinin operasyonu kapsamında Hendik, Hegadere, Çavtepe, Keltepe, Koztepe, Şeytan Kayalıkları ve Hidif adlı bölgelerin tamamen teröristlerden temizlendiği, kaçan teröristlerin yakalanması için operasyonun devam ettiği belirtildi. 




</TEXT>
</DOC>
