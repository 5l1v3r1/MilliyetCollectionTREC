<DOC>
<DOCNO> 351818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko23.html </URL>
<DATE> 2005/06/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sabancı Çimonto Grubu TMSF'nin elindeki şirketlere ilgimiz sürüyor 
</HEADLINE>
<TEXT>

     Sabancı Holding Çimento Grup Başkanı Erhan Kamışlı, ortakları Heidelberg ile TMSF'nin elindeki çimento şirketlerine ilgilerinin devam ettiğini belirterek, ''Diğer grup şirketimiz Çimsa da, yakında TMSF'nin düzenleyeceği bu ihalelerle ilgilenmektedir'' dedi. 
     Kamışlı, yaptığı açıklamada, Akçansa'nın Çanakkale'deki 135 milyon dolarlık yatırım kararından sonra, çimento grubunun, beyaz çimentoda dünya lideri, çimento üretim ve ihracatında Türkiye lideri olduğunu, Marmara bölgesinde yine lider konumlarını pekiştirmiş bulunduklarını bildirdi. 
     Bu yatırımın, Akçansa'da ortakları Heidelberg Cement ile başarılı birlikteliğin göstergesi olduğunu ve Akçansa'nın bu yatırımla Marmara bölgesindeki lider konumunu güçlendireceğini belirten Kamışlı, şunları kaydetti 
     ''Ortağımız Heidelberg Çimento ile olan uyumlu beraberliğimiz sonucunda, hem Akçansa daha da büyüyecek hem de Bozcaada'nın ağaçlandırılması, Gelibolu filminin sponsorluğu, Büyükçekmece'de ilkokul yaptırmamız gibi, toplumsal sorumlulukta da lider özelliğimizi daha da pekiştirme olanağına kavuşacağız.'' Kamışlı, ISO 14001 Çevre Yönetim Sertifikası sahibi Akçansa'nın bu yatırımda aynı zamanda teknolojisiyle çevreye karşı duyarlılığını da göstermiş olacağını vurgulayarak, şöyle dedi 
     ''İMKB'de de çimento şirketlerimizin toplam değeri 1.2 milyar doların üzerindedir. Bizim ve ortağımız Heidelberg'in Türkiye'ye ve çimento sektörüne inancı tamdır. Bu nedenle ortağımız Heidelberg ile TMSF'nin elindeki çimento şirketlerine de ilgimiz devam etmektedir. Diğer bir grup şirketimiz olan Çimsa da, yakında TMSF'nin düzenleyeceği bu ihalelerle ilgilenmektedir.'' Çimsa'nın hızla büyüdüğünü, Kayseri'deki yatırımlarının tüm hızıyla sürdüğünü ve beyaz çimentoda geçen yıl ihracatta dünya lideri olduklarını vurgulayan Kamışlı, ''15 senede sıfırdan 1 milyon tona ulaştık. Hedef 1.5 milyon ton beyaz çimentodur'' dedi. 
     Erhan Kamışlı, 1998'den 2005'e kadar 380 milyon dolar yatırım gerçekleştirdiklerini, 2008'e kadar 200 milyon dolar daha ilave yatırım yapacaklarını, böylece 10 yılda toplam yatırımlarının 580 milyon dolar olup, 2008 yılında çimento üretimlerinin 11 milyon tona çıkacağını bildirdi. 
     
</TEXT>
</DOC>
