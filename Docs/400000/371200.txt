<DOC>
<DOCNO> 371200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy04.html </URL>
<DATE> 2005/08/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Memur büyümeden pay alamadı 
</HEADLINE>
<TEXT>

     Türkiye’deki kişi başına gelirle ortalama memur maaşının karşılaştırılması, sendikaların hükümetle toplu görüşme masasına getirdikleri "memurların büyümeden pay alamadığına" ilişkin savını doğruluyor. Türkiye’de 1999 yılında yüzde 40.3 olan dört kişilik memur ailesinin kişi başına ortalama yıllık gelirinin Türkiye’deki kişi başına düşen gelire oranı geçen yıl yüzde 35.5’e kadar geriledi. 
     ANKA’nın kişi başına gelir ve ortalama memur maaşlarındaki gelişmeleri dikkate alarak yaptığı hesaplamaya göre, 1999 yılında Türkiye’deki kişi başına gelirin yüzde 161’i düzeyinde bulunan yıllık ortalama memur maaşı geçen 
     yıl kişi başına gelirin yüzde 142.1’ine kadar geriledi. 
     Yıllık ortalama memur maaşının bu yıl ise kişi başına gelirin yüzde 147.8’i düzeyinde bulunduğu tahmin ediliyor. 
     Bu gelişme, ortalama memur maşlarındaki artışın kişi başına düşen gelirden daha düşük kalmasından kaynaklandı. 1999 yılından sonra Türkiye’de kişi başına gelir yüzde 47.5 oranında artarak 2 bin 828 dolardan 4 bin 172 dolara çıkarken, ortalama memur maaşı ise yüzde 30 artarak 4 bin 555 dolardan 5 bin 929 dolara yükseldi. 
     
     DÖRT KİŞİLİK AİLE İÇİN 
     Türkiye’deki aile yapısının ortalama dört kişiden oluştuğu dikkate alınarak yapılan hesaplamaya göre ise söz konusu memur ailesine yıllık olarak giren gelir, Türkiye’deki kişi başına gelirin yüzde 35’i düzeyinde bulunuyor. Bu oran Türkiye’nin henüz IMF programı uygulamaya başlamadığı 1999 yılında yüzde 40.3 düzeyinde bulunuyordu. 
     Kişi başına gelirin 2 bin 828 dolar olduğu 1999 yılında memur ailesindeki kişi başına gelir 1139 dolarla kişi başına gelirin yüzde 40.3’ü düzeyinde seyrediyordu. 
     Kişi başına gelir 2000 yılında bir önceki yıla göre yüzde 5.6 oranında artarak 2 bin 987 dolar oldu. Ancak memur ailesinin kişi başına geliri 1.051 dolara gerileyerek kişi başına milli gelirin yüzde 35.2’si oranında gerçekleşti. 
     Yaşanan krizin etkisiyle kişi başına gelirin yüzde 29.5 oranında gerileyerek 2 bin 105 dolara indiği 2001 yılında dört kişilik bir aile için ortalama memur maaşı kişi başına gelirin yüzde 37.8’ini ancak karşılayabildi. Söz konusu yılda memur ailesinin kişi başına milli geliri 795 dolar düzeyinde gerçekleşmişti. 
     Kişi başına gelir 2002 yılında yüzde 24.4 oranında artarak 2 bin 619 dolar oldu. Ortalama maaş alan bir 4 kişilik bir memur ailesinin kişi başına geliri ise 992 dolarla kişi başına gelirin yüzde 37.9’u düzeyinde gerçekleşti. 2003 yılında kişi başına başına gelir yüzde 29.2’lik artışla 3 bin 383 dolar olurken, 4 kişilik bir 
     ailenin kişi başına geliri 1.246 dolarla kişi başına gelirin yüzde 36.8’i düzeyine indi. 2004 yılında kişi başına gelir yüzde 23.3’lük artışla 4 bin 172 dolara çıkarken, 4 kişilik bir ailenin kişi başına geliri 1.482 dolar oldu. 2004 yılında 4 kişilik bir ailenin geliri kişi başına gelirin yüzde 35.5’ine kadar düştü. 2005 yılında ise ekonomideki büyüme ve döviz kurundaki düşüşe bağlı olarak kişi başına gelirin 4 bin 700 dolar olması bekleniyor. Buna göre 4 kişilik bir memur ailesinin gelirinin 1.736 dolarla kişi başına gelirin altında kalacağı hesaplanıyor. Böylelikle 4 kişilik bir ailenin geliri kişi başına gelirin yüzde 36.9’u oranında gerçekleşmesi bekleniyor. 
     
</TEXT>
</DOC>
