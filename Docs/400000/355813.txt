<DOC>
<DOCNO> 355813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun26.html </URL>
<DATE> 2005/06/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tsunami yardımının dağıtımı Sri Lanka hükümetini sarstı 
</HEADLINE>
<TEXT>

     Sri Lanka'da hükümetin Tamil gerillalarıyla tsunami yardımlarının paylaşılması anlaşması imzalamasına karşı çıkan partiler, koalisyonu sarsıyor. 
     Anlaşmayı protesto eden Marksist partinin bundan 11 gün önce hükümetten çekilmesi üzerine, Devlet Başkanı Chardrika Kumaratunga hükümeti azınlığa düşmüştü. 
     Marksistler, terörist olarak gördükleri Tamillerle anlaşmanın onları meşrulaştıracağını iddia ediyorlar. 
     Müslümanların partisi Ulusal Birlik İttifakı da anlaşmayı iptal etmesi, aksi halde 2 milletvekilini koalisyondan çekeceği konusunda hükümete yarına kadar süre tanıdı. 
     Yardım paylaşımı anlaşmasında kendilerinin kenarda tutulduğunu iddia eden Müslümanlar protestolara da başladılar. Ülkenin kuzeybatısında, Müslümanların çoğunlukta olduğu bölgelerde bugün başlayan protesto eylemleri çerçevesinde okullar, dükkanlar ve bürolar kapatıldı, trafik durma noktasına geldi. 
     Anlaşma, hükümet ile Tamil gerillalarının 3 milyar dolarlık yardımın paylaşımı için ortak bir kurul oluşturmasını öngörüyor. 
     Tamillerden sonra ülkedeki en büyük ikinci azınlığı oluşturan Müslümanlar, kendi yaşadıkları bölgelere diğerleriyle eşit miktarda yardım gittiğinin garanti edilebilmesi için kurula eşit katılım istiyorlar. 
     Ülkenin çoğunluğunu oluşturan Sinhalilerin arasındaki aşırı milliyetçiler de anlaşmaya karşı çıkıyor. 
     Şehir Kalkınma Bakanı Dinesh Gunawardene, koalisyondaki 2 milletvekilini çekip çekmemeye, cuma günü yapacakları parti toplantısında karar vereceklerini söyledi. 
     Marksistlerin 39 milletvekilini koalisyondan çekmesiyle hükümetin meclisteki sandalye sayısı 81'e düşmüştü. 
     Tsunami yardımının paylaşılması anlaşmasının, hala çadırlarda yaşayan felekatzedelere yardım götürülmesini hızlandırması bekleniyor. 
     Yardım paylaşımı anlaşması bir yıl için geçerli olacak, ancak tarafların anlaşması halinde uzatılabilecek. 
     
</TEXT>
</DOC>
