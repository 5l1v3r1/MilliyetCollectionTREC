<DOC>
<DOCNO> 357174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/agun.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak'ı, devletin süitinde ağırladı 
</HEADLINE>
<TEXT>


Batık bankacı Halis Toprak'ın aldığı uçak biletiyle Londra'ya giden İzmir Valisi Yusuf Ziya Göksu, Toprak'ın da 20 gün önce Özel İdare'ye ait tesislerde kendisine ayrılan odada kaldığını söyledi 

Münir Koçarslan - İzmir 

İzmir Valisi Yusuf Ziya Göksu'nun, kendisi ve eşinin İngiltere uçak biletlerini alan Halis Toprak'ı, devletin suitinde ağırladığı ortaya çıktı. 
Yurtdışına çıkış yasağı bulunan Toprak'ın kredi kartından alınan uçak biletleriyle Londra'ya tatile giden Göksu, Milliyet'in, kamuoyunda tartışma yaratan gelişmelerle ilgili sorularını yanıtladı. Alnının açık olduğunu, kimseye veremeyecek bir hesabı olmadığını belirten Göksu, şunları kaydetti 
"Halis Toprak'la kader dostuyuz. Adana Karaisalı Kaymakamlığı dönemimden beri tanırım. Daha sonra görev yaptığım Denizli'de, Isparta'da, İzmir'de bir tek kuruş yatırımı olmamıştır. Böyle bir şeyi ispatlayan çıkarsa, hemen istifa ederim. Aramızda hiçbir ticari ilişki yoktur." 
Londra seyahatini ise 2 ay önce planladığını belirten Göksu, şunları söyledi 
"Halis Bey, İzmir'e 20 gün önce Ekrem Pakdemirli'nin oğlunun düğününe geldi. 1985'ten bu yana Londra'yı görmemiştim. Eşim Meral'le bir gezi yapmayı düşündüğümüzü söyledim. 'Benim kredi kartımda birikmiş milim var. Boşa gitmesin. Sen kullan' dedi. Hassasiyetimi bilir. 'Benim cebimden para çıkmayacak. Bu kredi kartının promosyonudur' dedi. Sonradan sanırım Halis Bey de, eşi ve çocuğunu Londra'ya göndermeye karar vermiş. Biz ailesiyle uçakta karşılaştık. Londra'ya inince de, Halis Bey'in gönderdiği şirketine ait bir otomobile bindim." 

Valinin özel konuğu 
Göksu, Toprak'ın, "Pakdemirli'nin oğlunun basına kapalı düğününe geldiği gün nerede konakladığı" sorusu üzerine de şöyle konuştu "Özel İdare'ye ait Balçova Termal Tesisleri'nde, bana ayrılmış bir oda var, orada kaldı. Ben de ertesi gün eşimle Kuşadası'na, Halis Bey'in yazlığına gittim. Çok yakın ilişkimiz var. Halis Bey, mert, açık bir adamdır. Bankası gitti, diğer işleri sürüyor. Kırmızı Bülten'le aranan biri değil ki." 
Vestel Yönetim Kurulu Başkan Vekili Ekrem Pakdemirli ise, Toprak için, "Çok eski arkadaşım. Bürokrasi dönemine dayanan arkadaşlığım var. Davet ettim, zaten Kuşadası'ndaymış. Eşiyle birlikte geldi. Diğer misafirlerimiz gibi ağırladık" dedi. 

Aksu inceleme başlattı 
İçişleri Bakanı Abdülkadir Aksu, akrabası da olan Vali Göksu hakkında, İngiltere gezisi nedeniyle inceleme başlattı. Göksu'nun, işadamı Toprak'ın aldığı uçak biletleriyle gittiği Londra'da da yine Toprak'ın şirketine ait Bentley marka araçla karşılanmasının rahatsızlık yarattığı belirtildi. 
Aksu'nun, dün Teftiş Kurulu Başkanlığı'na talimat verip olayın incelenmesini istediği kaydedildi. İzmir'e gidecek bir Mülkiye Başmüfettişi, Londra'ya kadar uzanan olayla ilgili bilgi ve belge toplayacak. Müfettiş, Göksu'nun bilgisine başvuracak. 

Tatlı'nın oteli 

Eşiyle doğrudan doğruya Kempinski Oteli'ne gittiğini söyleyen Vali Göksu, şöyle konuştu "4 günlük rezervasyonumuz vardı. Günlük 200 pound yaklaşık 500 milyon lira ödedim. Bu olay çıkınca, tatilimi yarıda kesip döndüm. Şimdi de 'Diyarbakırlı Mustafa Tatlı'nın Oteli' diye yorum yapılıyor. Tatlı'yı da yıllar öncesinden tanırım. Tabii ki tanıdığım birinin otelinde kalmayı tercih ederim. Üstelik otel Tatlı'nın, ama işletmecisi yabancı. Bugün dün İçişleri Bakanlığı'ndan müfettiş talep ettim. Bundan bir şey çıkmaz." 

Etik Kurul, Göksu'yu inceliyor 

ELÇİN ERGÜN Ankara 

İzmir Valisi Yusuf Göksu hakkında Başbakanlık Etik Kurulu da devreye girdi. Resen incelemeye, başlatma yetkisi bulunan kurulun alt birimi Göksu ile ilgili gazetelerde çıkan haberleri izlemeye aldı. 
Konu, 21-22 Temmuz'da yapılacak Etik Kurul toplantısında da ele alınacak. Toplantıda "inceleme kararı" çıkarsa Göksu'nun kabul ettiği, Toprak tarafından verilen bin 954 euro değerindeki first class uçak biletinin yanı sıra Londra tatili de inceleme altına alınacak. Göksu'nun Londra'da bindiği Bentley marka otomobil ile konaklama giderlerinin de incelenebileceği ifade ediliyor. 

Kurul kararı 
Kurulun yapacağı inceleme sonucunda etik davranış ilkelerine aykırı bir işlem tespit edilirse Göksu'nun durumu "kurul kararı" olarak Resmi Gazete aracılığıyla kamuoyuna duyurulacak. 
Etik Kurulu Yönetmeliği'nin hediyelerle ilgili bölümünde, kamu görevlisinin tarafsızlığını, performansını, kararını veya görevini yapmasını etkileyen veya etkileme ihtimali bulunan, ekonomik değeri olan ya da olmayan, doğrudan ya da dolaylı olarak kabul edilen her türlü eşya ve menfaat, "hediye" kapsamında sayılıyor. 
Yönetmelikte, "hediye alma yasağı" kapsamında olan hususlar da şöyle sıralanıyor 
Görev yapılan kurumla iş, hizmet veya çıkar ilişkisi içinde bulunanlardan alınan karşılama, veda ve kutlama hediyeleri, burs, seyahat, ücretsiz konaklama ve hediye çekleri, Taşınır veya taşınmaz mal veya hizmet satın alırken, satarken veya kiralarken piyasa fiyatına göre makul olmayan bedeller üzerinden yapılan işlemler, Hizmetten yararlananların vereceği her türlü eşya, giysi, takı veya gıda türü hediyeler, Görev yapılan kurumla iş veya hizmet ilişkisi içinde olanlardan alınan borç ve krediler. 

</TEXT>
</DOC>
