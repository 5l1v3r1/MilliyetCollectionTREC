<DOC>
<DOCNO> 378019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun31.html </URL>
<DATE> 2005/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
ABD Telafer'de kontrolü sağladı 14 ölü, 35 kişi yakalandı 
</HEADLINE>
<TEXT>

     Bir haftadır yoğun operasyonların gerçekleştiği Telafer kentinde bugün 14 kişi öldürülürken, kontrolün tamamen ABD'ye geçtiği bildirildi. 
     Irak ordusu, Telafer'de direnişçilere karşı yapılan operasyonda bugün 14 kişinin öldürüldüğünü açıkladı. 
     Yüzbaşı Muhammed Bervari, Reuters'a yaptığı açıklamada, ''Bugün 35 teröristi ele geçirdik ve 14 teröristi öldürdük'' dedi. 
     Telafer'in dört bir yandan sarıldığını belirten Bervari, ''Teröristler artık kaçıyor ve Irak askerleri dar sokaklarda bunları takip ediyor. Operasyon kısa bir süre içinde sona erecek ve perşembeden itibaren insanlar evlerine dönmeye başlayacaklar'' diye konuştu. 
     Bervari, bugün Telafer'de yol kenarına konulan bir bombanın patlamasıyla bir Irak askerinin öldüğünü ve 5 askerin yaralandığını söyledi. 
     Amerikan askerlerinin desteğiyle yapılan operasyonda 13 havan topu ile 3 ton mühimmatın da aralarında bulunduğu büyük bir silah deposunun bulunduğu da belirtildi. 
     
     HADİSE'DE OPERASYON 

     Bu arada, Amerikan askerlerinin de Hadise'de direnişçilere karşı yaptığı operasyonda El Kaide bağlantılı bir kişinin yakalandığı, 4 direnişçinin de öldürüldüğü bildirildi. 
     Amerikan ordusundan yapılan açıklamada, koalisyon güçlerinin "teröristlerle karşı karşıya geldiği ve hava desteği istediği, yardıma gelen koalisyon uçaklarının teröristlerden birinin kullandığı bir otomobili tahrip ettiği" belirtildi. 
     Açıklamada, saldırıda Amerikan askerlerinden ölen-yaralanan olmadığı bildirildi. 
     Associated Press Televizyonu da hava saldırısı sonrasında yıkılan evlerden üçünün görüntülerini yayınladı. 
     Bağdat'ın 220 kilometre kuzeybatısındaki Hadise, Fırat havzasındaki direnişçilerin kontrolündeki şehirlerden biri. 
     
</TEXT>
</DOC>
