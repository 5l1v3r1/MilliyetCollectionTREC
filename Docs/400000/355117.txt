<DOC>
<DOCNO> 355117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko33.html </URL>
<DATE> 2005/06/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bakan Çiçek Hükümetin gündeminde erken seçim yok... 
</HEADLINE>
<TEXT>

     Adalet Bakanı Cemil Çiçek, hükümetin gündeminde erken seçim konusunun olmadığını bildirdi. 
     Bakan Çiçek, ''Solenne'' markasıyla ofis mobilyaları üreten, Akyurt'taki Kimsan Mobilya fabrikasının açılışını yaptı. 
     Açılışta gazetecilerin sorularını yanıtlayan Bakan Çiçek, istikrarlı bir iktidar için Türkiye milletvekilliğinin tartışılabileceğini söyledi. 
     Yasal reformlar için güçlü bir iktidara ihtiyaç olduğunu ifade eden Bakan Çiçek, ''Türkiye'de tek başına bir parti iktidar olabilmeli'' derken, diğer taraftan vatandaşın iradesinin Meclis'e yansıtılması gerektiğine işaret etti. 
     Önemli sayıda milletvekilinin yüzde 10 barajı ile seçilebileceğini anlatan Bakan Çiçek, kalan milletvekillerinin de baraja tabi olmadan Meclis'e girebileceğini belirtti. 
     Çiçek, daha önce Köşk'ten dönen konuyla ilgili düzenlemenin gerekçelerini gözönüne alarak, bu konuda yeni bir düzenleme yapılabileceğini kaydetti. 
     
</TEXT>
</DOC>
