<DOC>
<DOCNO> 382374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur35.html </URL>
<DATE> 2005/09/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Michael Madsen, Harrelson ile ABD'den kalma sohbetlerini tamamlamış 
</HEADLINE>
<TEXT>

     Çekimlerine gelecek ay ABD’de başlanacak Türk-Amerikan ortak yapımı "Living and Dying" filmi, Side Müzesi’nde düzenlenen basın toplantısıyla tanıtıldı. 
     Filmin Türk yapımcısı Hermes Film’in ortaklarından Elif Dağdeviren, Türkiye’nin, "Uzak" gibi, festivallerde ses getiren filmlerin yanı sıra gişe hasılatı yapacak filmlere ihtiyaç duyduğunu söyledi. 
     Amerikan yapım şirketleriyle ortak film çekmek için bir süredir arayışta olduklarını ifade eden Dağdeviren, "Living and Dying" filminin senaryosunu çok beğendiklerini ve New Films ile ortak çekmeye karar verdiklerini bildirdi. 
     Filmde Türk oyuncuları oynatmak için harekete geçtiklerini belirten Dağdeviren, Tamer Karadağlı ve Deniz Akkaya’da karar kılındığını söyledi. 
     Dağdeviren, filmin 2006 yılının sonbaharında Türkiye’de gösterime gireceğini kaydetti. 
     Tamer Karadağlı da Türkiye’nin çok iyi oyunculara sahip olduğuna işaret ederek, "Dünya standartlarında bir iş yapmamamız için hiçbir eksiğimiz yok" dedi. 
     Deniz Akkaya ise bu filmle hayallerini gerçekleştirdiğini belirtti. 
     
     MICHAEL MADSEN GELMEDİ 

     Toplantıya, filmde de rol alacağı bildirilen ve 42. Antalya Altın Portakal Film Festivali nedeniyle Antalya’da bulunan Michael Madsen gelmedi. 
     Dağdeviren, Madsen’in eşinin dün akşam erken doğum yaptığını, bu nedenle bugün ünlü sanatçının Türkiye’den ayrılacağını bildirdi. 
     Gazetecilerin "Madsen ve Woody Harrelson arasında yaşanan gerginlikle" ilgili sorusu üzerine Dağdeviren, şunları söyledi 
     "Michael, Woody ile ABD’den kalma bir sohbetimiz vardı. Burada tamamladık dedi. Woody de Ben onu çok severim. Bir problemimiz yok 
     dedi. Ciddi bir tartışma değil. Michael, David Carradine ile Kill Bill filminde beraber oynamıştı. O gece David’e rastlayınca sarılmışlar. O fotoğrafta çok tuhaf bir görüntü olmuş." Bir gazetecinin "Gerginliğin fazla alkol ve uyuşturucu alımından kaynaklandığı söyleniyor" sözleri üzerine Dağdeviren, "Hangimiz içki içmiyoruz ki Ama uyuşturucu art niyetli bir söylenti. Zaten uyuşturucunun uluslararası dolaşımı yasak. Bu tür söylentiler Türkiye’ye zarar verir. Çünkü uyuşturucu kullanılmışsa, buradan temin edilmiş olması gerek" dedi. Daha sonra, filmin yapımcı ortağı olan Hermes Film’in ortakları Elif Dağdeviren ve Bülent Helvacı, Side Müzesi’ndeki Hermes Heykeli önünde oyuncularla fotoğraf çektirdi. Tamer Karadağlı ve Deniz Akkaya, gazetecilerin birlikte resim isteğini geri çevirdi. Çekimlere eşi Arzu ile gideceğini söyleyen Karadağlı, projenin küçük bir başlangıç olduğunu söyledi. Karadağlı, Michael Madsen ile görüşmeleriyle ilgili bir soru üzerine "Rezarvuar Köpekleri" adlı filmde onu seslendirdiğini belirterek, "Bu nedenle çok mutlu olduğunu söyledi" diye konuştu. 
     
</TEXT>
</DOC>
