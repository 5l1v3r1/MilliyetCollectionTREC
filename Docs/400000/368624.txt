<DOC>
<DOCNO> 368624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko19.html </URL>
<DATE> 2005/08/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mittal'in işletme geliri düştü... 
</HEADLINE>
<TEXT>

     Özelleştirme sürecindeki Erdemir'e talip olan dünya çelik devlerinden Mittal Steel, yılın ilk yarısında 2.2 milyar dolar net gelir elde etti. 
     Global çelik şirketi Mittal Steel, International Steel Group ile 15 Nisan 2005 tarihinde gerçekleşen birleşmesinden sonra, faaliyet sonuçları ile ilgili ilk kez açıklama yaptı. 
     31 Mart'ta sona eren çeyrekte 1 milyar 147 milyon dolar net gelir ve hisse başına 1.78 dolar kar elde eden Mittal'ın 30 Haziran'da biten 2. çeyrek için net geliri 1 milyar 90 milyon dolara, hisse başına düşen karı 1.57 dolara geriledi. 
     Şirketin 2004 yılının 2. çeyreğinde ise net geliri 1 milyar 276 milyon dolar ve hisse başına düşen karı 1.98 dolar olarak gerçekleşmişti. 
     Mittal Steel'in 2. çeyrekte konsolide satışları ve operasyon geliri sırasıyla 7.6 milyar dolar ve 1.4 milyar dolar oldu. İlk çeyrekte bu rakamlar 6.4 milyar dolar ve 1.7 milyar dolar, 30 Haziran 2004'te sona eren 2. çeyrekte ise 5.6 milyar dolar ve 1.7 milyar dolar olarak kayda geçmişti. 
     1. çeyrekte 10.4 milyon ton olan toplam çelik sevkiyatı da 30 Haziran 2005'te 12.2 milyon tona çıktı. 
     Yılın ilk yarısı itibariyle ise sevkiyat 20.9 milyon tondan 22.6 milyon tona, faaliyet geliri 2.5 milyar dolardan 3.1 milyar dolara, net gelir 1.8 milyar dolardan 2.2 milyar dolara, hisse başına düşen kar 2.81 dolardan 3.35 dolara yükseldi. 
     Mittal Steel Yönetim Kurulu Başkanı Lakshmi Mittal, sonuçlara ilişkin yaptığı değerlendirmede, talep ve fiyatlarda düşüşe rağmen 1.1 milyar dolarlık net gelir elde ettiklerini belirterek, "3 çeyrekte şartların zor olacağını tahmin ediyoruz. Fakat ekonomik göstergelere göre çelik talebi artacak ve kısa vadede fiyatlar yükselecek. İnanıyoruz ki çelik endüstrisi için temel kavramlar pozitif kalacak ve Mittal Çelik küresel pazardaki ayrıcalıklı yerini koruyacak" dedi. 
     
</TEXT>
</DOC>
