<DOC>
<DOCNO> 396469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/yazar/bila.html </URL>
<DATE> 2005/11/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal seçim kampanyasını başlattı 
</HEADLINE>
<TEXT>


CHP'nin 31. Olağan Kurultayı Baykal açısından sancısız geçti. Bunun nedeni parti içi muhalefetin kurultaya katılmamasıydı. Bu kez Baykal'ın rakibi yoktu. 
CHP lideri Baykal, bu ortamda konuşmasını, izleyeceği muhalefet stratejisine ayırdı. 
CHP'nin öncelikli hedefi, 2006'da seçime gidebilmek. Anayasa'ya göre "erken seçim" olsa da, uygulamaya bakılırsa, dördüncü yıl olan 2006'da yapılacak seçim CHP'ye göre "normal seçim" olacak. 

İlk hedef Çankaya 
Baykal'ın 2006'da seçime gidilmesinde ısrar etmesinin nedeni 2007'nin önemi. CHP liderinin hedefi, Başbakan Recep Tayyip Erdoğan'ın cumhurbaşkanı olmasını önlemek. İktidar ise mevcut parlamentoyla 2007'ye ulaşıp Çankaya'ya da çıkmak istiyor. 
CHP'nin önümüzdeki dönem AKP'yi seçime zorlamaya dönük bir strateji izleyeceği dünkü kurultayda bir kez daha anlaşıldı. 

Cumhuriyet mesajı 
Baykal'ın ana mesajını, AKP iktidarı karşısında, "Cumhuriyet'e sahip çıkmak" oluşturuyor. CHP lideri, halkın sandıkta bu düşünceyle oy kullanmasını istiyor. CHP'ye verilecek oyların "laik ve üniter Cumhuriyet"in korunması anlamına geleceği mesajını veriyor. 
Bu amaçla iki konuya yükleniyor 
1- Laiklik 
2- Üniter yapı 
CHP lideri, bu bağlamda terörün arkasında iki siyasi proje olduğunu vurguluyor. İki projenin de Cumhuriyet'ten rövanş almayı hesapladığını söylüyor. Din temelli projenin laik Cumhuriyet'ten, etnik temelli projenin ise üniter devletten rövanş almayı hedeflediğini belirtiyor. Türkiye'yi din devletine dönüştürmek isteyenlerle, üniter yapısını bozmak, bölmek isteyenlere karşı CHP'nin desteklenmesini talep ediyor. Cumhuriyet'e karşı iki projenin de kat ettiği mesafeye dikkat çekiyor. 
Baykal, bu çerçeve içinde erken seçimin yaşamsal önem taşıdığı düşüncesinde. 
Seçmenin sandıkta bu bilinçle oy kullanmaması halinde, Türkiye'nin geri çevrilmesi çok zor bir yola gireceğini, laik niteliğini ve üniter yapısını korumanın giderek zorlaşacağını vurguluyor. 
CHP lideri, seçmene bir çeşit "alarm" veriyor. 

Meydanlara iniyor 
Baykal'ın konuşmasında, Cumhuriyet'in geleceği ana teması dışında, meydanlara taşıyacağı konular de geniş yer tuttu. 
CHP liderinin AKP'yi meydanlarda vuracağı iki ana konu yoksulluk ve yolsuzluk... 
Kurultay konuşmasında, başta tarım kesimi olmak üzere, ücretli kesimin yoksulluğuna örneklerle vurgular yaptı. Türkiye'de 1 milyon kişinin gece yatağa aç girdiğini kaydederek, 20 milyon kişinin de yoksulluk sınırının altında yaşam mücadelesi verdiğinin altını çizdi. 
Yolsuzluk konusunu ise, "Ofer olayı"yla işledi. Baykal, üç işleme dikkat çekti 
1- Kuşadası 
2- Tüpraş hisseleri 
3- Galataport 
Bu üç ihalenin de Sami Ofer ve Türk ortağına, haksız koruma ve çıkar sağlanarak verildiğini vurguladı. İhale kurallarına uyulmadan, "önce işin bağlanıp sonra ihale yapıldığını" öne sürdü. 
Baykal'ın meydanlara taşıyacağı anlaşılan bir diğer konu da, "ulema tartışması"ydı. CHP lideri, Başbakan'ın AİHM'nin türban kararını eleştirirken, bu konuda söz söyleme hakkının mahkemede değil din ulemasında olduğu yolundaki sözlerini eleştirdi. Başbakan'a, "Taliban'a dönüyorsun" diye yüklenen Baykal, bu söylemin, "tehlikeli bir kafa karışıklığı"nı yansıttığını savundu. 
Baykal, kurultay konuşmasıyla, meydan mitinglerinin sinyalini de verdi. 
CHP, 2006 için seçim kampanyasını resmen başlatmış oldu. 



</TEXT>
</DOC>
