<DOC>
<DOCNO> 372314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/dunya/adun.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Federalizm kavgası 
</HEADLINE>
<TEXT>


Irak'ta Sünnilerin 'Anayasadaki federalizm yüzünden iç savaş çıkar' uyarılarına karşın Şii sözcüler, bu konuda taviz vermeyeceklerini ve taslağın mevcut haliyle referanduma sunulacağını söylediler 

DIŞ HABERLER SERVİSİ 


Irak'ta önceki gün parlamentoya sunulan anayasa taslağının federal bir yapıyı öngörmesine Sünniler sert tepki gösterirken, Şii ve Kürtlerin kontrolündeki geçici hükümet bu konuda herhangi bir taviz verilmeyeceğini vurguladı. Sünnilerin "iç savaş çıkar" tehdidine Şii ve Kürtler, "Tartışmalara yeniden başlamanın olanağı yok, taslak bu hafta parlamentodan geçecek" karşılığını verdi. Parlamento, ortalığın yatışması için taslağın görüşülüp oylanmasından önce 3 gün ara vermişti. 
Irak geçici hükümeti sözcüsü Laith Kubba, dün yaptığı açıklamada, "Parlamentoya sunulan anayasa taslağı ekimde referanduma götürülecek. Bunda büyük değişikliklere gidilmesi söz konusu değil" dedi. 

'En iyisi ikna olun' 
Anayasa Komisyonu'nun Şii Başkanı Humam Hammudi de, Sünnilerin federalizmin Irak'ı parçalayacağı şeklindeki itirazlarına karşın taslağın önemli başlıklarının yeniden ele alınmayacağını kesin bir dille ifade etti. Hammudi, Sünni temsilcilerin zaten parlamento içinden olmadığını, bu nedenle anayasa taslağının halk oyuna sunulması gerektiğini savundu. 
Komisyondaki Şii temsilci Celaleldin el Saghir, uzlaşma olabilmesi için Sünnilerin görüşlerinden taviz vermesi gerektiğini belirterek, "Olabilecek tek değişiklik Sünnilerin federalizme ikna olmaları" diye konuştu. Komisyondaki öteki Şii ve Kürt temsilciler de taslakta ancak küçük değişiklikler yapılabileceğini söylediler. 
Sünni temsilci Salih el Mutlak ise "Anayasa bu haliyle geçerse iç savaş çıkar" uyarısını tekrarladı. 

Sünni oylarıyla reddedilebilir 
Geçici Irak yasası, ekimdeki referandumda Irak'ın 18 eyaletinden en az 3'ünde oyların üçte ikisini alamaması halinde, anayasa taslağının kabul edilmemiş sayılacağını hükme bağlıyor. Bu haliyle anayasa taslağına Sünni nüfusun ağırlıkta olduğu Musul, Tikrit ve Ramadi'de hayır denmesi büyük olasılık olarak görülüyor. 

Anayasa taslağında neler var 
Türkmenlere kültürel hak 

Irak anayasa taslağında "etnik grup" olarak nitelendirilen Türkmenlerin yönetimsel, siyasi, kültürel ve eğitimsel hakları Keldaniler, Asuriler ve öteki azınlıklarla birlikte, güvence altına alınıyor. Anayasa taslağının dördüncü maddesinde şöyle deniliyor "Türkmen ve Asuri dilleri Türkmen ve Asuri bölgelerinde resmi dildir. 
Her bölge veya vilayet kendi resmi dilini, birim sakinlerinin bunu referandumda onaylaması koşuluyla kullanabilir." Taslağın ikinci maddesinde ise Arapça ve Kürtçe ülkenin iki resmi dili olarak tanımlandıktan sonra, "Iraklılar kendi çocuklarına, Türkmen ve Asuri gibi ana dillerini hükümetin eğitim kurumlarında öğretme hakkına sahiptirler" deniliyor. 
Ancak taslak, parlamento, bakanlar kurulu gibi resmi dairelerde veya resmi toplantılarda Kürtçe ve Arapça dışında başka bir dilin konuşulamayacağını da hükme bağlıyor. 
Taslaktaki öteki ana başlıklar şöyle 
Bağımsız Irak, cumhuriyetçi, federal, demokratik ve çoğulcu bir rejimle yönetilir. Federal Irak devleti başkent, bölgeler ve adem-i merkeziyetçi vilayetlerden oluşur. Bölgesel hükümetler, federal mercilere verilen yetkiler hariç, yasama, yargı ve yürütme güçlerini kullanma hakkına sahiptir. Bölgesel yasama erki, bölge halkının seçtiği tek meclisten oluşur. Federal meclisteki sandalyelerin en az dörtte biri kadınlara ayrılmıştır. İslam devletin dinidir, yasamanın esas kaynağıdır. Petrol ve gaz, Irak halkının malıdır. Federal hükümet, petrol ve doğalgazı, bölge ve vilayetlerle işbirliği halinde yönetir. Petrol ve doğalgaz gelirleri, nüfus dağılımına göre adil şekilde dağıtılır. 

</TEXT>
</DOC>
