<DOC>
<DOCNO> 383569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko13.html </URL>
<DATE> 2005/10/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Avustralya'da 40 yaş altının en zengini bir Türk 
</HEADLINE>
<TEXT>

     Avustralya'da aylık yayınlanan BRW dergisi tarafından geleneksel olarak her yıl yapılan 40 yaş altı en zenginler listesinde Crazy John Çılgın John olarak bilinen markasıyla tanınan Türk asıllı Mustafa John İlhan, bu yıl da birinciliğini korudu. 
     Dört yıl önce başlatılan ve ailesinden herhangi bir maddi yardım almadan kendi orijinal fikirleriyle iş kurup başarılı olan ve daha sonra zengin olmayı bilen 40 yaş ve altındaki zenginleri tanıtan dergi, bu yıl da 300 milyon Avustralya Doları 300 milyon YTL değerinde bir serveti kontrol eden Mustafa İlhan'ı birinci seçti. Mustafa İlhan 4 yıldır birinciliğini koruyor. 
     Kısa adı Telstra olan Avustralya Telekomünikasyon Şirketi'nin cep telefonu bayiliği ile 1991 yılında işe başlayan Mustafa İlhan, bugün Avustralya çapında toplam 100 dükkanı, kendi adına tescilli Crazy John markası ile işletiyor. Çeşitli konularda görüş ayrılığı içinde olan Mustafa İlhan'ın şirketi ile Telstra, karşılıklı olarak 2007 yılından itibaren bayiliğe devam etmeyeceklerini açıkladılar. 
     Crazy John, Avustralya'nın en büyük şirketi Telstra'nın cep telefonu pazarı içinde en az yüzde 25'ini elinde bulunduruyor. 300'ü Türk 700 kişiye istihdam sağlayan İlhan, 3 yaşında ailesiyle birlikte Avustralya'ya geldi. 
     Mustafa İlhan, Telstra'nın rakibi olan başka şirketlerden konuşma zamanını satın alıp, müşterilerine kendilerinin geliştireceği planlarla satmaya hazırlanıyor. Virtual Mobile Phone Network VMPN adı verilen bu uygulamayı, Avustralya'da Richard Bronson'un sahibi olduğu İngiliz Virgin Mobile ilk kez uyguladı ve başarıya ulaştı. İlhan açıklamasında hedefinin 300 milyon doları aşıp VMPN ile 1 milyar dolara ulaşmak olduğunu söyledi. 
     Fotoğraf makinası üreticisi ve fotoğraf baskısı ile tanınan Kodak ile tüm dükkanlarını kapsayacak şekilde karşılıklı olarak birbirlerinin ürünlerini satmak için anlaşma imzalayan Mustafa İlhan, Eylül 2004'ten itibaren yeni bayi açmayı bıraktı. 
     
</TEXT>
</DOC>
