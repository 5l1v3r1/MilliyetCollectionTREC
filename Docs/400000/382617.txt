<DOC>
<DOCNO> 382617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo07.html </URL>
<DATE> 2005/09/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş onbirinde yine sürprizler var... 
</HEADLINE>
<TEXT>

     Kasığından sorun yaşayan Koray Avcı’nın maçta forma giyebileceği açıklandı. Kalede de Oscar Cordoba görev alacak, ama Çalımbay’ın denediği ilk onbirde büyük sürprizler var 
     
     Zehirlenme davası 
     Ankaraspor maçı sonrasında havalimanında yenilen sandviçlerden dolayı gıda zehirlenmesi geçiren Tayfur Havutçu, Oscar Cordoba ve Koray Avcı’nın durumları düzeldi. Tedaviye hemen karşılık veren Tayfur’un hiç sorunu kalmadı. Yakalandığı ishal nedeniyle 5-6 kilo verdiği ifade edilen Cordoba, serum tedavisi sonrasında kendisine gelebildi. Aynı zamanda sağ kasığından da problem yaşayan Koray’ın da rövanşta forma giyebileceği bildirildi. Beşiktaş Yönetimi’nin zehirlenme nedeniyle hukuki yollara başvuracağı kaydedildi. 
     
     Ailton yedek mi 
     Karşılaşmanın son taktik provasının yapıldığı dün geceki antrenmanda teknik direktör Rıza Çalımbay da uyarılarını sıraladı. Maçın önemini sert cümlelerle oyuncularına anlatan Atom Karınca, ilk onbirde de ilginç değişikliklere gitti. Kalede Cordoba, geri dörtlüde ise İbrahim Toraman, Gökhan Zan, Koray Avcı ve Çağdaş Atan’a görev veren Çalımbay, orta dörtlüyü de Ali Güneş, Ahmed Hassan, Okan ve Kleberson’dan kurdu. En büyük sürpriz ise ileri ikilide yaşandı. Ailton’u yedeklere çeken Rıza hoca, Sergen ve Youla’yı oynattı. 
     
</TEXT>
</DOC>
