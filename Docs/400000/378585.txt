<DOC>
<DOCNO> 378585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun10.html </URL>
<DATE> 2005/09/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünya liderleri Uşak halısının üzerinde... 
</HEADLINE>
<TEXT>

     BM’nin 60. kuruluş yıldönümünde düzenlenen, reform ve binyıl kalkınma hedefleri bakımından tarihi bir öneme sahip olan BM Devlet ve Hükümet Başkanları Zirvesi sırasında, liderlerin bazı ikili görüşmelerinin geleneksel Uşak halısı üzerinde yaptığı bildirildi. 
     Tüm dünyadan 170’i aşkın devlet ve hükümet başkanının yer aldığı zirve çerçevesinde, liderler arasında yoğun ikili görüşme yapılıyor. 
     Bu görüşmelerin yapıldığı, özel olarak hazırlanmış odacıklara döşenecek halı ihalesini kazanan ’Fil Caravan’ adlı şirketin yetkilisi Türk vatandaşı Nabi İsrafil, bu odacıklardan bazılarının çok kıymetli geleneksel Uşak halısıyla döşendiğini söyledi. 
     BM’nin 50. yıldönümü olan 1995’te yapılan BM zirvesi sırasında da şirketlerinin ikili görüşmelerin yapıldığı 30 odacığın dekorasyon ihalesini aldıklarını belirten İsrafil, daha önce yaptıkları dekoratif düzenlemelerden liderlerin çok memnun olduklarının kendilerine iletildiğini belirtti. 
     İsrafil, dekoratif düzenlemelerin ana unsurunu, geleneksel halı ve kilimlerin oluşturduğunu, bunlar arasında değerleri 10 bin dolar civarında olan Türk halıları bulunduğunu da kaydetti. 
     Nabi İsrafil, 2000 yılında yapılan BM zirvesi sırasında da ikili görüşme odalarının dekorasyonunu yine kendi şirketlerinin üstlendiğini ve böyle bir odada Türkiye’nin o zamanki Dışişleri Bakanı İsmail Cem’in yine böyle bir halı üzerinde bir anlaşma imzaladığını, bu anlaşmanın fotoğrafının da New York Times gazetesinde yayınlandığını bildirdi. 
     Bu yılki BM zirvesi kapsamında liderlerin ikili görüşme yaptığı 20 özel odacığı dekore ettiklerini ifade eden İsrafil, bu odaların Türk halılarının yanı sıra İran, Çin ve Hint halılarıyla döşendiğini belirtti. 
     İsrafil, 1976 yılında kurulan ’Fil Caravan’ şirketinin BM ve diplomatik çevrelere dekorasyon, oryantal halılar, İslam sanatı ve antikalar konusunda danışmanlık yaptığını söyledi. 
     
</TEXT>
</DOC>
