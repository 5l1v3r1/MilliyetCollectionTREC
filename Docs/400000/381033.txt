<DOC>
<DOCNO> 381033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/eko08.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Joy FM'e Fon karar verecek 
</HEADLINE>
<TEXT>


DİLEK TAŞ 

Tasarruf Mevduatı Sigorta Fonu'nun TMSF Joy FM ihalesinde, ilk açık artırmada verilen 3 milyon dolarlık en yüksek teklif, 4 milyon 400 bin dolarlık muhammen bedelin altında kaldığı için yapılan 2. açık artırmada, 3 milyon dolarlık teklifin üstüne çıkılmadı. 2. açık artırmada, 3 milyon dolarlık teklifin sahibi Altın Kanal TV ve Radyo Yayıncılık A.Ş. ile Galata Televizyon ve Radyo Yayıncılık A.Ş. yeni fiyat artırımında bulunmadı. Muhammen bedelin altında kalınması nedeniyle ihale tekrarlanacak. 
İhale Komisyonu Başkanı Mehmet Çalışkan, ihalenin bu şekilde Fon Kurulu'na sunulacağını kaydetti. Joy Türk FM için yapılan ihalede de 2 milyon 700 bin dolar muhammen bedelin altında kalındı. 
Doğa Yayıncılık Sanayi ve Ticaret AŞ ile Haliç Televizyon ve Radyo Yayıncılık'ın yarıştığı ihalenin ilk bölümünde en yüksek 510 bin dolar teklif verildi. Öğleden sonra yapılan ikinci ihalede ise 1 milyon 520 bin dolar ile en yüksek teklifi Doğa Televizyon verdi. 
Ancak bu ihale de muhemmen bedelin altında kalınması nedeniyle ertelendi. Öte yandan dün yapılan birinci ihaleye bütün idari belgelerini tamamlamasına rağmen Ciner Radyo İşletmeciliği Sanayi Ticaret AŞ katılmadı. İhale bu nedenle Altın Kanal Televizyon ve Radyo Yayıncılık AŞ ile Galata Televizyon ve Radyo Yayıncılığı Ticaret AŞ arasında geçti. 


</TEXT>
</DOC>
