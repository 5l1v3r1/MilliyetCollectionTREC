<DOC>
<DOCNO> 384084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo30.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Körfez'de istifa 

KOCAELİSPOR Teknik Direktörü Sadi Tekelioğlu ile Futbol Şube Sorumlusu Serhan Gürkan istifa etti. Körfez'i İstanbulspor maçına Altyapı Koordinatörü Ramis Soydaş hazırlayacak. 

Astapkovich Ceza Kurulu'nda 

İZMİR'DE düzenlenen Universiade 2005 sırasında gürültü yaptıkları için sprinter atlet İsmail Arslan'a vuran Eşref Apak'ın Antrenörü Astapkovich, tedbirsiz olarak Ceza Kurulu'na gönderildi. Bu arada Maliye Bakanlığı, Astapkovich'in sözleşmesini onayladı, antrenöre aylık iki bin Euro maaş bağlandı. 

Triatlonda üç madalya 

YUNANİSTAN'IN Ierapetra Adası'nda yapılan Balkan Triatlon Şampiyonası'nda Milli Takımımız, üç bronz madalya kazandı. Büyük bayanlarda Berrak Mutlu, gençlerde Bahar Saygılı ile erkeklerde Ergun Işık üçüncülük kürsüsüne çıkmayı başardı. 

Biracılara birer ay ceza 

ANKARA'DAKİ Avrupa Gençler Halter Şampiyonası hazırlık kampında milli takım antrenörleri tarafından bira içerken yakalanan Erol Bilgin, Çağkan Balcı ve Abdurrahman İlhan'ı Ceza Kurulu affetmedi. Üç sporcuya, birer ay müsabakalardan men cezası geldi. 

Şeref tribünü ses getirecek 

HABERTÜRK'TE yayınlanan 'Şeref Tribünü' adlı programın bu akşam gündeminde yer alacak konuların oldukça tartışma yaratması bekleniyor. Kanalın önceki akşam yayın akışındaki değişiklik nedeniyle ertelenen program, bu akşam saat 20.30'da ekranlara gelecek. 

Çobanoğlu imzaladı 

DENİZLİSPOR, milli takımlarda 9 yıl menajerlik yapan Can Çobanoğlu'yla dün iki yıllık sözleşme imzaladı. Başkan Zafer Katrancı, "Can Çobanoğlu, Denizlispor'a kurumsal bir kimlik kazandıracak" dedi. Yönetim, teknik direktör adayları arasına Şenol Güneş'i de ekledi. 


</TEXT>
</DOC>
