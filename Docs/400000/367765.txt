<DOC>
<DOCNO> 367765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/spo02.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yüzlü Fenerbahçe 
</HEADLINE>
<TEXT>


Özdemir, Gençlerbirliği karşısında ilk yarıda şanssız olduklarını, ikinci devrede ise kötü oynadıklarını itiraf etti, "Eksilerin üstüne artılar koyacağız" diye konuştu 

YALÇIN TÜRK 


Fenerbahçeliler, Gençlerbirliği deplasmanında iki puan bırakmasını dert etmiyor. Başkent deplasmanının kolay olmayacağını bildiklerini ifade eden Fenerbahçe Başkanvekili Nihat Özdemir, ilk yarıda kaçan iki pozisyonları olduğuna dikkat çekerek, "Tuncay'ınki mutlaka gol olmalıydı, Aurelio'nun vuruşu ise şanssızlıktı. Özellikle ikinci yarıda kötü oynadık ve rakibe karşı alternatif üretemedik" dedi. 
Her iki takım da mutlak gol fırsatları yakaladığını vurgulayan Özdemir, kaleci Volkan'ın mükemmel oynadığını ve iki pozisyonda mutlak golleri önlediğini ifade etti. 
Fenerbahçe Başkanvekili şöyle devam etti "Lig yeni başladı. Eksilerin üstüne artılar koyarak devam edeceğimize inanıyorum. Diyarbakırspor maçıyla iyi bir başlangıç yaparız." 

Anelka rötarı 

Muayene olmak için Fransa'ya gittiği açıklanan Anelka, Daum ile görüşerek iznini uzattı. Alman hocanın, takımın bugün tatil yapması nedeniyle talebini uygun gördüğü ifade edildi. Kulübün resmi sitesi, Fransız oyuncunun bugün Türkiye'de olacağını açıklamasına rağmen, Anelka'nın yarın İstanbul'a geleceği ve 18.00'deki idmana katılacağı öğrenildi. 

Daum iş başında 

MURAT AKBAŞ 

Geçen sezon, maçlardan sonraki çalışmaları genelde yardımcısı Roland Koch'a bırakan Daum, dünkü antrenmanı baştan sona kendisi yönetti. Samandıra Tesisleri'nde 1 saat 40 dakika süren idmanda, Gençlerbirliği karşısında 90 dakika forma giyen futbolcular koşu ve yürüyüş yaparken, diğerleri normal programda çalışmasını sürdürdü. Sarı - Lacivertliler, pas, çabukluk ve koordinasyon antrenmanının ardından çift kale maç yaptı. Anelka, Servet ve Can'ın katılmadığı antrenmanda, kaleciler takımdan ayrı çalıştıktan sonra çift kale maça dahil oldu. 

'Kafam rahat değil' 

Gençlerbirliği ile bonservisi konusunda ihtilafı bulunan Deniz Barış, bu durumun kendisini çok rahatsız ettiğini söyledi. Gençlerbirliği avukatlarından sürekli olarak telefon aldığını belirten Deniz, "Kafam rahat değil. Bunları düşünmekten, kendimi bir türlü futbola veremiyorum. Bu tatsız durumun düzeltilmesi için yönetimden destek bekliyorum" dedi. 

Serhat duble yaptı 

Sezon başında Belçika'nın Anderlecht takımına transfer olan Fenerbahçe'nin eski yıldızı Serhat Akın sezona fırtına gibi başladı. Gurbetçi futbolcu, Belçika Ligi'nin ilk haftasında Anderlecht'in La Laouviere'yi 5 - 0 yendiği maçta iki kez fileleri sarstı. Ev sahibi takım farklı galibiyetle birlikte ligin ilk haftasında liderlik koltuğuna kuruldu. 


</TEXT>
</DOC>
