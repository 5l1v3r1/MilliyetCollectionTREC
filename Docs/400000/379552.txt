<DOC>
<DOCNO> 379552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/spo10.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pist 'Can'landı 
</HEADLINE>
<TEXT>


İstanbul Park Pist'te yapılan FIA GT'de, JMB Racing adına mücadele eden Can Artam, fırtına gibi esti. 19. sıradaki takım arkadaşı Peter'den direksiyonu alan genç pilot, liderliğe kadar yükseldi 

MURAT AĞCA 


FIA GT'nin İstanbul Park'ta yapılan 8. ayağı Vitaphone Racing'den Michael Bartels - Timo Scheider ikilisinin üstünlüğüyle sona ererken, piste Can Artam da damgasını vurdu. 
JMB adına yarışan Artam, takım arkadaşı Philipp Peter'den 19. sırada aldığı Maserati MC 12 GT1 ile rakiplerini bir bir geçerek liderliğe yükselmeyi başardı. FIA GT'de ilk kez mücadele etmesine rağmen başarılı yarış çıkaran genç pilot, 40. turda pite girerek aracı 3. pilot İsviçreli Christophe Pillon'a devretti. Pilon sporcumuz kadar başarılı olamayınca JMB, 2.00.08.476 ile yarışı 6. tamamladı. 
Maserati ile Alman pilotlar Bartels - Scheider birinci olurken, aynı takımdan İtalyan Fabio Babini ve Thomas Biagi ikinci, JMB Racing'den İtalyan Andrea Bertolini ve Avusturyalı Karl Wendlinger de üçüncü oldular. 
Bu yarışın kendisi için tecrübe olduğunu belirten Artam, "En büyük hayalim Formula 1'de yarışmak. Bu araçla ancak 12-13 tur atabilmiştim, ama iyi bir yarış çıkardığımı düşünüyorum" dedi. Takım arkadaşı Peter de Artam'a övgüler yağdırdı, "Daha önceki yarışlarda Can ile birlikte yarışabilsek şimdi lider durumdaydık" dedi. 

Alfa üstünlüğü 

Dünya Binek Otomobil Şampiyonası'nın WTCC İstanbul ayağında gülen, Alfa Romeo Racing takımı oldu. İtalyan ekibi, İstanbul Park'ta 10'ar turluk iki yarışı da Fabrizio Giovanardi ve Gabriele Tarquini ile ilk sırada tamamladı. Türk pilot Erkut Kızılırmak, ilk ayakta kaza yaparak yarış dışı kalınca, ikinci etaba katılamadı. Dört yıl önceki kaza sonucu bacaklarını yitiren BMW takımından eski F1 pilotu Alex Zanardi de ikinci yarışta 3. olarak kürsüye çıktı. 


</TEXT>
</DOC>
