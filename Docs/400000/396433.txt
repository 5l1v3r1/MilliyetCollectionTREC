<DOC>
<DOCNO> 396433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/magazin/amag.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avşar, bağışta herkesi geçti 
</HEADLINE>
<TEXT>


Hasta çocukların isteklerini gerçekleştiren Bir Dilek Tut Derneği, 850 bin YTL topladı. En yüksek bağış ise 100 bin YTL ile Hülya Avşar'dan 

BORA BAĞCIBAŞI 

Vakko Yönetim Kurulu Başkanı Albert Hakko'nun gelini Carole Hakko'nun başkanı olduğu Bir Dilek Tut Derneği'nin düzenlediği "Bir İnci, Bir Dilek" temalı gala gecesi, önceki gün İstanbul Conrad Otel'de gerçekleştirildi. 
Hayati tehlikesi olan hastalıklarla mücadele eden 3 - 18 yaş arası çocukların bir dileğini gerçekleştirme misyonuyla Akbank sponsorluğunda kurulan derneğin gecesine iş ve sosyete dünyasından 450 davetli katıldı. 

Erçetin katılmadı 
Davetiyelerin 150 YTL'den satıldığı geceyi Rana Erkan sundu. Kerem Görsev ile Allan Harris ise müzikleriyle geceye renk kattı. Hülya Avşar, Nurettin Hasman - Eda Taşpınar, Suzan Sabancı Dinçer - Ruken Metin Mızraklı, Vedat Alaton, Nilüfer Zapçı, Esra - Sinan Gürsoy, Tilda - Erol Tezman, Erdem Kıramer - Harika Güral, Deniz - Haluk Berdan, Siren Ertan - Gökhan Çarmıklı da katılımcılar arasındaydı. 
Davetlilere Candan Erçetin'in bestelediği "Bir Dilek Tut" adlı parçanın CD'leri hediye edildi. Sahneye çıkması beklenen ancak rahatsız olduğunu bildiren Erçetin'in, aynı gece kız arkadaşlarıyla balıkçıda görülmesi dikkat çekti. 

850 bin YTL 
Gecede 12 mücevher firmasının özel tasarladığı incili mücevherler, açık artırmaya çıkarıldı. 13 parça mücevherden elde edilen toplam gelir 850 bin YTL'yi buldu. Bazı davetliler, kendi takılarını çıkarıp dernek yararına satılması için verdi. 
En yüksek bağış ise Hülya Avşar'dan geldi. Satın aldığı kolyeye 100 bin YTL ödeyen Avşar, "Satın aldığım takıyı programlarımda takacağım. İnsanlar artık maddiyata bakıyor ama aslında maddiyat mutluluk getirmiyor" dedi. 

'Bazı insanlar dayağı hak ediyor ' 

Avşar, Deniz Akkaya'nın sevgilisi Murat Aslan tarafından dövülmesiyle ilgili sorular üzerine, "Dayak cennetten çıkmadır. Bazı insanlar dayağı hak edebiliyor ama ben dayağa karşıyım. Kızım Zehra'yı da hiç dövmedim ama çok hak ederse bir tokat atabilirim" dedi. 


</TEXT>
</DOC>
