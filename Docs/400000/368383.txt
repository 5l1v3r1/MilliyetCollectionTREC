<DOC>
<DOCNO> 368383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo03.html </URL>
<DATE> 2005/08/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Beşiktaş, Liechtenstein'a gitti... 
</HEADLINE>
<TEXT>

     Beşiktaş, Liechtenstein'ın FC Vaduz takımıyla yapacağı UEFA Kupası 2. ön eleme turu ilk maçı için bu ülkeye gitti. 
     Beşiktaş kafilesi, Atatürk Havalimanı'ndan THY'ye ait tarifeli uçakla saat 08.00'de İsviçre'ye hareket etti. Takım buradan, Liechtenstein'a otobüsle geçecek. 
     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, maç için yaptığı değerlendirmede, UEFA Kupası'nda ilk maçları olduğunu belirterek, ''İnşallah iyi bir neticeyle ayrılırız'' dedi. 
     Takımın iyi durumda olduğunu ifade eden Oktay, ''İstanbul'da oynayacağımız maça rahat çıkmak istediğimiz için oradaki maçı alarak dönmek istiyoruz. Herşey iyi. İnşallah orada da şartlar iyi olur ve maçı kazanarak geliriz'' diye konuştu. 
     
     FUTBOLCULARIN DEĞERLENDİRMELERİ 
     Futbolculardan Sergen Yalçın, rakibin kolay göründüğünü, ancak FC Vaduz'u fazla tanımadıklarını belirterek, ''İlk maç olması dolayısıyla çok hazırlıklı olmamız lazım. Avantajlı bir skorla dönüp turu geçmek istiyoruz. Rakibi kesinlikle hafife almıyoruz. İyi bir konsantrasyonla ikinci maç için avantajlı bir skorla döneceğimizi tahmin ediyorum'' dedi. 
     Beşiktaş'ın savunma oyuncusu Çağdaş Atan da, Trabzonspor'un kendileri için iyi bir örnek olduğunu belirterek, ''Rakibi hafife almamamız gerekiyor'' dedi. 
     Tur için avantajlı bir skorla dönmek istediklerini belirten Çağdaş, ''Açıkcası ilk maçta işi bitirmek istiyoruz. Çünkü bu sene UEFA Kupası'nda büyük hedeflerimiz var. Onun için önümüze çıkan rakipleri birer birer elememiz gerekiyor. Bu maç da onlardan biri'' diye konuştu. 
     Koray Avcı ise, iyi hazırlandıklarını ifade ederek, ''UEFA bizim için çok önemli. Mutlak kazanmak zorundayız. Kazanmasak bile iyi bir skorla dönmek istiyoruz. Rakibi küçük olarak görmüyoruz'' dedi. 
     
</TEXT>
</DOC>
