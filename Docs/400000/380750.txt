<DOC>
<DOCNO> 380750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/axspo01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton su serpti 
</HEADLINE>
<TEXT>


Beşiktaş'ın Brezilyalı yıldızı, birçok konuda iddialı açıklamalar yaptı, taraftarlara umut dolu mesajlar yolladı. Sambacı, "Malmö'yü kesinlikle eleyeceğiz. Puan farkı önemli değil, şampiyonluk için en az rakipler kadar şansımız var" ifadesini kullandı 

ORHAN YILDIRIM 


Kısa sürede Siyah - Beyazlı taraftarların sevgilisi haline Golcalves Ailton, Türk basınında ilk özel röportajını Milliyet'e verdi. Brezilyalı yıldız, Beşiktaş'ın içinde bulunduğu durumdan, Rıza Çalımbay'a, UEFA Kupası'ndaki Malmö rövanşından, şampiyonluk yarışına kadar birçok konuda samimi açıklamalarda bulundu. 
Ligin ilk 2 maçında rakip ağları 2 kez sallayıp, daha sonra suskun kalan sambacı, Ankaraspor karşılaşmasıyla gollerine kaldığı yerden devam edeceğini söyledi. Yıldız futbolcu, "Her maçta gol atacağım diye bir kural bulunmuyor. Önümüzde daha çok maç var. Gollerime devam edeceğim. Almanya'da fazla gol atmam doğal çünkü orada uzun yıllar oynadım. Buraya ise daha yeni geldim ve henüz uyum süreci içindeyim" dedi. Üst üste gelen 3 yenilginin ardından Rıza Çalımbay ve futbolculara yönelik ağır eleştirileri doğru bulmadığını kaydeden Ailton, "Futbol çok ilginç bir oyun. Takım iyi olduğu zaman kimse konuşmuyor. En ufak bir şey olunca ise eleştiriler başlıyor. Bunlar futbolu bilmeyen kişilerin yorumları. Ben çok rahatım. Bu takım çok daha iyi şeyler yapacak düzeyde" diye konuştu. 

'Gerekeni yapacağım' 
Brezilyalı yıldız, Süper Lig'de gol yollarında fazla boş alan bulamadığını vurguladı. Almanya'da takımların çoğunun liberosuz sistemle oynadığını kaydeden Ailton, "Burada liberolu sistem var ve çok alan bırakılmıyor. Bu durumda orta sahanın daha fazla yardım etmesi lazım. Hem buna, hem de liberolu sisteme alışmaya çalışıyorum. Almanya'da Werder Bremen'de oynarken 28 gol attım. Avrupa'da en fazla gol atan ikinci oyuncu oldum. Schalke'de ilk 10 maç çok kötü oynadım. Sonra 20 gol attım. Ligin ilk haftalarında sıkıntı olabilir fakat önümüzdeki maçlarda gollerimi atacağım" ifadesini kullandı. 
Henüz 6. haftada Galatasaray'ın 8 puan gerisinde kalmalarının çok önemli olmadığını ifade eden sambacı, "Şu an için avantajlı durumdalar ama onlarla oynayacağımız maçlar var. Ligde daha çok şey değişecek. İyi bir kadroya sahibiz. İyi yerlere geleceğimize eminim. Galatasaray ve Fenerbahçe'nin şampiyonluk şansı neyse bizim de o kadar şansımız var" diyerek iddiasını ortaya koydu. 
Beşiktaş'ın yıldızı, İnönü Stadı'nda 1-0 yenildikleri Malmö ile önümüzdeki hafta İsveç'te oynayacakları rövanş maçı için ise çok iddialı konuştu. Tecrübeli forvet, "Turu geçen taraf kesinlikle biz olacağız. Ailton orada gerekeni yapıp, en az 1 gol atacak. Türkiye'ye tur bileti ile döneceğiz. Bundan kimsenin şüphesi olmasın" diye konuştu. 

'Artık daha güçlüyüm' 

Beşiktaş Teknik Direktörü Rıza Çalımbay, son 10 günde yaşadıklarının kendisine çok şey öğrettiğini söyledi, "Güvenim daha da arttı. Ankaraspor ve Malmö'yü yenerek iyi bir çıkış başlatacağız" diye konuştu 

ORHAN YILDIRIM 

Siyah - Beyazlı takımın, son üç maçında Çaykur Rizespor, Malmö ve Fenerbahçe'ye mağlup olması ardından eleştiri oklarının hedefi haline gelen Teknik Direktör Rıza Çalımbay dün Ümraniye Nevzat Demir Tesisleri'nde düzenlediği basın toplantısında çarpıcı açıklamalar yaptı. Tecrübeli teknik adam, "Malmö maçından sonra antrenör isimleri yazıldı. Bunlar bize zarar veriyor. Son 10 günde yaşadıklarımdan çıkaracağım derslerin bundan sonraki antrenörlük hayatımda bana büyük faydası olacak ve ileride daha iyi şeyler yapacağım. Artık daha güçlüyüm ve güvenim arttı" ifadesini kullandı. 
Son maçlarda alınan kötü sonuçları sakatlıklar ve şanssızlığa bağlayan Rıza Çalımbay, "Bütün maçlarda rakip takımların kalecileri sahanın yıldızı oldular. Bunun son örneği de Volkan'dır. Tabii bunda bizim de suçumuz var. Ama esas bizi üzen olay basit gol yememiz. Bunda hatalıyız. Kim ne derse desin şanssız bir dönem geçiriyoruz. Ankaraspor ve Malmö'yü yenerek çıkış başlatacağız" dedi. 
Beşiktaş'ın hocası, zor günlerde kenetlenmeye ihtiyaç duyduklarını da söyledi. Çalımbay, "Şu an mükemmel bir kenetlenme var. Zaten önemli olan zor günlerde tek yumruk olmaktır. Bana yönetim, taraftar ve camiadan büyük destek var. Hepsine teşekkür ediyorum" diye konuştu. Çalımbay, ismi menajerlik için geçen Sinan Engin konusunda ise "Zaten Tayfur menajer olarak da görev yapıyor. Bu konuda ben bir şey diyemem. Yönetim gerekli açıklamayı yapacaktır" yorumunda bulundu. 

'Hocamız için oynayacağız' 
Menajer - kaptan Tayfur Havutçu, Rıza Çalımbay'ın arkasında olduklarını söyledi. Tayfur, "Biz eski futbolcular olarak hocamızın en büyük destekçisiyiz. Beşiktaş daha 10 gün önce ligin en iyi takımı olarak gösteriliyordu. Ancak 3 şanssız yenilgiden sonra her şey tersine döndü. Takımda herkes istekli ve kenetlendik. İki maç bizim için önemli. Camiamız, yönetimimiz ve hocamız için oynayacağız" diye konuştu. 

Ailton ve Gökhan Zan yetişiyor 

Beşiktaş'ta sakatlıkları bulunan Ailton ve Gökhan Zan'dan müjdeli haberler geldi. Kulüp Doktoru Yalçın Yavuzer, iki yıldızın da Ankaraspor deplasmanında forma giyebileceğini açıkladı. Yavuzer, "Tümer'in arka adalesindeki sorun da oynamasına engel değil" dedi. Dünkü çalışmaya sakatlığı süren Mustafa Doğan ve hafif sakatlığı bulunan Ali Güneş ile Romanya'da olan Pancu katılmadı. Antrenmanı İkinci Başkan Murat Aksu da izledi. 

Giunti'ye taksitle ödeme 

Yönetim, iki sezon önce Beşiktaş formasını giyen Giunti ile 180 bin Euro tutarındaki alacağı konusunda anlaşmaya vardı. İdareciler, görüşmeye davet edilen İtalyan futbolcu ile kulüpte kalan parasının 6 eşit taksit halinde ödenmesi konusunda el sıkıştı. Öte yandan Futbol Federasyonu'nun 730 bin euro ödenmesi kararını aldığı Vicente del Bosque için Tahkim Kurulu'na yapılan itirazın sonucu bekleniyor. Başkan Yıldırım Demirören, geçtiğimiz ay Madrid'e giderek, İspanyol teknik adamla masaya oturmuş ve sorunun FIFA'ya gitmeden çözülmesi için söz almıştı. 

Uçar'dan yeşil ışık 

Feyyaz Uçar, Beşiktaş'ta menajerlik görevini üstlenebileceğini açıkladı. Lucescu döneminde yardımcı antrenör olarak çalışan Uçar, "Rıza hocanın davetlisi olarak tesislere gittim. Bu esnada Başkan Yıldırım Demirören'le de görüştüm. Kulüpte menajerlik konusunda böyle bir düşünce varsa neden olmasın. Fakat bunun için önce şartların oluşması lazım. Ortada şu an için netleşen bir durum yok" ifadesini kullandı. 



</TEXT>
</DOC>
