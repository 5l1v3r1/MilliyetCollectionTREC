<DOC>
<DOCNO> 386221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/agun.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet üniversiteliyi takip ettirecek 
</HEADLINE>
<TEXT>


İçişleri Bakanı Aksu tarafından valiliklere gönderilen genelgede, "Gençleri kötü alışkanlıklara itici faaliyette bulunduğu tespit edilen bar, pavyon ve diskoteklerde kontrol yapılarak, 'uygunsuz hal'deki öğrencilerin rektörlüklere bildirilmesi" istendi 

TOLGA ŞARDAN Ankara 

Üniversitelerdeki provokatif olayların önlenmesi ve üniversite gençliğinin terör örgütlerinin etkisinden kurtarılması amacıyla valiliklere genelge gönderen İçişleri Bakanı Abdülkadir Aksu, polisin eğlence merkezlerinde denetim yapması ve "uygunsuz halde" görülen öğrencilerin tespit edilerek üniversite rektörlüklerine bildirilmesi talimatını verdi. 
Talimatta "uygunsuz hal"in ne olduğuna ilişkin bir açıklamaya yer verilmezken, yurtlara yeni kayıt yaptıran öğrencilerin odaları veya bloklarının ayrı tutulması istendi. Genelgede tartışmalara yol açacak talimat şu ifadelerle yer aldı 

'Uygunsuz hal' vurgusu 
"Kolluk kuvvetlerince gençleri kötü alışkanlıklara itici faaliyette bulunduğu tespit edilen bar, pavyon, kahvehane, otel, diskotek gibi eğlence ve dinlenme yerlerinde kontroller yapılarak buralarda uygunsuz halde bulunan öğrencilerin rektörlüklere bildirilmesi ve zararlı faaliyetleri görülen eğlence ve dinlenme yerleri hakkında gerekli adli - idari işlemlerin yapılması." 
Aksu, Emniyet Genel Müdürlüğü Terörle Mücadele Daire Başkanlığı'nın hazırladığı 4 sayfalık "üniversitelerde alınacak güvenlik tedbirleri" konulu genelgeyi imzalayarak, valilikler, YÖK, Kredi ve Yurtlar Kurumu, Jandarma Genel Komutanlığı ile Milli Eğitim Bakanlığı'na gönderdi. 

Radikal dini gruplar da var 
Genelgede gençlik üzerinde yoğun propaganda faaliyeti yürüten oluşumlarla uzantısı oldukları yasadışı örgütlere, "Bağımsız Gençlik Hareketi PKK Kongra-Gel , Genç-Der DHKP-C , Sosyalist Gençlik Dernekleri MLKP , Demokratik Gençlik Derneği MKP , Liseli Öğrenci Birliği TKP-ML-Konferans ve radikal dini gruplar" örnekleri verildi. 

Diğer talimatlar 
Genelgenin, eğitim dönemi başladıktan sonra alınacak önlemler başlığı altında yer alan diğer bazı talimatları şöyle 
İlde bulunan siyasi parti başkanlarıyla görüşülerek, tabanları olarak görülen şahıs ve grupların tahriklere kapılmamaları ve kamuoyunu rahatsız edecek açıklamalarda bulunmamaları yönünde telkinlerde bulunulması.Üniversitedeki öğrenci dernek temsilcileri ve lider konumundaki öğrencilerle birebir görüşmeler yapılarak, her türlü tahriklerden ve tahrik edici açıklamalardan kaçınmaları yönünde telkinlerde bulunulması.Üniversitelerde meydana gelmesi muhtemel eylemleri hazırlamak ve yönlendirmek durumunda olabilecek öğrencilerle, provoke etme durumunda olabilecek öğrencilerin tespit ve takibi yönünde istihbarat faaliyetlerine ağırlık verilmesi. 

Suç işleyenlere disiplin cezası 

Polis, üniversite ve ailelerin alması gereken 26 ayrı önlemden bazıları da genelgede şöyle sıralandı 
Terör örgütlerince gençlerin özenti ve sempati duymalarını sağlamak ve kendi taraflarına çekmek için yapılan sosyal aktiviteler sürekli takip edilecek. Bu faaliyetleri yürütenler saptanacak. Bu öğrencilerin aileleri ve okul idarecileri ile birebir görüşülecek.Gençliğe yönelik legal dernek ve kuruluşlar kontrol altında tutulacak.Öğrenci derneklerinin, amaçları doğrultusunda faaliyette bulunup bulunmadığı titizlikle takip edilecek.Rektörlükler tarafından suç işleyen öğretim görevlileri ile öğrenciler hakkında gerekli disiplin işleri yürütülecek.Yurtlara öğrenciler titizlikle yerleştirilecek. 

</TEXT>
</DOC>
