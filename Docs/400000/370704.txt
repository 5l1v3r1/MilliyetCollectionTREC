<DOC>
<DOCNO> 370704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur37.html </URL>
<DATE> 2005/08/17/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Mogan'da yine kamış yangını... 
</HEADLINE>
<TEXT>

     Ankara’nın Gölbaşı İlçesi’ndeki Mogan Gölü kıyısında bulunan ve çok sayıda kuş türünün barınma alanı olan kamışlıklarda çıkan yangında, 10 dönüme yakın kamışlık kül oldu. 
     AA muhabirinin aldığı bilgiye göre, Konya Yolu tarafında bulunan Gençlik ve Spor Vakfı Tesisleri’nin yanındaki kamışlık alan kimliği belirsiz kişi veya kişilerce yakıldı. 
     Büyükşehir Belediyesi İtfaiye ekiplerinin müdahale ettiği yangın söndürüldü. 
     Yangında kamışlık alanın yanı sıra 20 kadar kavak ve iğde ağacı yandı. 
     Mogan Gölü’ndeki kamışların yakılmasına tepki gösteren Gölbaşı İlçesi Koruma, Geliştirme ve Turizm Derneği’nin eski başkanı Selami Emmioğlu da tek araçla gelen itfaiye ekibine yardım ederek su hortumu taşıdı. 
     Emmioğlu, "Kamışların böyle yok edilmesi katliamdır. İçindeki börtü böcekler, kuşlarla birlikte ne kadar canlı varsa onlar da yok oluyor, yuvaları bozuluyor. Doğanın dengesi bozuluyor. Kamışlar ortadan kaldırılacaksa bilinçli olarak kesilmeyle bu yapılmalıdır. Bu yıl kamış yangınları fazla oldu. Şimdi de 10 dönüme yakın otlak kamışlık alan yandı" dedi. 
     
</TEXT>
</DOC>
