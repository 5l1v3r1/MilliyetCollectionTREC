<DOC>
<DOCNO> 351735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yazar/sazak.html </URL>
<DATE> 2005/06/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baykal'ın hesabı 
</HEADLINE>
<TEXT>


CHP lideri Deniz Baykal, 2007 baharında görev süresi dolacak Ahmet Necdet Sezer'in yerine cumhurbaşkanını yeni Meclis'in seçmesini önerdi. 
Baykal'a göre, sonbahardaki seçimleri altı ay önceye alarak, Tayyip Erdoğan'ın olası adaylığı karşısında eşi türbanlı bir cumhurbaşkanının yol açacağı 'kriz'i aşmak mümkün gözüküyor. Türkiye'yi 'kimlik krizi'ne uğratacak, türbanı resmileştirecek, devlete 'türban giydirecek' AKP'li adayın Çankaya'ya çıkmasını önlemenin yolunu Meclis'in yenilenmesi olarak görüyor. 
Baykal soruyor 
"Türkiye nereye gidiyor 25 yıl sonra Türkiye, kadınların başlarını kapatmadan özgürce dolaşmaya devam edecekleri bir ülke olacak mı, olmayacak mı " 
CHP liderinin 2007 seçimlerine iki yıl kala başlattığı tartışma, Çankaya'da eşinin 'başı bağlı' cumhurbaşkanıyla ilgili duyarlılığın 'Laik Cumhuriyet'i sahiplenme adına' şimdiden seslendirilmesi ihtiyacını yansıtmaktadır. 
Baykal, sorunu kişiselleştirmek istemediğini söylese de Recep Tayyip Erdoğan'ı işaret ediyor. 
Başbakan Erdoğan ise ABD dönüşü, uçakta 'Baykal boşuna yorulmasın, cumhurbaşkanını bu Meclis seçecek' diye konuşmuş. 
Bu tartışma, 1989 cumhurbaşkanlığı seçimlerini çağrıştırıyor. 
O dönemde Erdal İnönü, SHP genel başkanıydı, Baykal da genel sekreter. 1989 sonbaharında cumhurbaşkanlığı seçimi yapılacaktı, ANAP yerel seçimleri kaybetmiş, iktidarın oyu yüzde 21'e gerilemişti. 
Baykal SHP'nin yükselişini, Özal'ın Çankaya yolunu kesmeye dönük bir stratejiye dönüştürmek istedi. Ve 1989 cumhurbaşkanlığı seçimleri öncesinde 'Özal Çankaya'ya çıkamaz. Cumhurbaşkanı seçilse bile onursuzca indiririz' diye kampanya açtı. 
TBMM, muhalefetin tepkisine karşın, Evren'den sonra Özal'ı cumhurbaşkanlığına seçti. 
'Özal'ı indirme' polemiği 1991 seçimlerine dek sürdü. SHP, iktidara gelmek, Özal'ı indirecek çoğunluğa sahip olmak bir yana, DYP'nin de gerisine düştü ve Özal'dan sonra Demirel'e Çankaya yolunu açtı. 
CHP lideri Baykal, bu defa Tayyip Erdoğan'a meydan okuyor ama 2007'de altı ay önceye alınacak seçimde AKP'nin 'kaybedeceği'ni nasıl garanti edebilir CHP bugünkü görünümüyle, Baykal'ın liderliğinde alternatif olacak mı Kaldı ki, Baykal gerçekten 'erken seçim' istese cumhurbaşkanlığı krizini beklemez. İktidarı bugünden hedef alır. 2006'da seçim ister. 
Sadece 'türban'a kilitlenmiş seçim, 'referandum'a dönüşür ki, CHP'nin korktuğu asıl o zaman gerçekleşir. Baykal yine hesap hatası yapıyor 



</TEXT>
</DOC>
