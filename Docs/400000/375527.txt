<DOC>
<DOCNO> 375527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/uras.html </URL>
<DATE> 2005/09/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mardin'in geleceği turizme bağlı 
</HEADLINE>
<TEXT>


MARDİN 

Mardin'de terör döneminde boşalan 129 köyün 127'sine, boşalan 141 mezranın 72'sine dönüş gerçekleşmiş. 
Dönüş yapan hane sayısı 2.822, dönüş yapan nüfus 15.400. Dönüş yapılan köylerin sadece 5'ine, mezraların sadece 21'ine henüz elektrik bağlanamamış. Mardin Valisi Temel Koçaklar, dönüş yapılan köylerdeki tüm hizmetlerin düzgün yürütülmesi, can ve mal güvenliği için devletin her türlü tedbiri aldığını söylüyor. 
Geri dönüş yapanların geçimlerini sağlayabilmeleri, bölgede hayvancılığın geliştirilebilmesi ve de uzun yıllar boş kalan evlerin onarımı amacıyla devlet yardımları devam ediyor. 
Her aileye devletin Ceylanpınar Üretme Çiftliği'nden bir koç, 10 koyun veriliyor. Çimento ve inşaat malzemesi yardımı yapılıyor. Bine yakın aile koyun yardımından yararlanmış. Köylülere yaklaşık 4 bin ton çimento dağıtılmış. 
Temel Koçaklar Mülkiye, 1975 altı yıldır Mardin'de valilik yapıyor. Devlet avukatı olan eşi ile birlikte Mardin'in sorunlarını çözmek, daha iyi bir Mardin ortaya çıkarmak için çalışıyor. Mardinliler Vali'yi ve eşini çok seviyor. 
Mardin'de 4 bine yakın derslikte 80 bini kız, 120 bini erkek 200 bin öğrenci eğitim görüyor. 

Önce eğitim 
Harran'dan sonra Doğu'nun en büyük üniversitesi Mardin'de imiş. Birinci Dünya Savaşı'na kadar Mardin'deki Kasımiye Medresesi'nde tıp, tarım, eczacılık, astronomi eğitimi verilirmiş. Şimdi ise Mardin'de tek bir yükseköğretim kurumu yok. Dicle Üniversitesi'nin iki fakülte açması için eski Valilik Konağı onarılmış. Mardinliler YÖK Başkanı'nın "olur"unu bekliyor. 
Belediye Başkanı Metin Pamukçu AKP genç ve iyi niyetli bir Mardinli. Kendi gibi genç ve çağdaş görünümlü eşi ile doğdukları şehrin sorunlarını çözmeye çalışıyor. Önceliği altyapı çalışmalarına vermiş. Sokaklardaki çirkin elektrik tellerini yok etmek için elektriği yeraltına alıyor. Evlere 15 gün ara ile su verilirken şimdilerde 5 gün ara ile su verilmeye başlanmış. İki yıl içinde Mardin'in su sorununun çözüleceğini söylüyor. 
Vali ve Belediye Başkanı, turizm-eğitim ve tarımın Mardin'in geleceğini belirleyeceğini söylüyor. 
Artuklu ve Akkoyunlu dönemlerinden kalma binalar, Süryani manastır ve kiliseleri, zaviye ve türbeler, medreseler ve taş evleri ile Mardin 1600 yıllık bir tarih hazinesi. 

Kültür turizmi 
Geçen cuma Garanti Bankası'nın düzenlediği altı saat süren toplantıda Mardin'in ekonomik ve sosyal sorunlarının çözümü tartışıldı. Garanti Bankası bugüne kadar 26 ilde "Anadolu Sohbetleri" adı ile benzer toplantılar düzenlemiş. Toplantının yapıldığı ilin sorunlarına çözüm arayışlarına katkıda bulunmaya çalışmış. Mardin'deki toplantıda turizm ve hayvancılığın ilin ekonomisi için önemi vurgulandı. 
Geçen yıl Mardin'e 300 bin turist gelmiş. Mardin giderek daha çok turist çekiyor. Ama otel yok. Lokanta yok. 200 dolayındaki turistik yatak kapasitesi şimdilerde 750'ye çıkarılabilmiş. 
Belediye Başkanı Metin Pamukçu, taş yapılar arasındaki kötü binaları ayıklamaya, eski taş mahalleleri korumak için, Yenişehir'de TOKİ'nin desteği ile yeni ve planlı yapılaşmaya önem veriyor. 
Vali Temel Koçaklar, Yenişehir bölgesinde 800-400 koltuk kapasiteli Atatürk Kültür Merkezi'ni, Özel İdare bütçesinden inşa ettirmeye çalışıyor. 
Mardin sokaklarında fakirlik var ama sefalet yok. Aç, açıkta insan yok. Hele hele büyük şehirlerimizde çok sayıda gördüğümüz tesettürlü, kara çarşaflı kadınlardan hiç yok. 



</TEXT>
</DOC>
