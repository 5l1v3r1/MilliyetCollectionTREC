<DOC>
<DOCNO> 373927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur59.html </URL>
<DATE> 2005/08/29/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Memur-Sen Başkanı Aksu ''Bizler umutluyuyuz,inşallah gülerek ayrılcağız'' 
</HEADLINE>
<TEXT>

     Memur-Sen Genel Başkanı Ahmet Aksu, konfederasyonların revize edilmiş yeni tekliflerini Devlet Bakanı ve Başbakan Yardımcısı Mehmet Ali Şahin’e sunacaklarını belirterek, " Oradan gelecek rakamlarla gece yarısından sonra bir mutabakat ya da mutabakatsızlık metni imzalanacak" dedi. 
     Aksu, memur sendikaları konfederasyonlarının genel başkanlarının Başbakan Recep Tayyip Erdoğan ile yaptığı görüşmeden sonra gazetecilere açıklamalarda bulundu. 
     Görüşmede memurların sorunları ile Kamu İşveren Kurulu ve hükümetle tartışılan konuların gündeme geldiğini ifade eden Aksu, Başbakan Erdoğan’ın da maaş artışlarına ilişkin herhangi bir teklifte bulunmadığını kaydetti. 
     Kamu İşveren Kurulu’nun geçen hafta önerdiği teklifin bugün itibariyle geçerli olduğunu anlatan Aksu, Başbakan Erdoğan’ın kendilerinden tekliflerini yeniden revize ederek gelmelerini istediğini, konfederasyon başkanlarının da hükümet kanadının önerdiği rakamın yukarı çekilmesini talep ettiklerini belirtti. 
     Konfederasyonların revize edilmiş yeni rakamlarını bu akşam bir araya gelecekleri Bakan Şahin’e ileteceklerini kaydeden Aksu, "Oradan gelecek rakamlarla gece yarısından sonra bir mutabakat ya da mutabakatsızlık metni imzalanacak. Her iki taraf da revize edilmiş rakamlarını buraya getirecek" diye konuştu. 
     Anlaşmaya varılıp varılmayacağına ilişkin bir soru üzerine Aksu, "Bizler, umutluyuz, ümitliyiz. İnşallah aklıselim galip gelecek. Gece geç saatlere kadar belki burada olacağız. Ama inşallah gülerek ayrılacağız" dedi. 
     Aksu, toplantıda kamu personel rejiminden sözleşmeli personele, sağlık sektöründeki döner sermaye sorunlarından eğitim-öğretim tazminatlarına kadar her konuyu Başbakan ile görüşme olanağı bulduklarını da söyledi. 
     
</TEXT>
</DOC>
