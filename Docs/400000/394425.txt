<DOC>
<DOCNO> 394425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/dunya/axdun01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiye molotof 
</HEADLINE>
<TEXT>


Güneydeki Carpentras kasabasındaki camiye akşam namazı sırasında molotofkokteylleri atıldı. Champs Elysee'de polisleri denetleyen Sarkozy protesto edildi 

SABETAY VAROL Paris 


İki haftayı aşkın bir süredir banliyölerde yaşayan Müslüman Mağripli gençlerin yıkıcı şiddet eylemlerine sahne olan Fransa'da, önceki gün bir camiye akşam namazı sırasında molotofkokteylli saldırı düzenlendi. 
Güney bölgesi Vaucluse'deki Carpentras kasabasında caminin girişine atılan iki adet molotofkokteyli nedeniyle ölen ya da yaralanan olmazken, saldırı küçük çapta hasara yol açtı. Molotofkokteyllerini attıktan sonra kaçmaya başlayan saldırgan kendisini izleyen iki kişinin elinden kurtuldu. Çıkan küçük çaptaki yangın cemaat tarafından hızla söndürüldü ve ibadete devam edildi. 
Saldırıyı kınayan Cumhurbaşkanı Chirac, Carprentras'daki Müslüman toplumla dayanışma içinde olduğunu bildirdi. 
Diğer yandan Paris'te Champs Elysee Caddesi'nde görevli polisleri denetleyen İçişleri bakanı Nicolas Sarkozy, bir grup protestocu tarafından itilip kakıldı ve istifası istendi. Sarkozy'nin, denetlemeyi kısa keserek makam aracı ile ünlü caddeden uzaklaştığı görüldü. 
Bu arada, 2 hafta önce başkent Paris'te Kuzey Afrikalı iki göçmen gencin polisten kaçarken elektrik akımına kapılarak ölmesinden sonra başlayıp aralıksız süren şiddet olaylarında önceki gece toplam 502 araç yakıldı. Son gelişmeler, şiddet olaylarının Paris'te azalırken, diğer kentlerde arttığını gösteriyor. Polisle göstericiler arasında en önemli çatışma Fransa'nın ikinci büyük kenti Lyon'da yaşandı. Kent merkezindeki Bellecour Alanı'nda 70 kadar genç güvenlik güçlerine taş ve başka maddelerle saldırdı. Polisler topluluğu dağıtmak üzere göz yaşartıcı bomba kullandı. 

4 Türk'e 4'er ay 

SAADET ORUÇ Paris DHA 

Fransa'da çeşitli kentlerde 15 gündür devam eden şiddet olaylarında 4 Türk'ün de molotofkokteylleriyle yakalanarak cezaevine konulduğu öğrenildi. Çıkarıldıkları mahkemede 4'er ay ağır hapis cezası alan gençlerin isimlerinin Ferhat Samat, Şenol Püsküllü, Mahmut Dalda ve Murat Tabak olduğu açıklandı. 
Romorantin Belediye Başkanı Jeanny Lolgeuox'un verdiği bilgiye göre, Paris'in 200 km güneyindeki Romorantin'de yaşayan 18 ve 19 yaşlarındaki 4 Türk genci geçtiğimiz hafta cumartesi, bir çöp kutusunu ateşe vermek üzereyken molotofkokteylleriyle yakalandı. 
Fransız vatandaşı olan Samat, Püsküllü ve Tabak'ın aksine oturma iznine sahip olan Dalda'nın İçişleri Bakanı Nicolas Sarkozy'nin "Olaylara karışanlar sınır dışı edilsinler" talimatı gereğince sınır dışı edilmesi riski bulunduğu da belirtildi. 


</TEXT>
</DOC>
