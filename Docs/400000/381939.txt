<DOC>
<DOCNO> 381939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy17.html </URL>
<DATE> 2005/09/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İnönü Üniversitesi Ermeni konferansını tüm sonuçları ile reddediyoruz 
</HEADLINE>
<TEXT>

     Malatya İnönü Üniversitesi Rektörü Prof. Dr. Fatih Hilmioğlu, "İmparatorluğun Çöküş Döneminde Osmanlı Ermenileri" konferansı ile ilgili "Bu toplantıyı bilim dışı olarak değerlendiriyor ve tüm sonuçları ile reddediyoruz" dedi. 
     Rektör Prof. Dr. Hilmioğlu, İ.Ü Senatosu’nun İstanbul Bilgi Üniversitesi’nde gerçekleştirilen konferans ile ilgili aldığı kararı senato üyeleriyle açıkladı. 
     Sözde Ermeni soykırımı ile ilgili olarak bir süre önce Boğaziçi, Sabancı ve İstanbul Bilgi Üniversitesi’nin işbirliği ve öncülüğünde Boğaziçi Üniversitesi’nde yapılması planlanan toplantının toplumsal tepkiler nedeni ile ertelendiğini bildiren Prof. Dr. Hilmioğlu, Başbakan’ın önerileri de dikkate alınarak, bu toplantının yeniden yapılmasına karar verildiğini savundu. 
     Toplantının hemen öncesinde yargı kararı ile bu toplantının durdurulduğunu, yargı kararına rağmen yasal durum gözardı edilerek söz konusu toplantının yapıldığını ileri süren Prof. Dr. Hilmoğlu, şöyle konuştu 
     "Osmanlı Devleti içinde yüzyıllarca birlikte yaşayan Ermeniler 1915 yılında emperyalist güçlerin azınlıkları kışkırtmaları sonucu, 
     isyan etmiş ve düşmanla işbirliği yaparak Osmanlı Devleti’ni arkadan vurmuşlardır. Bu nedenle Osmanlı Devleti de Ermeni vatandaşlarını tehcire zorunlu göçe tabi tutarak, kendi varlığını korumak istemiştir. Savaş ortamı ve içinde bulunulan sağlıksız koşullar nedeni ile iki taraftan da çok sayıda insan yaşamını yitirmiştir. Bu uygulamada, Osmanlı Devleti’nin bir soy ya da kavmi ortadan kaldırma gibi bir niyet ve eylemi mevcut olmayıp sadece kendi varlığını koruma amacı söz konusudur. Soykırım denilen olay aslında bundan ibarettir." Hilmioğlu, batı ülkelerinin konuyu bilimsel olarak değil, tamamen siyasal bir yaklaşımla ele almış ve kendi parlamentolarında sözde soykırımın varlığını kabul eden yasalar çıkardığını ifade ederek, konuşmasını şöyle sürdürdü "Ülkemizdeki bir takım kişiler ve kurumlar da körü körüne bir batı sevdası uğruna bu oyunun bir parçası olabilmişlerdir. Toplantının da bu bağlamda değerlendirilmesi gerekir. Başta sayın Başbakan olmak üzere diğer bazı siyasilerin önerileri ile yeniden yapılmasına karar verilen toplantının üzerine siyasetin gölgesi düşmüştür. Siyasilerin kararları ile yapılan toplantının bilimsel olmaktan çok siyasal sonuçlan olacağı açıktır. Konunun önemi ile orantılı yeterli nitelikte ve sayıdaki uzmandan yoksun, önyargılı ve siyasetin gölgesi düşmüş olan bu toplantıyı, bilim dışı olarak değerlendiriyor ve tüm sonuçları ile birlikte reddediyoruz. Yargı kararını hiçe sayarak bu toplantının düzenlenmesine öncülük eden ve katkı sağlayan kişi ve kurumları İnönü Üniversitesi Senatosu olarak şiddetle kınıyoruz." 
     
</TEXT>
</DOC>
