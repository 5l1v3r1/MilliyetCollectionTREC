<DOC>
<DOCNO> 388145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/yguven.html </URL>
<DATE> 2005/10/20/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Beşiktaş'ın üzerinde tepinenler 
</HEADLINE>
<TEXT>



Beşiktaş-Kayserispor maçı, siyah beyazlı camiada "kırılma noktası" oldu. 
Futbolda örnekleri mevcuttur böyle vakaların. Üzücü fakat doğaldır. 
Lakin o maçın "güzelliği" heba oldu ben ona yanarım 
Hasılat Pakistan'a gidecekti. Hindistan ve Pakistan'ın uğruna yıllarca birbirlerini didikledikleri bölgeyi yerle bir eden deprem için... 
O yüzden, takım "Beşiktaşlı Pervez Müşerref"in şahsında tüm Pakistan halkına geçmiş olsun dileği ile çıktı karşılaşmaya. 
Ne kadar muhteşem bir kadirşinaslık, vefa ve dostluk örneği değil mi 
Kim bilebilirdi ki, o maçın sonunda da deprem olacak... Beşiktaş baştan aşağı titreyecek, ıspazmoza tutulacak ve üstünkörü yapılmış sıvalar, yerini doldurmayan tuğlalar dökülecek 
Kim bilebilirdi ki, kayıtsız şartsız iki Beşiktaş aşığı birbirlerine girecek ve züccaciye dükkanındaki filler gibi etrafı kırıp geçirecek 
Kim bilebilirdi 
Evet "Beşiktaş depremi" artçı şoklarla sürüyor şimdi. 
Rıza Hoca ile Sinan Engin bulabildikleri her kamera, her mikrofon önünde, giderek artan dozda sallıyorlar birbirlerine. 
Rıza Çalımbay bir kanala bağlanıyor, artık nasıl takip ediyorsa iki dakika sonra Sinan Engin telefonda 
Ne diyorlar, ne demek istiyorlar anlayan beri gelsin. Neyi paylaşamıyorlar o da belli değil. Şayet kavga uzarsa, etekteki tüm taşlar döküldüğünde taşları yerli yerine koyarak anlayabileceğiz artık. 
Sinan Engin'in menajer olmasına Rıza Çalımbay mı engeldi .. 
Yönetim kurulu Rıza Çalımbay'ı istifaya, Sinan Engin marifetiyle mi itekledi .. 
Diyelim ki ikisi de doğru... Her iki Beşiktaşlı da birbirlerine "kazık" atmış... 
Peki bize ne yahu 
Niye Beşiktaş'ın üzerinde tepiniyorlar 
Niye "açılıp" hava almasına müsaade etmiyorlar "daralan" Beşiktaş'ın 
Türkiye'nin en önemli konusu bu eski dostların yoluşması mı 
Hindistan ile Pakistan aynı işi Keşmir'in üzerinde yaptı... Gün geldi, geriye Keşmir kalmadı. Bir gün "Beşiktaş'a yardım" maçları oynanmasını istemiyorlarsa iki "damardan Beşiktaşlı" ya kavgayı bırakmalı, ya da gidip başka yerde paylaşmalılar kozlarını. 

"Vatansever"e yapılır mı bu 

Süreyya Ayhan Dünya Anti Doping Ajansı tarafından sıkı takibe alınmış. Zamanı ve mekanı belirsiz şekilde üç kere doping kontrolü yapacakmış görevliler. İki yıllık cezasının biteceğine yakın, WADA'nin yasak listesindeki tüm maddelerin araştırılacağı kan testi yapılacakmış. 
Belli ki huylanmış Dünya Anti Doping Ajansı... 
Haksız mı 
Hoca Koca'sının "Atlet dopingi vatanı için kullanır" beyanatı WADA yöneticilerinin kulağına gitmiş olmalı... 

Kabahat kromozomlarımızda mı 

Gözümün önünde... Bir ay önce Mardin'de geniş bir masanın etrafındayız. Mardin Valisi, Futbol Federasyonu Başkanı ve üyeleri, birkaç gazeteci, bir de sayın Süleyman Bölünmez. 
Kendisi hem Mardinspor başkanı, hem Mardin milletvekili, hem de Mardin'in velinimeti. 
Mardin'de bir tek olumlu iş yok ki, Süleyman Bölünmez'in payı olmasın. Çarşı tamiratından, spor olaylarına, Mardin'in tanıtımından yoksullara yardıma kadar sayın Bölünmez hep ön planda. 
Hal böyle olunca, o geniş masanın başında laf da ona düşüyor. Sayın Bölünmez, Federasyon Başkanı Levent Bıçakcı'dan bir tek şey istiyor 
"Taraftarlarımızın münferit olaylarında verilen cezalar belimizi büküyor". 
Evet... Belki de Türkiye'nin en konuksever, nazik insanlarının yaşadığı Mardin'de, futbol maçları çıldırtıyor taraftarları. Daha önce yazmıştım. Zamanında Mardin Stadı'nda dayak yiyen başka kentin emniyet müdürleri bile vardı. 
Bu yırtıcı davranışların ardında, belki de Mardin'in stadıyla, hava alanıyla, tarihiyle, mutfağıyla Süper Lig'e hazır olmasının verdiği gerginlik yatmaktaydı. 
Çok güzel anlattı sayın Bölünmez. Başkan Bıçakcı da dahil hepimizin onayını aldı. 
Dün haberi okudum yıkıldım 
Süleyman Bölünmez, Antalya mağlubiyeti ardından hakemi tokatlamış, rapora göre hakemin milletine bayrağına küfretmişti. Federasyon Başkanvekili Şekip Mosturoğlu ve MHK Başkanı Ufuk Özerten, disiplin kurulunun vereceği ceza ile yetinmeyerek, meseleyi Meclis'e taşıdı. Nedir bu olayın izahı 
Dr. Jekyll Mr. Hayd öyküsü mü Sayın Bölünmez masada başka, sahada başka bir insan mı Yoksa daha genel bir hastalık mı Acaba bizim kromozomlarımız spor yapacak kadar bükülemedi mi hala Pabuçlar İtalyan ama, şapka ortaçağdan kalma mı 
Kendimizi mi kandırıyoruz biz 

Vekil, asilden beter 

Ve sonunda bu da oldu... Denizlispor Stadı'nın şeref tribününden futbolcunun kafasına su şişesi fırlatan milletvekili, "asla pişman değilim, o da bize küfür etti" dedi. 
Yetmedi parti arkadaşı milletvekili Halil Tiryaki, "Ben olsam tabanca çekerdim" desteğini verdi. 
Yani... Bir milletvekili maça gidecek. Şeref Tribünü'ne kurulacak. Rakip takımın futbolcuları maçtan çıkarken yarı beline kadar sarkıp ağız dalaşına girecek. Karşılığında küfür gelince eline geçirdiklerini futbolcuya atacak... 
Meclisten arkadaşı yetişirse, birkaç tane "sıkacak" küfür eden sporcuya... 
Pes valla... 
Gitmeyin maça falan sayın vekilim. Asiller sizi aratmıyor zaten. Çok var tribünde sizin gibisi. Gitmeyin de TBMM'nin imajı zedelenmesin bari. 
Diyelim ki, maçtasınız. Diyelim ki günahsızsınız. Vestel Manisalı Yılmaz, şeref tribünene küfür ede ede gidiyor tünele. Bir hukuk devletinde bireylerin ceza veremeyeceğini en iyi siz bilmelisiniz. Çağırırsınız bir emniyet görevlisini, şikayetçi olursunuz. Milletvekili olduğunuz için sizi dinlememeleri gibi bir lüksleri de yok. İki şahit... Yılmaz mahkemede. 
Fena bir örnek mi olurdu yani .. 
En azından küfür edene şişe atan milletvekili örneğinden iyi değil mi 
Tabanca çekmeye niyetleneni söylemeye gerek yok. Allah ıslah etsin. 

Bak şu Bilgin'e .. 

Pazar akşamı TRT'deki Stadyum programında "Medya, yöneticilerden görüş almamalı" dedi Bilgin Gökberk 
Program arkadaşı Erdoğan Arıkan'la birlikte hepimiz irkildik. 
Olabilir miydi böyle bir şey 
Arıkan, "Medya görevini yapacak" dedi şaşkınlıkla. 
Doğrusu aynı şaşkınlık bende de vardı. 
Sonra oturdum düşündüm Bilgin haklı... 
Medya yöneticilerden görüş almayabilir .. 
Ne zaman .. 
Yöneticiler görüş alınmayacak kadar kısa, kuru, genel konuşmaya başladıklarında. 
Yoksa böyle sulu zırtlak roman gibi demeçler ve kişiye yönelik suçlamalar, rakipleri karalamalar sürdükçe, ilgi azalmaz artar. 
Yönetici monologları "Reality Show"lara fark atacak kadar çıtayı yükseltmişken mümkün mü medyanın görmezden gelmesi 
Hem medyanın görmezden gelmesini isteyen yönetici kim ki 
Avrupa'da niye yok 
Dişe dokunur bir şey söylemiyor ki adamlar. 
Bilgin haklı ama 20 -30 yıl sonra söylemeli bu lafı. 


</TEXT>
</DOC>
