<DOC>
<DOCNO> 379234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonsiy10.html </URL>
<DATE> 2005/09/17/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Adalet Bakanı Çiçek Kazakistan'da... 
</HEADLINE>
<TEXT>

     Adalet Bakanı Cemil Çiçek, teröre destek verenlerin her dönemde çıktığını belirterek, önemli olanının, vatandaşların sağduyuyla onlara itibar etmemesi olduğunu söyledi. 
     Çiçek, Kazakistan ziyaretinin son gününde, Almatı’da Türk Büyükelçiliği ve Almatı Şehir Mahkemesi’ni ziyaret ettikten sonra Türk gazeteciler ve işadamlarıyla bir araya geldi. 
     Bakan Çiçek, gazetecilerle sohbetinde, Türkiye ile Kazakistan arasında her dönemde iki taraflı üst düzeyde ziyaretler olduğuna dikkati çekerek, bundan memnuniyet duyduklarını belirtti. 
     Adalet Bakanlığı’nın genellikle içe dönük hizmetler veren bir bakanlık gibi gözüktüğünü ifade eden Çiçek, "Ancak son birkaç senedir bizim bakanlık, özellikle AB ile ilişkiler açısından ikinci bir dışişleri gibi oldu" dedi. 
     Karşılıklı ziyaretlerin yapılmasında fayda gördüklerini kaydeden Bakan Çiçek şunları kaydetti 
     "Çünkü, ziyaret yaptığımız ülkelerde çok sayıda vatandaşımız, işadamımız var ve bunların karşılaştığı birçok da hukuki problem var. 
     Eğer bu problemler bir hukuki çerçeveye oturtulmazsa o zaman da bazı sıkıntılar oluyor. Onun için biz bu tür ilişkileri, bu alanda da geliştirmek istedik. Faydalı bir ziyaret oldu."’ Türkiye ile Kazakistan arasında, "suçluların karşılıklı iadesi" ve "hukuki ve cezai konularda yardımlaşma" anlaşmaları bulunduğunu hatırlatan Çiçek, bu anlaşmalara dayanarak Kazakistan’ın, Türkiye’de terör suçu işleyerek bu ülkeye kaçan bir suçluyu iade ettiğini kaydetti. Bunun için Kazakistan tarafına teşekkür eden Çiçek, bunun diğer ülkelere örnek olmasını istedi. 
     Bakan Çiçek, Kazakistan ile bir ülkede mahkum olmuş diğer ülke vatandaşının, cezasının kalan bölümünü kendi ülkesinde tamamlamasına ilişkin "hükümlülerin transferi" konusunda bir anlaşma ve iki ülke adalet bakanlıkları arasında da "işbirliği protokolü" imzalanacağını, bu konuda çalışmaların devam ettiğini ve Kazak Bakan Türkiye’ye geldiği zaman imzalanmasının planladığını bildirdi. Çiçek, "Bu vesile ile Kazakistan ilişkilerine yeni bir boyut getirmiş olduğumuzu düşünüyorum" diye konuştu. 
     "Türkiye’nin son birkaç yıldır Orta Asya ile ilişkilere fazla önem vermediği, bu bölgenin Türk dış siyasetinde geri plana düştüğü şeklinde görüşler ortaya atıldığı" yönündeki bir soru üzerine Bakan Çiçek, bunun doğru olmadığını, yalnız basının bu bölgeyle ilgili haberleri manşetlere çıkarmamış olmasından bu tür düşüncelerin doğmuş olabileceğini, bu yıl içinde Başbakan ve kendisi dahil bazı bakanların ziyaretine dikkati çekerek, hükümetin bu coğrafyaya yönelik politikasında bir değişiklik olmadığını söyledi. 
     Türkiye’nin AB ile ilişkilerinin bu dönemde öncelikli ve gündemde olduğunun da bir gerçek olduğunu ifade eden Çiçek, ancak bunun birini diğerine tercih etmek gibi bir düşünceye neden olmaması gerektiğini, çünkü bir taraf ile ilişkilerin diğer tarafı ihmal anlamına gelmediğini söyledi. 
     Çiçek, Türkiye’nin Orta Asya ile ilişkilere farklı baktığını, Türkiye’nin bu coğrafya ile önemli bağları bulunduğunu ve ilişkilerini ayrı bir çerçevede ele aldığını bildirdi. 
     
     AB İLE İLİŞKİLER 
     Çiçek, AB ile ilişkileri konusunda da Türkiye’nin üzerine düşeni yaptığını ve 3 Ekim’de müzakerelere başlanacağını söyledi. 
     Avrupa’nın şimdi kendi içinde tartıştığını ve değerlendirme yaptığını belirten Çiçek, AB’nin verdiği sözü yerine getirmesi gerektiğini kaydederek şunları söyledi 
     "Türkiye 3 Ekim’de müzakerelerin başlamasıi için üzerine düşeni yapmıştır. AB’nin de üzerine düşeni yapması, verdiği sözü yerine getirmesi gerekir. Müzakereler başlamadığı takdirde AB adına ciddi güven problemi ortaya çıkar." 
     
     "TERÖR YILANI ENİNDE SONUNDA DESTEKÇİSİNİ DE SOKAR" 
     Adalet Bakanı Çiçek, Türkiye’de yaşanan bazı terör olayları ve dışarıdan yapılan bazı açıklamalara ilişkin olarak da şunları kaydetti 
     "Geriye dönük Türkiye’deki terör tarihine baktığınız zaman, Türkiye ne zaman ki kalkınma hamlesine hız verir de, belli bir ivmeyi, başarıyı yakalarsa, o zaman bundan rahatsızlık duyanlar, Türkiye’nin bu gelişmesi, başarısı karşısında menfaati haleldar olanların kullandığı bir kısım enstrümanlar, araçlar vardır. Bunların başında da terör olayları gelir. Çünkü terör olaylarıyla birlikte insanlar bir tereddüt geçirir ne oluyoruz der, gelecekle ilgili bir kararı varsa bir süre askıya alır, bekler. 
     Türkiye son üç senedir çok önemli bir başarı yakaladı. Genel dengeler oluştu. Her şey yerli yerine oturdu. Borsa yükseldi, enflasyon tek haneli rakamlara indi, petrol fiyatlarındaki anormal artışa rağmen ihracat 70 milyar dolara ulaştı, yatırımlar arttı. 
     Bu gelişmelerden rahatsız olan çevreler, geçmişte de olduğu gibi terörü bir araç olarak kullanıyor. Önemli olan, vatandaşların bu tuzağa düşmemesi. Halkımız çok şükür sağduyulu hareket ediyor. Geriye kalanlara ise, vatandaşımızın desteği ile güvenlik güçlerimiz gereken cevabı verir. 
     Etnik terör ne zaman başladı diye tarihe bir bakarsanız, Türkiye kendi imkanlarıyla GAP projesini finanse eder hale geldiği zaman. Bu projeyi akim sonuçsuz kılmak için etnik terörü kullandılar. GAP projesi 32 milyar dolarlık bir projedir. Halbuki 30 bin’den fazla vatandaşımızın canına mal olan etnik terör, 3 GAP projesi kadar zarara malolmuştur. Teröre destek verenler her zaman vardır. Önemli olan vatandaşların, bu tür kötü niyetlilere sağduyusuyla itibar etmemesidir. Bu yılan eninde sonunda gelir bu destekçilerini, terör şarlatanlığı yapanları sokar." Kazakistan’daki temaslarını tamamlayan Bakan Çiçek, bu gece ülkeden ayrılacak. 
     
</TEXT>
</DOC>
