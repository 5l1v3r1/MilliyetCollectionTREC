<DOC>
<DOCNO> 372447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko06.html </URL>
<DATE> 2005/08/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İşsizler kendini içki ve sigaraya vurdu 
</HEADLINE>
<TEXT>

     Türkiye’deki ailelerin temel gelir kaynaklarına göre harcama kalıplarının da önemli ölçüde değiştiği belirlendi. Harcanabilir gelirine oranla içki ve sigaraya en yüksek payı işsizlik geliri alanların ayırdığı, faiz geliriyle yaşayanların ise ulaştırmaya gıdadan daha fazla para harcadıkları belirlendi. Maaş ve ücretliler harcamalarının büyük bölümü kiraya için yapıyor. Ev eşyası ve giyim-ayakkabının en iyi tüketicileri ise gayrimenkul kira geliri elde edenler olduğu belirlendi. 
     DİE Hanehalkı Tüketim Harcamaları Araştırması kapsamında temel gelir kaynaklarına göre ailelerin harcama kalıplarını da çıkardı. 
     
     MAAŞ VE ÜCRETLİLER 
     Buna göre maaş ve ücretlilerin harcamalarının yüzde 26.13’le büyük bölümünü konut kira harcamaları oluşturuyor. 
     Harcamalarının yüzde 24.15’ini gıda için ayıran ücret ve maaş geliriyle geçinenlerin üçüncü büyük harcama alanlarını ise yüzde 10.91’le ulaşım oluşturuyor. Maaş ve ücretlilerin sigara ve içki için yaptığı harcamalar ise toplam harcamalarının yüzde 4.38’ini meydana getiriyor. 
     Maaş ve ücretlilerin harcamalarının yüzde 6.41’ini de lokanta ve pastane harcamaları oluşturuyor. BU haliyle maaş ve ücretliler diğer kesimlere göre harcamalarından lokanta, otel ve pastane için daha yüksek bir pay ayırıyorlar. 
     
     İŞSİZLER KENDİNİ İÇKİ VE SİGRAYA VURDU 
     DİE’nin araştırması işsizlik geliri elde edenlerin, diğer gelir türlerine göre içki ve sigara için çok daha büyük bir pay ayırdıklarını ortaya çıkardı. Buna göre Türkiye ortalaması yüzde 4.67 olan diğer kesimlerde de yüzde 3’le yüzde 4.68 arasında seyreden içki ve sigara 
     harcamalarının toplam harcama içerisindeki payı işsizlik geliri elde eden ailelerde yüzde 6.57’ye çıkıyor. İşsizlik geliri elde edenlerin harcamalarının yüzde 35.36’sını gıda, yüzde 31.98’ini ise kira oluşturuyor. 
     
     GIDADAN ÇOK BENZİN 
     Temel geliri kenkul kıymet faiz gelirlerinden oluşan aileler ise ulaştırma için araba-benzin v.b gıdadan daha fazla harcama yapıyor. Türkiye ortalaması yüzde 9.46 olan ulaştırma harcamalarının toplam harcamalardan aldığı pay faiz geliriyle geçinen ailelerde yüzde 19.58’e çıkıyor. Bu ailelerin harcamalarından gıdaya ayırdıkları pay ise yüzde 17.91’le ulaştırma harcamalarının altında kalıyor. 
     Bu arada faiz geliri elde edenlerin harcamalarından en az payı ise yüzde 1.3’le kültür ve eğlenceye ayırdıkları belirlendi. Bu oranla söz konusu grup diğer gruplara göre kültür ve eğlenceye en az harcama yapan grup olarak da ön plana çıkıyor. 
     
     KİRA GELİRİYLE GEÇİNENLER 
     Kira geliriyle geçinen ailelerin ise ev eşyası ile giyim ve ayakkabı için diğer gelir gruplarına göre harcamalarından çok daha yüksek paylar ayırdıkları belirlendi. Kira geliriyle geçinen ailelerin harcamalarının yüzde 7.49’unu giyim ve ayakkabı, yüzde 10.03’ünü ise ev eşyası harcamaları oluşturuyor. Ayrıca sağlık için en yüksek oranda harcamayı da yüzde 5.98’le kira geliri elde edenlerin yaptığı belirlendi. 
     
     EMEKLİ PARAYI KİRAYA HARCIYOR 
     Emekli geliriyle geçinen ailelerin ise en fazla parayı yüzde 31.57’le barınma yüzde 29.37’sini ise beslenme için ayırıyor. 
     
</TEXT>
</DOC>
