<DOC>
<DOCNO> 379830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/siyaset/axsiy02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtleri anlayamıyorum' 
</HEADLINE>
<TEXT>


Avrupa Parlamentosu'ndaki "Kürt Konferansı"nda konuşan Lagendijk, "Son günlerdeki gerginliği anlıyorum, ancak Kürtleri anlamıyorum" dedi. Lagendjk, hem Türkiye'nin hem de Kürtlerin bir kavşakta olduğunu söyledi 

GÜVEN ÖZALP Brüksel 


Avrupa Parlamentosu'nda düzenlenen "Avrupa Birliği, Türkiye ve Kürtler" konferansında verilen mesajlarda, müzakere sürecinin Kürt sorununun çözümüne katkı sağlayacağı unsuru öne çıktı. Geçen hafta Türk gazeteciler önünde, "Kürtler, Öcalan ve PKK'yla bağlarını koparmalı" diyen AB Türkiye Karma Parlamento Komisyonu Eş Başkanı Joost Lagendijk, konferansta aynı netlikte bir mesaj veremedi. 
Sorunun çözümü için, "Şartsız ve mutlaka siyasi yol tercih edilmeli" diyen Lagendijk, Aydınlar Deklarasyonu ve Başbakan Erdoğan'ın açıklamalarının ardından yaşananları anladığını belirterek, "Aynı sahneler Özal'ın çıkışlarının ardından da yaşandı. Bugünkü gelişmeleri anlayabiliyorum, ancak Kürtleri anlayamıyorum" dedi. Lagendijk, "Dilinizin medyada kullanımı için, haklarınızın artması için hatta Öcalan'ın durumunun iyileşmesi için gösteri düzenleyin. Bunu anlarım. Ama Öcalan'ın serbest bırakılması için gösteri düzenlemeyin. Bu anlamsız, çünkü gerçekçi değil" diye konuştu. 
Son günlerdeki olayların çözüm istemeyen kesimlerden kaynaklandığını söyleyen Lagendijk, bunları "milliyetçiler ve ordu" olarak sıraladı. "Milliyetçilerin ve ordunun elini güçlendirecek adımlardan kaçının" diyen Lagendijk, hem Türkiye'nin hem de Kürtlerin bir kavşakta olduğunu söyledi. 
Toplantının ardından Milliyet'e konuşan Lagendijk, Kürtlerin, Türkiye'nin sunabileceğinden çok şey istememesi gerektiğini söyleyerek, "Sürekli İmralı'ya bel bağlamamalılar. Oluşum aşamasındaki yeni parti, eski dogmalardan çıkışın yolu olabilir" dedi. 

ABD ve AB'ye tepki 
Demokratik Toplum Hareketi DTH üyesi Hatip Dicle ise, Irak'ta Kürtlerin sorununun federatif ve demokratik bir yapı içinde çözüldüğünü belirterek Türkiye'de ise konunun h l sorun olmaya devam ettiğini söyledi. Dicle, ABD ve AB'nin PKK'yı terör listesine almasının askeri operasyonların artmasına neden olduğunu savundu. 
DTH Koordinasyon kurulu üyesi Selim Sadak da bir halklar çatışması olasılığından endişelendiğini belirterek, "Kürt sorunu Türkiye açısından tayin edici öneme sahip" diye konuştu. Sadak, reformlara ve Başbakan Erdoğan'ın açıklamalarına karşın sorunun çözülemediğini belirtti. 

Konferanstaki mesajlar 

Kürt sorunu, terör, güvenlik, geri kalmışlık - eğitimsizlik eksenindeki yüzeysel anlayış bırakılmalı. Tüm politikaların merkezden belirlenmesi anlayışı bırakılmalı, yerel demokrasi kültürü temel alınmalı. Dağdaki gerillaların silah bırakması ve yasal yaşama kazandırılmaları için gerekli yasal düzenlemeler yapılmalı. Öcalan'ın ağır tecrit durumu kaldırılmalı. Yüzde 10 barajı düşürülmeli. 

</TEXT>
</DOC>
