<DOC>
<DOCNO> 391500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur07.html </URL>
<DATE> 2005/11/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sırtında bıçakla okula geldi 
</HEADLINE>
<TEXT>

     Murat KİBRİTOĞLU DHA 

ADANA’da, ilköğretim okulu 8’inci sınıf öğrencisi 15 yaşındaki Emrah Yıldız, okulundan 200 metre uzaklıkta, yolda tartıştığı kuzeni 19 yaşındaki Ebru Yıldız tarafından sırtından bıçaklandı. Sırtında bıçakla okula gelen Yıldız, öğretmenlerinin çağırdığı ambulansla hastaneye kaldırıldı. 
     Olay, PTT Evleri Mahallesi’ndeki Emine Türkkan İlköğretim Okulu’nda saat 14.00 sıralarında meydana geldi. Okula gelen Ebru Yıldız, dış kapıdaki nöbetçi öğrencilere, 8 B sınıfı öğrencisi amcasının oğlu Emrah’ı görmek istediğini bildirdi. İçeri alınmayan genç kız, tenefüs zili çalana kadar bekledi. Tenefüste yapılan anonsla ziyaretçisi olduğu duyurulan Emrah Yıldız, kapıya gittiğinde gördüğü amca kızı Ebru Yıldız ile konuşmak için okul dışına çıktı. Yaklaşık 200 metre uzaklaşan iki kuzen arasında henüz bilinmeyen bir nedenle tartışma çıktı. Yanında getirdiği ekmek bıçağını çıkaran Ebru Yıldız, bıçağı Emrah’ın sırtına saplayıp, olay yerinden kaçtı. Yaralı öğrenci ise sırtında bıçak olduğu halde okuluna döndü. Okul bahçesine girdiği anda yere yığılan Emrah Yıldız, okul yöneticilerinin çağırdığı ambulansla sırtındaki bıçak çıkarılmadan Çukurova Üniversitesi Tıp Fakültesi Balcalı Hastanesi’ne götürüldü. Acil serviste tedavi altına alınan Emrah’ın sırtındaki bıçak ameliyatla çıkarıldı. 
     
     'SIRTIMDAKİ BIÇAĞI ÇIKARIR MISINIZ ' 

     Amcasının kızı tarafından bıçaklanan ilköğretim öğrencisi Emrah Yıldız’ın, sırtındaki ekmek bıçağı ile okula gelirken yol üzerindeki esnafa, Sırtımdaki bıçağı çıkarır mısınız Sırtım çok kötü'' dediği öğrenildi. 
     Emrah Yıldız’ın okulda uyumlu bir öğrenci olduğunu söyleyen okuduğu Emine Türkan İlköğretim Okulunun yöneticileri, böyle bir olayın yaşanmasından dolayı çok şaşırdıklarını söyledi. Bıçaklı saldırgan Ebru Yıldız, kendi oturduğu Belediye Evleri Mahallesinde yakalandıktan sonra polis otosu ile Cumhuriyet Polis merkezine getirildi. Yıldız’ın bıçaklamayı neden gerçekleştirdiğini araştıran polis ekipleri, geniş çaplı soruşturma başlattı. 
     
</TEXT>
</DOC>
