<DOC>
<DOCNO> 369254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko21.html </URL>
<DATE> 2005/08/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erdoğan, Diyarbakır'da konutları teslim etti... 
</HEADLINE>
<TEXT>

     Fatma Coşkunoğlu AA 

Toplu Konut İdaresi TOKİ tarafından Diyarbakır-Şilbe'de yaptırılan toplam bin 600 konuttan satılanlar, Başbakan Recep Tayyip Erdoğan'ın da katıldığı bir törenle hak sahiplerine teslim edildi. 
     Törene, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Milli Eğitim Bakanı Hüseyin Çelik, Bayındırlık ve İskan Bakanı Faruk Nafiz Özak, Devlet Bakanı Nimet Çubukçu, Tarım ve Köyişleri Bakanı Mehmet Mehdi Eker katıldı. 
     Konutların teslim töreninde konuşan TOKİ Başkan Vekili Erdoğan Bayraktar, idare olarak Diyarbakır'da gerçekleştirdikleri ve süren yatırımlarının tutarının 75 trilyon lira olduğunu bildirdi. 
     Hak sahiplerine bugün teslim edilen bin 600 konut dışında Diyarbakır-Ergani yolunda 3 bin konutluk bir uydu kent planladıklarını kaydeden Bayraktar, ayrıca 400 yataklı bir hastane, eğitim kurumları ve ticaret merkezleri yapılacağını anlattı. 
     Ağustos başı itibariyle Türkiye genelinde 69 ilde 129 ilçede 312 TOKİ şantiyesinin bulunduğunu açıklayan Bayraktar, halen 126 bin konutun inşaatının sürdüğünü, yıl sonuna kadar da 55 bin konutun teslim edileceğini söyledi. 
     Bayraktar, Diyarbakır Şilbe'de bin 600 konut için toplam 58 milyon YTL'lik yatırım gerçekleştirildiğini, 35 bin-51 bin YTL arasında değişen bedellerle 10 yıl vadeyle satışa sunulan konutların ilk başlangıç taksitlerinin de 230-430 YTL arasında değiştiğini kaydetti. 
     TOKİ Şilbe projesinden konut alan 10 kişiye anahtarlarını Başbakan Erdoğan verdi. Başbakan Erdoğan, törenden sonra beraberindeki bakanlar ve milletvekilleriyle birlikte örnek daireleri gezdi. Erdoğan'ın bu sırada, konutlardaki işçiliğin daha da iyileştirilmesini istediği ve çevredeki yeşillikleri de yetersiz bulduğu öğrenildi. 
     Başbakan Erdoğan konuşmasını yaparken törene katılanlar ''köylü ağanın kölesi oldu, yoksul köylünün umudu devletin hazine arazisidir, Kulp ve Dicle'ye hastane istiyoruz, Sayın Başbakanımız 12 ayda ev sahibi olduk teşekkür ederiz. Size ve TOKİ'ye tüm Diyarbakır halkı olarak teşekkür ederiz, Hani sizinle gurur duyuyor, Hani size minnettar'' yazılı pankartlar dikkati çekti. 
     Başbakan Erdoğan konuşmasını yaparken de törene katılanlardan bazıları, bir taraftan, hastane, üniversite, fabrika isteklerini dile getirirken, sık sık zılgıt çektiler. ''Diyarbakır seninle gurur duyuyor'', ''halkçı başbakan'', ''demokrat başbakan'' sloganları duyuldu. Bazı kadınların da ''cumhurbaşkanı olasın inşallah'' diye bağırdığı gözlendi. 
     Başbakan Erdoğan'ın Diyarbakır gezisinin konut teslim törenine, Ankara ve İstanbul'dan çok sayıda muhabir, köşe yazarı ve medya temsilcileri katıldı. 
     
</TEXT>
</DOC>
