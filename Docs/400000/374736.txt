<DOC>
<DOCNO> 374736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko31.html </URL>
<DATE> 2005/09/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tüzmen Bu yıl böyle devam ederse program hedefimizi tuttururuz 
</HEADLINE>
<TEXT>

     Devlet Bakanı Kürşad Tüzmen, ihracatın ithalatı karşılama oranının 1 Ocak'tan 31 Ağustos'a kadar olan dönemde yaklaşık yüzde 61.5 seviyesinde olduğunu bildirdi. 
     Tüzmen, 2. İstanbul Mermer, Doğal Taş Ürünleri ve Teknolojileri Fuarı'nın açılışının ardından gazetecilere yaptığı açıklamada, Ağustos ayında ihracatın yaklaşık 5 milyar dolar, ithalatın ise 9 milyar dolar civarında gerçekleştiğini söyledi. 
     Arzuladıkları rakamların ihracatta 6 milyar dolar, ithalatta 9 milyar dolar seviyeleri olduğunu dile getiren Tüzmen, geçtiğimiz aylarda ithalatın aylık olarak 10 milyar doları zorladığını anımsattı. 
     Bu durumun ihracatın ithalatı karşılama oranını Haziran ve Temmuz'da oldukça düşürdüğünü belirten Tüzmen, genel olarak ihracatın ithalatı karşılama oranının Temmuz ve Ağustos ayında yüzde 55'ler seviyesinde olduğunu kaydetti. 
     Tüzmen, bunun genel ortalamayı aşağıya çektiğine dikkat çekerek, ''İhracatın ithalatı karşılama oranı şu anda 1 Ocak'tan 1 Ağustos'a kadar olan dönemde yaklaşık yüzde 61.5 seviyesinde. Geçen yıl aynı dönemde bu oran yaklaşık yüzde 63.5 seviyesindeydi'' dedi. 
     Yaşanan sıkıntılara rağmen morallerinin yüksek olduğunu, çalışmalarına devam edeceklerini ifade eden Tüzmen, ''İthalatın baskısı da devam ediyor. Önümüzdeki dönem 9 milyar dolar seviyesini sürdürmesi ve ihracatın ithalatı karşılama oranı bu yıl yaklaşık 62'ler seviyesinde olması halinde herhangi bir sorun yok. Yüzde 60'ın üstü, hatta 70'lerin üstü bizim için idealdir'' şeklinde konuştu. 
     Kürşad Tüzmen, Temmuz ayında ihracatta yüzde 1.1'lik artış gördüklerini, bu durumun herkesi üzdüğünü dile getirerek, şunları kaydetti 
     ''İhracat artışı, Ağustos ayında yaklaşık yüzde 16.7'lik bir ortalamaya ulaştı. Bu bizim senelik ortalamamızı yüzde 17'ler seviyesine getirmiş durumda. Bu yıl böyle devam ederse, program hedefimiz olan ihracatta 71 milyar doları tutturacağımız gözüküyor. Tarımda da geneli üzerinde bir ihracat artışı gözlendi.'' 
     
     ''ENDİŞE EDECEK BİR DURUM YOK'' 
     Kürşad Tüzmen, bir gazetecinin ''Elinizde endişe edilecek bir veri var mı '' sorusuna, ''Şu anda endişe edecek bir durum yok. Neden İhracatın ithalatı karşılama oranı genel ortalama olarak yüzde 60'ın üzerinde. Ve bizim gördüğümüz esas gösterge olan dış ticaret açığının toplam dış ticarete oranında yüzde 22'ler civarında seyrediyoruz. Bu yıl tahmin ediyorum 40 milyar dolar bir dış ticaret açığımız olacak'' yanıtını verdi. 
     Dış ticaret açığının 180 milyar dolar civarında seyredecek dış ticaret hacminin içinde yüzde 20-22'lik rakama karşılık geleceğine işaret eden Tüzmen, bunun rahatlıkla çevrilebileceğini söyledi. 
     Tüzmen, şunları kaydetti 
     ''Şu anda Mermer Fuarı'ndayız. Çok önemli ürün olarak görüyorum. Ciddi rezervlerin olduğu ülkemizde bu tip ürünlerimizin ihracatını artırabilirsek, bu şekilde ihracat-ithalat arasındaki farkı önümüzdeki senelerde kapatabiliriz. Bu yıl bu sektörde 500 milyon dolar ihracat gerçekleşti. 2006'da 1 milyar doları aşacağını umuyoruz. Bu şekilde her sektörümüz 1'er milyar dolarlık ihracat rakamını aşarsa, o zaman Türkiye'nin ihracatı gerçekten kalıcı ve sürdürülebilir bir ihracat haline gelir.'' 71 milyar dolarlık ihracatı yakalamanın kolay olmadığını dile getiren Tüzmen, geriye doğru 12 ay tamamlandığında Türkiye'nin ihracatının 71 milyar dolara ulaşmış durumda olduğunu söyledi. 
     Kürşad Tüzmen, bazı esaslı kalemlerde özellikle Eximbank, gümrükler konusunda çalışmalarını sürdürerek ihracatçıya destek olmaya gayret ettiklerini vurguladı. 
     Bakan Tüzmen, Türkiye'nin 2008 yılında rahatlıkla 100 milyar dolar ihracat rakamını göreceğini vurguladı. 
     
</TEXT>
</DOC>
