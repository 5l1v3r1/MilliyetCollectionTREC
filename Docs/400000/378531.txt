<DOC>
<DOCNO> 378531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/axsiy01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan PKK mesajı 
</HEADLINE>
<TEXT>


ABD Başkanı, Başbakan Erdoğan'la sohbet ederken, Beyaz Saray'da önceki gün görüştüğü Irak liderine "PKK konusunda bir şey yapın" dediğini aktardı 

Yasemin Çongar - Washington 


ABD Başkanı George W. Bush, Irak Cumhurbaşkanı Celal Talabani ile önceki gün Beyaz Saray'da yaptığı görüşmede PKK konusunu gündeme getirerek, Irak'taki örgüt varlığına karşı önlem alınmasını istedi. Bush, Talabani ile arasında geçen PKK diyaloğunu önceki akşam New York'ta bir araya geldiği Başbakan Recep Tayyip Erdoğan'a da aktardı. 

PKK'ya bir şeyler yapın 
Bush, BM Zirvesi için New York'ta bulunan 150 devlet ve hükümet başkanı onuruna Waldorf Astoria Oteli'nde verdiği resepsiyonda Erdoğan'la sohbet etti. 
Bush, kolunu tutarak konuştuğu Erdoğan'a, "Bugün Talabani'yle görüştük. PKK konusunda Türkiye'nin endişeli olduğunu kendisine söyledim. PKK'ya karşı bir şeyler yapmaları gerektiğini aktardım" dedi. 
Erdoğan'ın, Talabani - Bush görüşmesinde hazır bulunan ABD Dışişleri Bakanı Condoleezza Rice'la sohbeti sırasında da PKK konusu açıldı. Rice da Bush'un söylediklerini tekrarladı. 
Erdoğan, Rice'a ayrıca "Irak'ta işler nasıl gidiyor " diye sorunca, ABD Dışişleri Bakanı, "Seçimlere kadar geçecek 4 ay çok önemli" dedi. Başbakan da, "Biz de bunu çok önemsiyoruz. Irak'ı temsil edebilecek bir parlamento oluşmasını umuyoruz" diye karşılık verdi. 

Roj TV uyarısı 
Resepsiyonda Danimarka Başbakanı Anders Fogh Rasmussen ile de sohbet eden Erdoğan, bu ülkeden uyduyla yayın yapan PKK yanlısı "Roj Tv" konusunu gündeme getirdi. Erdoğan, Roj Tv'nin "terör örgütünün yayın organı" olduğunu belirterek yayınlarından duyulan rahatsızlığı aktardı. 
Rasmussen'in "Roj TV'yi bilmiyorum" demesi üzerine, Erdoğan, "O zaman bir bakmalısınız" diye Danimarka Başbakanı'nı uyardı. 
Erdoğan'ın resepsiyonda bir araya geldiği liderlerden biri de Yunanistan Başbakanı Konstantin Karamanlis oldu. Karamanlis'le yanında Hollanda Başbakanı Jan Peter Balkenende varken karşılaşan Erdoğan, Yunanistan Başbakanı ile ellerini havada birbirine vurarak samimi biçimde selamlaştı. 
Daha sonra Karamanlis ile Dünya Kupası elemelerinde Türkiye ve Yunanistan milli takımlarının durumu üzerine sohbet eden Erdoğan, Yunan Başbakanı'na, "3 Ekim ve sonrasında desteğinizin sürmesini bekliyoruz" diyerek AB sürecini gündeme getirdi. Karamanlis de, "Desteğimiz sürecek" dedi. 

Müşerref'ten teşekkür 
Pakistan lideri Pervez Müşerref, Erdoğan'a İstanbul'daki Pakistan - İsrail görüşmesi için arabuluculuk yapmasından dolayı teşekkürlerini iletti. Erdoğan da, Müşerref'e "Ne zaman ihtiyacınız olursa yardıma hazırız" yanıtını verdi. 

Basının ilgisi 

3 Ekim yaklaştıkça yabancı basının da Başbakan Erdoğan'a ve Türkiye'ye ilgisi artmaya başladı. Başta Fransa ve ABD olmak üzere birçok Batı medyası Erdoğan'dan röportaj için randevu talebinde bulundu. Erdoğan New York'ta da PPS kanalında Charlie Rose Show'a katıldı. 


</TEXT>
</DOC>
