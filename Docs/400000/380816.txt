<DOC>
<DOCNO> 380816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun33.html </URL>
<DATE> 2005/09/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Başbakan ve Kraliçe'ye uçuş izni yok 
</HEADLINE>
<TEXT>

     Hollanda'nın Rotterdam Havaalanı yönetimi, gürültü kirliliğine yol açtığı gerekçesiyle Ulaştırma Bakanlığı'nın kestiği para cezasına tepki olarak, hükümetin buradan yapacağı resmi uçuşlara izin vermeyeceğini bildirdi. 
     Havaalanı Müdürü R. Wondolleck, hükümetin havaalanına karşı tutumunu protesto amacıyla bu kararı aldıklarını açıkladı ve başta Başbakan Jan Peter Balkenende ve Kraliçe Beatrix olmak üzere, hükümetten gelecek resmi uçuş taleplerinin geri çevrilerek, Schiphol Havaalanına yönlendirileceğini söyledi. 
     Havaalanı Müdürü, hükümetin resmi uçuşlarının havaalanında fazla gürültüye yol açtığını, bu kararın aynı zamanda hükümetin istediği gibi, gürültü kirliliğini azaltmaya yönelik olduğunu belirtti. 
     Lahey yakınlarındaki Valkenburg askeri havaalanının kaldırılmasından sonra, hükümetin ve Kraliçenin resmi uçuşları da dahil bu havaalanındaki trafik, tamamen Rotterdam Havaalanı'na kaydırılmıştı. 
     Ulaştırma Bakanlığı ise kısa bir süre önce Rotterdam Havaalanına, gürültü kirliliği değerlerini aştığı ve gece uçuşlarına izin verdiği gerekçesiyle yaklaşık 550 bin avro para cezası kesilmesini karalaştırmıştı. 
     Buna göre hükümet, bir tarafta Valkenburg Havaalanı'nın gece uçuşlarının Rotterdam Havaalanı'na kaydırılmasına izin verirken, diğer yandan da gece uçuşlarıyla gürültü kirliliğine yol açtığı gerekçesiyle para cezasına hükmediyor. 
     
</TEXT>
</DOC>
