<DOC>
<DOCNO> 372522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo11.html </URL>
<DATE> 2005/08/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Fransız Basını Lance Armstrong 1999’da dopingliydi 
</HEADLINE>
<TEXT>

     SAADET ORUÇ Paris DHA 

FRANSA Bisiklet Turu’nun üst üste 7 kez kazanarak tarihe geçen Amerikalı bisikletçi Lance Armstrong ile ilgili doping iddiaları bu kez Fransız basını tarafından kanıtlarla’ yeniden ortaya kondu. Önce L’Equipe gazetesinin bugün yayınladığı ve ardından diğer günlük gazetelerin de internet sayfalarında manşete taşıdığı habere göre, Armstrong’un Tour de France’ı ilk kez kazandığı yıl olan 1999’da doping maddesi kullandığı laboratuvar sonuçlarıyla ortaya atıldı. 
     "Hep şüphe vardı, ama hiç pozitif sonuç çıkmadı" ifadesiyle başlayan haberde L’Equipe gazetesinin, 4 aylık araştırmasının sonucunda bu bilgiye ulaştığı belirtildi. Habere göre, 1999 yılında Armstrong’un yarıştığı ve Alp Dağları’nda yer alan 5 ayrı etapta yapılan kontrollerden alınan örneklerin analizi sonucunda, Armstrong’un alyuvarların artışına ve kaslara daha fazla oksijen gitmesine neden olan ilaçlardan kullandığı ve bunun da Armstrong’a yüzde 30 daha fazla performans sağladığı ortaya çıktı. 
     Analizi yapan Fransız Chatenay-Malabry laboratuvarının 2004 yılından bu yana, 1998 ve 1999 yılında alınmış ve dondurulmuş olan örnekler üzerinde çalıştığı yazıldı.Laboratuvarın üzerinde çalıştığı 12 örnekten 6’sı Armstrong’a, 6’sı ise ismi verilmeyen farklı bisikletçilere aitti. 
     
     ARMSTRONG YALANLADI 

     Armstrong ise internet sitesi aracılığıyla bir açıklama yaparak gazetenin iddialarını yalanladı. "Bir kez daha, bir Avrupa gazetesi, dopingli çıktığımı yazdı. Bu skandal gazeteciliğidir. Haberin içinde dahi analiz yöntemine ilişkin, haberi de çürüten bilgiler vardır. Defalarca söylediğim şeyi bir kez daha tekrarlıyorum ki, ben, hiçbir zaman performans arttırıcı ilaç almadım." Armstrong, geçen temmuz ayında yedinci kez Fransa Bisiklet Turu’nu kazandıktan sonra tura bir daha katılmayacağını açıklamıştı. Kamuoyunda kanseri yendikten sonra, şampiyonluğa kazanan sporcu olarak da yansıyan Armstrong’un bu performansı, Fransa’da ünlü sporcuyla ilgili her tartışmada doping iddialarını hep gündemde tuttu. 
     
</TEXT>
</DOC>
