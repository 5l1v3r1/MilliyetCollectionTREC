<DOC>
<DOCNO> 364706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko37.html </URL>
<DATE> 2005/07/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kale Grubu, 48. yaşını kutluyor... 
</HEADLINE>
<TEXT>

     Kale Grubu Kurucusu ve Başkanı İbrahim Bodur, ''Seramik Bayramı, yalnız kuruluşlarımızın ve grubun bayramı olmayıp, bölgenin, ekonomik, sosyal ve kültürel yönden kalkınmasının, Anadolu'nun sanayileşmesinin bayramıdır'' dedi. 
     Kale Grubu'nun kuruluşunun 48. yıldönümü dolayısıyla fabrikaların bulunduğu Çan ilçesinde düzenlenen ''Seramik Bayramı''nda konuşan Bodur, yatırım için 1955 yılında çalışmaya başladıklarını, Türkiye'nin ilk seramik fabrikaları olarak 1957'de fiilen üretime başlandığını söyledi. 
     Çanakkale Seramik Kalebodur Seramik Fabrikaları'nın, kuruluşlarından bu yana üretimlerini, kaliteyi, prodüktiviteyi devamlı olarak artırdığını, tesislerde yenilikleri ve en ileri teknolojileri uygulayarak, sektörünün en büyük ve öncü kuruluşları arasında yer aldığını anlatan Bodur, şunları söyledi 
     ''Çanakkale Seramik ve Kalebodur Fabrikaları, Türkiye'nin, kaplamalık seramik malzemeler üretiminde Avrupa Birliği ülkeleri içinde 3'ncü, dünya ülkeleri arasında 6'ncı sırayı almasında önemli katkı sağlamıştır. 48'nci Seramik Bayramında ulaşmış olduğu 65 milyon metreküp yıl kaplamalık seramik malzeme üretimiyle, dünyayı ekvator çevresinden geçen 1.5 metre genişliğinde bir seramik yolla kaplamak mümkündür.'' 
     
     ''ARTIK TEKNOLOJİ ALMIYOR, TEKNOLOJİYİ ÜRETİYORUZ'' 
     Eskiden Almanya, İtalya ve Çekoslovakya'dan teknoloji satın alırken bugün teknolojiyi kendilerinin ürettiklerini, bu yıl, Sinterflex üreterek en önemli olayı gerçekleştirdiklerini anlatan Bodur, şöyle devam etti 
     ''Geçen yıl temeli atılan ve bu yıl 48'nci yılımızda yepyeni bir teknoloji ile üretime geçen Kale Sinterflex seramik fabrikamızın işletmeye alınması, seramik ve inşaat sektöründe reform yaratacak bir olaydır. Çünkü, yepyeni bir teknoloji ile üretimi gerçekleştirilen Sinterflex seramik, Türkiye'de ve dünyada ilk defa Çan'da üretilmektedir. Seramik Bayramı, yalnız kuruluşlarımızın ve grubun bayramı olmayıp, bölgenin, ekonomik, sosyal ve kültürel yönden kalkınmasının, Anadolu'nun sanayileşmesinin bayramıdır. 
     Teknolojimizi kendimiz üretiyoruz. 2000 yılından itibaren de Twinpress teknolojisiyle ilk üretimi biz gerçekleştirdik. Şimdi, seramik sektöründe bilinen teknolojilerden çok farklı, yepyeni, ileri bir teknoloji ile 3mx1mx3mm ebadındaki Sinterflex seramiği biz üretiyoruz. Artık teknoloji almıyor, teknoloji üretiyoruz. 
     Bu malzeme, konut ve endüstriyel yapılarda büyük kolaylıklar, yenilikler, uygulamalar sağlayacak, inşaat yapım süresinde ve maliyetlerinde önemli tasarruflar getirecektir. Bu malzeme ile yapılacak olan binalarda azami ısı ve ses izolasyonu sağlanmakta, binalar 7-8 richter ölçeğindeki bir depreme dayanabilecektir. Ayrıca, metro ve tünel gibi yapılarda, fleksibilitesi nedeniyle rahatlıkla kullanılacak, endüstriyel yapılarda, köprülerde ve büyük hacimli yapılarda hafifliği ve sağlamlığı ile tercih edilecektir.'' 
     
</TEXT>
</DOC>
