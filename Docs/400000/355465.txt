<DOC>
<DOCNO> 355465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur11.html </URL>
<DATE> 2005/06/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sevilmeyen müdür gidince, göbek atıp lokma dağıttılar 
</HEADLINE>
<TEXT>

     Mustafa OĞUZ DHA 

      İZMİR'in Güzelyalı semtindeki Selma Yiğitalp Lisesi’nde 20 yıldır görev yapan Okul Müdürü Tevfik Çakar’ın, Balçova Lisesi’ne tayini çıkınca emekliliğini istemesi, okulda bayram havası estirdi. Öğretmenler, memurlar, emekli olan öğretmenler ve öğrencilerden oluşan bir grup, okulun önünde toplanıp lokma dağıttı, ardından da davul zurna eşliğinde göbek attı. 
     İzmir Milli Eğitim Müdürlüğü bünyesinde 14 lise ve 74 ilköğretim okulu müdürünün, İzmir içindeki diğer okullara tayin edilmesine tepkiler sürerken ilginç olaylar da yaşandı. Tayinler kodrolaşma iddialarına yol açarken, bazı müdürlerin gidişine sevinenler de oldu. Selma Yiğitalp Lisesi’nde 20 yıldır görev yapan Müdür Tevfik Çakar, tayini Balçova Lisesi’ne çıkınca emekliliğini istedi. Müdür Çakar’ın yıllardır okulu dilediği gibi yönettiğini, kendisine karşı gelenlere çeşitli baskılar uyguladığını ileri süren bir grup okul çalışanı, okulun önünde lokma döktürüp davul zurna eşliğinde sevinç gösterisi yaptı. Aralarında okulda görevli öğretmenlerin de bulunduğu memur ve bir grup veli şunları söyledi 
     Tevfik Çakar, öğretmenlere ve diğer okul çalışanlarına yapmadık eziyet bırakmadı. Haksız uygulamalarına karşı çıkanları ya başka okullara gönderdi, ya da baskıyla emekli olmalarına neden oldu. Baskıları yüzünden hastalanıp yatağa düşenler bile oldu. İstediklerini yerine getirenleri ise el üstünde tuttu. Müdürün emeklilik kararı alması bizim için büyük mutluluk.'' Dışarıdakilerin sevinç gösterisi yaptığı sırada, odasında oturan Okul Müdürü Tevfik Çakar ise görüşme talebinde bulunan basın mensuplarının isteğini reddetti. 
     
</TEXT>
</DOC>
