<DOC>
<DOCNO> 363266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/siy06.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleli 11 yıldır siyasetle ilgim yok 
</HEADLINE>
<TEXT>


TÜRKER KARAPINAR Ankara 


Cumhurbaşkanı Sezer'in Anayasa Mahkemesi asil üyeliğine atadığı Avukat Serruh Kaleli'nin, 1994'te DSP'ye girebilmek için CHP ve SHP'den ayrılan milletvekilleriyle birlikte kurulan Solda Katılım Partisi'nin Genel Başkanı olduğu ortaya çıktı. Kaleli, 11 yıldır siyasetle ilgisi olmadığını söyledi. 
Milliyet'in sorularını yanıtlayan Kaleli, şu mesajları verdi "DSP'ye katılmak adına kurulan bir partiye üye oldum. 3 yıl kadar orada görev yaptım. Ondan sonra da hiçbir hukuki bağım kalmadı. Parti kurmak için İçişleri Bakanlığı'na başvurmuştuk. Adımı genel başkan olarak yazdılar. Yani herhangi bir isim o. Zaten 3 günlük bir partiydi. Anayasa Mahkemesi üyeliğine seçilmeden önce de hiçbir partiyle hukuki bağım yoktu. 1994 - 1995 arasında oldu". Serruh Kaleli, daha önce Sezer tarafından atanan, ancak CHP üyeliği nedeniyle görevi kabul etmeyeceğini açıklayan Türkiye Barolar Birliği Başkanı Özdemir Özok'la aynı durumda olup olmadığı sorusu üzerine de, "Aynı şey değil. 11 yıldan bu yana gerçekten hiç alakam yok siyasetle. Seçselerdi belki bir yerlere gelirdik, ama bizi zaten o zamanlar gözden çıkarmışlar" dedi. 
Kaleli, "Anayasa Mahkemesi üyeliğine atanınca DSP üyeliğinden ayrıldığı" iddialarını yalanladı. 


</TEXT>
</DOC>
