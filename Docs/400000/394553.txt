<DOC>
<DOCNO> 394553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy18.html </URL>
<DATE> 2005/11/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AKP'li Ergün Çorum Belediyesi'ndeki rüşvet olayı yanlış anlaşılmış 
</HEADLINE>
<TEXT>

     AK Parti Genel Başkan Yardımcısı Nihat Ergün, Çorum Belediyesi'ndeki rüşvet iddiaları ile ilgili olarak, ''Ortada bir yolsuzluk ve rüşvet iddiasından ziyade, belediye tarafından yürütülen bazı çalışmaların kamuoyuna yanlış aksettirilmesi görüşü daha ağır basıyor. AK Parti yönetimi olarak kararımızı milletvekillerimizin hazırlayacağı raporun ardından vereceğiz'' dedi. 
     Ergün, AK Parti Alaca İl Teşkilatı'nda ilçe ve belde belediye başkanlarıyla ve İl Genel Meclisi üyeleri ile bir değerlendirme toplantısı yaptı. Bu toplantıları yaklaşık 3 yıldır rutin bir şekilde düzenlediklerini belirten Ergün, toplantılarda, belediye hizmetlerinin durumu, belediye başkanlarının genel merkezden beklentilerinin tespiti ve yeni çıkan Belediyeler Yasası'ndan doğan aksaklıkların giderilmesi için neler yapılacağı konularının değerlendirildiğini ifade etti. 
     Çorum Belediyesi'ndeki rüşvet iddialarına da değinen Ergün, Genel Merkez tarafından rüşvet iddialarını incelemek üzere Çorum'a gönderilen ve çalışmalarını tamamlayarak Ankara'ya dönen Yozgat Milletvekili Bekir Bozdağ ile Bursa Milletvekili Sedat Kızılcıklı'nın hazırlayacakları raporu beklediklerini söyledi. 
     Rüşvet iddialarının yeni bir konu olduğunu ve yargıya intikal ettiğini belirten Ergün, şunları kaydetti 
     ''Yargı mensuplarını etkileyebilecek nitelikte bir açıklama yapmamız söz konusu olamaz. Yargıdaki gelişmelerin sonucunu bekliyoruz. Parti teşkilatı olarak, kamuoyuna şu veya bu şekilde intikal etmiş ve kamuoyunun da dikkatine sunulmuş bir konuyu biz de yakından takip ediyoruz. İki milletvekili arkadaşımız Çorum'da iki gün boyunca bu konuları araştırdı. Bu çalışmaların neticesinde genel merkezimize bir rapor sunacaklar. Rapordaki öneriler ve yapılan çalışmalar istikametinde neler yapılması gerektiği zaman içerisinde görülmüş olacak.'' Ergün, ''AK Parti Çorum İl Yönetimi hakkında herhangi bir tasarruf olacak mı'' sorusuna karşılık, ''Konu daha yeni. Milletvekillerimizden gelecek raporun sonucuna bakılacak. Bugün beklediğiniz cevabı verebilecek durumda değiliz'' dedi. Konunun bütün yönleriyle ele alınacağını belirten Ergün, Çorum'a gönderilen milletvekillerinin raporu hazırlama aşamasında olduğunu belirterek, şunları kaydetti 
     ''Basından izlediğimiz kadarıyla ortada yolsuzluk ve rüşvet iddialarından ziyade, belediye tarafından yürütülen bazı çalışmaların kamuoyuna yanlış aksettirilmesi görüşü daha ağır basıyor. Rapor hazırlanınca fotoğraf daha da netleşir. Bunun için arkadaşlarımızın raporlarını bekliyoruz. Konunun yargıya intikal etmiş boyutu hakkında konuşmamızın zaten bir anlamı yok. Biz yargının işine karışmayız. Yargının bağımsızlığına inanıyoruz. Biz, kendimize düşen bölümü ile alakadar olacağız. Yargının yapacağı yargılamayı biz yapacak değiliz.'' 
     
</TEXT>
</DOC>
