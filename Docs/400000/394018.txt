<DOC>
<DOCNO> 394018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun14.html </URL>
<DATE> 2005/11/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Putin ve Berlusconi, Samsun'a geliyor 
</HEADLINE>
<TEXT>

     Murat SANDIKÇI DHA 

      SAMSUN, Mavi Akım Projesi’nin 17 Kasım’daki resmi açılışı için kente gelecek olan konuklarını ağırlamaya hazırlanıyor. Bozuk yollar asfaltlanıyor, gezilecek önemli mekanlar temizleniyor, ışıklandırmalar yapılıyor. Bunların yanı sıra şehir merkezi, doğalgazın açılış töreninin yapılacağı Durusu köyü ve yollarda yaklaşık 3 bin güvenlik görevlisinin görev yapacağı belirtildi. İl Emniyet Müdürü Mustafa İlhan, güvenlik çalışmalarına başladıklarını belirterek, Şehir merkezinde ve yollarda geniş güvenlik önlemleri alacağız. Jandarma ise Durusu köyünde görev yapacak. Ama bizim özel güvenlikçilerimiz, üç lideri de yakından koruyacak'' dedi. Durusu halkı ise, kendilerini unutan hükümete sitem ederek, 2003 yılında, o zamanki valimiz Muammer Güler buraya geldi. Açılış töreni yapıldı. Sonra kimse gelmedi. Şimdi üç lider birden gelecek'' diye konuştu. 
     Rusya’dan gelen doğalgazı Karadeniz üzerinden Türkiye’ye dağıtacak olan Mavi Akım’da sona yaklaşıldı. Bu tarihi projenin açılışı için Başbakan Recep Tayyip Erdoğan, Rusya Devlet Başkanı Vladimir Putin ile İtalya Başbakanı Silvio Berlusconi’nin de katılacağının belirtilmesi üzerine, Samsun’da çalışmalar hızlandı. Belediye ekipleri yolları ışıklandırıp asfaltlamaya başlarken, tarihi mekanlarda da temizlik yapılmaya başlandı. Samsun Emniyet Müdürü Mustafa İlhan ise, üç liderin en iyi şekilde korunması için hazırlık yaptıklarını belirterek, 17 Kasım’da çevre il ve ilçelerden polis takviyesi yapacağız. Şehir merkezi ve geçiş yollarının güvenliği bize ait. Ancak Durusu Köyü’nde yapılacak törenlerde ise jandarma görev yapacak. Yaklaşık 3 bin güvenlik görevlisi, o gün Samsun’da kuş uçurtmayacak. Üç lidere ayrıca emniyet müdürlüğümüze bağlı eskortlu yakın koruma vereceğiz. Belirli noktalara da keskin nişancılar yerleştirilecek'' diye konuştu. 
     
     2 BİN KİŞİLİK TÖREN ÇADIRI 
     Samsun Valisi Mustafa Demir başkanlığında toplanan askeri ve mülki erkan ise yapılacak olan karşılama ile eksikler hakkında toplantılar yaptı. Köy Hizmetleri ve Karayolları ekipleri, havaalanı ile tesislerin bulunduğu Durusu köyü arasındaki yolları elden geçirmeye başladı. Özellikle Çarşamba ile Durusu köyü arasındaki 22 kilometrelik yolun yeniden asfaltlanarak çevre düzeninin yapılacağı belirtildi. Tören alanına ise helikopter için pist ve gelen konukların araçları için de park alanı yapılacağı açıklandı. Botaş yetkilileri, 17 Kasım’da yağmur yağması durumunda ise, 2 bin kişilik bir çadırın hazır olduğunu söyledi. 
     Botaş tesislerinin bulunduğu Durusu Köyü sakinlari ise, 3 lideri bir arada görecek olmanın heyecanını yaşadıklarını söyledi. 2003 yılında köylerine zamanın Samsun Valisi Muharrem Güler’in geldiğini belirten köylüler, Köyümüzde 2 bin kişi yaşıyor. Türkiye için çok önemli olan doğalgaz da köyümüzden karaya çıkıyor. Bu zamana kadar köyümüze hiç bir yatırım yapılmadı. Hiç devlet büyüğü de gelmedi. Şimdi yollarımız yapılıyor. Köyümüzde hummalı bir çalışma yapıyorlar. Doğalgaz bizim köyümüzden karaya çıkıyor ama biz yararlanamıyoruz. Burada çalışan işçileri bile başka şehirlerden getirdiler. Bizim çocuklarımızı, gençlerimizi çalıştırmadılar'' diye sitem etti. 
     
     3.5 MİLYAR DOLARLIK PROJE 
     1997 yılında yapılan hükümetler arası anlaşma ile Türkiye’nin 25 yıl süre ile Rusya’dan yıllık 16 milyar metreküp doğalgaz alımı kararlaştırıldı. Toplam maliyeti yaklaşık 3.5 milyar doları bulan proje kapsamında döşenen bin 265 kilometre uzunluğundaki ve 3 ana bölümden oluşan boru hattının 376 kilometrelik bölümü Karadeniz’in 2 bin 100 metre altından geçiyor. 501 kilometre uzunluğundaki hattı ise Samsun- Ankara arası oluşturuyor. İnşaatın tamamlanmasının ardından boru hattı Aralık 2002’de düzenlenen tören ve teslim protokolü ile faaliyete geçirilirken, ilk gaz Şubat 2003’de Türkiye’ye ulaştı. İlk fatura ise 2003 Mart ayında geldi. Mavi Akım Projesi’nden Samsun ve çevre iller başta olmak üzere uzun vadede 52 ilin yararlanması planlanıyor. 
     
</TEXT>
</DOC>
