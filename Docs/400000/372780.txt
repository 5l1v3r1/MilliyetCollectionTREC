<DOC>
<DOCNO> 372780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko20.html </URL>
<DATE> 2005/08/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konut kredisine ilgi artıyor... 
</HEADLINE>
<TEXT>

     Yıldız Taşdelen, Fatma Metin AA 

      Bankaların faiz oranlarını düşürmesi ve vadeleri uzatması, konut kredisine olan talebi artırdı. 
     Hazırlıkları süren mortgage ipoteğe dayalı konut kredisi sistemi öncesinde piyasada uzun vadeye doğru bir yönelim olduğunu gören bankalar, vadeleri uzatırken, faizler de yüzde 1.30'a kadar indi. 
     Bazı bankaların konut kredisinde vadeyi 25 yıla çıkarmasına karşın, müşteriler en çok 3-10 yıl arasındaki vadeleri tercih ediyor. Bunun en önemli nedeni olarak uzun vadelerde kredi faiz oranlarının ödeme planları üzerindeki maliyetlerinin hala yüksek olması ve tüketicilerin göreceli olarak daha uzun vadeli riskleri almaya henüz hazır olmamaları gösteriliyor. 
     Bireysel krediler içindeki payı artan konut kredisi pazarından daha fazla pay almak isteyen bazı bankaların da promosyon uygulamasına gittiği görülüyor. 
     Mevcut konutların fiyat seviyesi ile kredilerin vade ve faiz koşulları dikkate alındığında, alt gelir grubundan sınırlı düzeyde talep geliyor. Konut kredisine başvuranların çoğunluğunu erkekler ve serbest meslek sahipleri oluşturuyor. 
     Konut kredileri en çok İstanbul, Ankara ve İzmir gibi büyük şehirlerde talep görüyor. 
     
     İŞ BANKASI 

     İş Bankası'nda geçen yıla göre konut talebindeki artışa paralel olarak kullandırılan konut kredisi bakiyesi ciddi seviyede artış kaydetti. Söz konusu kredide 2004 sonu rakamlarına göre yaklaşık 4 kat artış oldu. 
     Yüzde 1.35 faiz ve 20 yıl vade uygulayan bankada en çok 3-5 yıl vadeli konut kredisi kullanımı tercih ediliyor. 
     Ağırlıklı olarak 30-45 yaş aralığındaki müşterilerin çoğunluğunu serbest meslek sahipleri oluşturuyor. Bankaya kredi başvuruları ağırlıklı olarak büyük illerden geliyor. 
     Konut kredilerinin banka tüketici kredileri içindeki payı yüzde 25 civarında bulunuyor. 
     
     HALK BANKASI 

     Halk Bankası, bu yılın başından itibaren yaklaşık 5 bin müşterisine toplam 115 milyon YTL'lik konut kredisi kullandırdı. Bankanın son 2 ayda hızla artan kredi portföyü hem adetsel, hem de tutar olarak geçen yıllara göre önemli oranda artış gösterdi. 
     Banka, konut destek kredisinde 5 yıl olan vadeyi 30 Haziran 2005'den itibaren faizini yüzde 1.39'a düşürerek 10 yıla çıkarttı. 
     Halk Bankası'nın müşteri profilinde, serbest meslek sahibi ve 40 yaş üzeri erkekler ağırlıkta yer alıyor. Bankadan kredi kullananlar 5 yıl vade seçeneğinde yoğunlaşıyor. 
     Bankanın kullandırdığı konut kredisinin bireysel krediler içindeki payı artarak yüzde 22 seviyesine ulaştı. 
     Halk Bankası Perakende Bankacılık Grubu Genel Müdür Yardımcısı Dr. Şahap Kavcıoğlu, yıl sonuna kadar 4 bin kişiye toplam 135 milyon YTL'lik konut kredisi kullandırmak istediklerini ifade ederek, şöyle dedi 
     ''Konut destek kredilerinde vade ve faiz oranlarımızda düzenlemeye giderek Genel Müdürlük teşkilatımızı daha rekabetçi bir yapıya kavuşturduk. Pazardaki talep canlılığını da göz önüne alarak bu konuda kendimize agresif büyüme hedefleri belirledik.'' 
     
     YAPI KREDİ'NİN EV HEDİYESİ NAZAR BONCUĞU 

     Yapı ve Kredi Bankası'nın bu yılın ilk yarısında kullandırdığı konut kredisi, geçen yılın aynı dönemine göre adet bazında yüzde 71 ve tutar olarak yüzde 139 artış gösterdi. 
     Vadeyi 12 yıla çıkaran ve faizi yüzde 1.35'e düşüren bankadan, yüzde 64 ile en çok, ücretli çalışanlar kredi alıyor. Ücretli çalışanları yüzde 27 ile serbest meslek sahipleri izliyor. 
     36-55 yaş grubunun ağırlıkta kredi kullandığı bankada daha çok 6 yıl vadeli kredi tercih ediliyor. 
     2005 yılında gerçekleşen kullandırım tutarına göre konut kredisinin toplam bireysel krediler içindeki payı yüzde 35 oldu. 
     Yapı Kredi, konut kredisi alan müşterilerine, çalışmalarını Türkiye'de sürdüren İtalyan sanatçı Danilo Giannoni'nin hazırladığı ''ebru'' nazar boncuklarını armağan ediyor. Ebruları her müşteri için özel olarak tasarlayan Giannoni, Yapı Kredi için toplam 5 bin nazar boncuğu yapıyor. 
     
     AKBANK 

     Konut kredilerinde pazar payı yüzde 17 seviyelerinde olan Akbank, bu yıl yaklaşık 25 bin kişiye konut kredisi kullandırdı. 
     Akbank'ta ortalama kredi kullandırım tutarı 45 bin YTL, ortalama vade 70 ay, ortalama taksit tutarı da bin YTL oldu. 
     Bankada konut kredilerinin toplam bireysel krediler içindeki payı yüzde 30. Ege ve Çukurova gibi bölgelerin yanı sıra İstanbul'da da konut kredisine yoğun bir talep var. 
     
     GARANTİ BANKASI 

     Garanti Bankası, konut kredisinde vadeyi 20 yıla çıkartırken, faiz oranını da yüzde 1.34'e düşürdü. 
     3 ayda bir yapılan ödeme planlarının da bulunduğu bankadan ağırlıklı olarak 49-60 ay vadelerde kredi talebinde bulunuluyor. Bankaya kredi başvuruları daha çok büyük şehirlerden geliyor. 
     Garanti Bankası Bireysel Bankacılık Pazarlama Birim Müdürü Didem Dinçer Başer, konut kredilerinin söz konusu yüksek artışa rağmen Türkiye GSMH'si içinde yüzde 2 seviyesine dahi gelemediğini, gelişmiş ülkelerde bu oranların yüzde 60'ların üzerinde bulunduğunu söyledi. 
     Başer, ekonomik istikrar devam ettiği takdirde konut kredilerindeki büyümenin devam etmesinin beklenmesi gerektiğini kaydederek, ''Özellikle YTL kredi kullananlar için gelecekte sisteme ilişkin herhangi bir risk görünmüyor'' dedi. 
     
     KOÇBANK 

     Koçbank'ın Ocak-Temmuz döneminde geçen yılın aynı dönemine göre kullandırdığı konut kredisi adedi 15 kat, tutarı da 18 kat arttı ve toplam bireysel krediler içindeki payı yüzde 30 düzeyine ulaştı. 
     YTL kredilerde 20 yıla kadar yüzde 1.35 faiz oranı ile konut kredisi kullandıran Koçbank'ta krediler genellikle orta ve üst gelir grubunda, 35-50 yaş aralığında ücretli ve serbest meslek sahipleri tarafından alınıyor. Bankada tercih edilen vade ise genellikle 7-10 yıl arasında değişiyor. 
     Konut kredisi, ağırlıkla İstanbul ve Ankara'da kullanılırken, bu illeri İzmir ve Antalya takip ediyor. 
     
     VAKIFBANK 

     20 yıl vadeli konut kredisi uygulamasına 27 Aralık 1999'da başlayan Vakıfbank ise ekonomideki gelişmelere paralel olarak vadeleri kısaltmıştı. Vakıfbank, 14 Ocak 2005 tarihinde tekrar 20 yıl vadeli konut kredisini devreye soktu. 
     Vakıfbank'tan konut kredisi alanların yüzde 62'si 36-55 yaş grubundan. Kredi kullananların yüzde 76'sını erkekler oluştururken, müşteriler genelde 10 yıl vadeli konut kredisini tercih ediyor. 
     Vakıfbank'ın kullandırdığı kredilerin bireysel krediler içindeki payı da yüzde 30'u buluyor. 
     Banka, yıl sonuna kadar konut kredilerini yüzde 35 artırmayı hedefliyor. Krediler en fazla Ankara, İzmir ve İstanbul'da kullanılıyor. 
     
     FİNANSBANK'TAN ÜCRETSİZ MEDLINE ACİL HİZMET PAKETİ 

     Finansbank, Ocak 2005 döneminden itibaren yeni verilen konut kredileri pazarında ortalama yüzde 10'luk pazar payına sahip bulunuyor. 
     Finansbank, YTL konut kredilerinde aylık yüzde 1.33 faiz oranı ve 25 yıla varan vadelerde konut kredisi veriyor. 
     Bankanın 2005 yılının ilk 5 ayındaki konut kredisi portföyünün yüzde 40'ını üniversite mezunları, yüzde 30'unu lise mezunları oluşturuyor. 
     Kredi müşterilerinin yüzde 75'ini erkekler oluştururken, yüzde 40'ı 41 yaşın üzerinde, yüzde 43'ü de 31-40 yaş arasında yer alıyor. Konut kredisi kullanımında yüzde 15 ile serbest meslek sahipleri ilk sırada geliyor. 
     Finansbank'ta ortalama 8-9 yıl vade tercih edilirken, bankadan konut kredisi kullanan müşteriler, 1 yıllık ücretsiz Medline Acil Hizmet paketi üyeliğine hak kazanıyor. 
     Kullandırdığı konut kredilerinin bireysel krediler içindeki payı yüzde 40'a ulaşan Finansbank, yeni verilen kredilerde yüzde 10-15 arası pazar payı hedefliyor. 
     Finansbank'ın 2005 yılı başından itibaren verdiği kredilerin yaklaşık yarısı Anadolu'daki kredileri temsil ediyor. Diğer yarısının da yüzde 35'i İstanbul, yüzde 15'i Ankara ve İzmir illerinde kullandırılmış. 
     
     DIŞBANK 

     Konut kredisinde vade süresini bu yılın Mayıs ayından itibaren 25 yıla çıkarıp faiz oranlarını yüzde 1.35'e çeken Dışbank ise konut kredilerine gelen taleplerde yüzde 500 oranında artış sağladı. 
     Dışbank Genel Müdür Yardımcısı Ziya Alpman, kullandırılan kredilerin ortalama kişi başı 50 bin YTL civarında gerçekleştiğini bildirdi. 
     Alpman, konut kredisini kullananların ağırlıklı 25-45 yaş grubu ve erkeklerden oluştuğunu, özel sektörde çalışan beyaz yakalı diye tabir edilen kitlenin ilk sırayı, serbest meslek sahiplerinin de ikinci sırayı aldığını belirtti. 
     Bu kişilerin aylık gelirlerinin 2 bin ile 5 bin YTL arasında değiştiğini ve en çok 5-10 yıl vadelerin tercih edildiğini ifade eden Alpman, ''Bankamızda toplam bireysel kredilerin yüzde 40'ını konut kredileri oluşturuyor. Yıl sonuna kadar mevcut rakamlarımızı 2'ye katlamayı hedefliyoruz'' dedi. 
     
</TEXT>
</DOC>
