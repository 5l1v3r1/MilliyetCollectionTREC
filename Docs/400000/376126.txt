<DOC>
<DOCNO> 376126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo21.html </URL>
<DATE> 2005/09/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gaziantepspor, Galatasaray maçıyla ilgili PFDK'ya savunma verdi... 
</HEADLINE>
<TEXT>

     Gaziantepspor, deplasmanda Trabzonspor ile oynayacağı maçın hazırlıklarını sabah yaptığı bir saatlik antrenmanla sürdürdü. 
     Teknik Direktör Faruk Hadzıbegiç yönetiminde gerçekleştirilen çalışmaya milli takım kamplarında bulunan futbolcuların yanı sıra sakatlığı süren Kirita ve Hakan Korkmaz ile izinli olan Gökhan Güleç katılmadı. 
     Gaziantepspor, 11 Eylül 2005 Pazar günü Avni Aker Stadı'nda oynanacak karşılaşmanın hazırlıklarını tesislerinde saat 17.00'de yapacağı antrenmanla sürdürecek. 
     Trabzonspor ile oynayacağı zorlu maçın hazırlıklarını 10 Eylül 2005 Cumartesi günü sabah yapacağı çalışmayla tamamlayacak olan Gaziantepsporlu futbolcular, bu çalışmanın ardından tesislerinde kampa girecek. 
     Gaziantepsporlu yönetici, teknik adam ve futbolcular aynı gün maç için havayoluyla önce İstanbul'a ve oradan da Trabzon'a gidecek. 
     
     GAZİANTEPSPOR SAVUNMA VERDİ 
     Bu arada, Gaziantepspor, sahasında Galatasaray ile oynadığı karşılaşmaya ilişkin Futbol Federasyonu Profesyonel Futbol Disiplin Kurulu'na PFDK savunma verdi. 
     Gaziantepspor'un, bu maçta rakip takıma ve hakeme çirkin tezahürat yapıldığı, sahaya yabancı madde atıldığı ve maçtan birkaç saat önce tribünden sahaya atlayan bir taraftarın oyun alanına bayrak diktiği iddiaları nedeniyle savunması istendi. 
     Gaziantepspor'un bu iddialara karşılık hazırladığı savunma, PFDK'nın önümüzdeki günlerde yapacağı toplantıda ele alınacak. 
     
</TEXT>
</DOC>
