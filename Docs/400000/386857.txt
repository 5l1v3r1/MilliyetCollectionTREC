<DOC>
<DOCNO> 386857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/spor/spo05.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman'ın gözü korktu 
</HEADLINE>
<TEXT>


İsviçre'yi İrlanda önünde izleyen A2 Milli Takım Teknik Direktörü, "Karşımızda disiplinli, bilinçli, ne yaptığını çok iyi bilen, futbol oynamak isteyen güçlü bir ekip var" diye konuştu 


Türkiye'nin rakibi İsviçre'yi Teknik Direktör Fatih Terim'in talimatı üzerine İrlanda karşısında izleyen A2 Milli Takım Teknik Direktörü Ünal Karaman, işlerinin sanıldığı kadar kolay olmayacağını söyledi. 
Karaman, rakipleri güçlü veya güçsüz olarak adlandırmanın yanlış olacağına dikkati çekerek, "Çok güçlü takımlar elendi, çok güçsüz takımlar ise tur atladı. Bunun en acı faturasını Letonya maçında da biz yaşadık. Rakibi 'kolay 
eleriz' diye bakmak yanlış. Ayrıca ilk maçı dışarıda oynamak da avantaj değil. Letonya maçında da ilk maçı dışarıda oynadık. Futbolun güzellikleri ve sürprizleri herkese açık" dedi. 
İsviçre'nin Almanya, İngiltere, İtalya ve Fransa liglerinde oynayan oyuncuları bulunduğunu anlatan Karaman, "Son İrlanda Cumhuriyeti maçında da futbol oynamak isteyen taraf onlardı. Bilinçli, disiplinli, ne yaptığını çok iyi bilen, güçlü ve teknik bir rakip. Seyirci atmosferinden kesinlikle etkilenmiyorlar. Bir de Avrupa'nın göbeğinde lobisi güçlü olan bir ekip. Hakemlere de dikkat etmeliyiz. Ama Allah bir aksilik vermezse bu turu geçen tarafın biz olacağımıza inanıyoruz" ifadelerini kullandı. 


</TEXT>
</DOC>
