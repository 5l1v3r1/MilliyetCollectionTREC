<DOC>
<DOCNO> 360512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur38.html </URL>
<DATE> 2005/07/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şişli Terakki'ye girip 2 kişiyi rehin alan kişi "Pişmanım" 
</HEADLINE>
<TEXT>

     Beşiktaş’ta polisten kaçarken girdiği Terakki Vakfı Özel Şişli Terakki Okulları Yerleşkesi’nin teknik bölümünde 2 kişiyi bir süre rehin tuttuktan sonra kendisini yaralayan Bedran Muhammed Ali Rızai’nin yargılanmasına devam edildi. 
     İstanbul 6. Ağır Ceza Mahkemesi’ndeki duruşmaya, tutuklu sanık Rızai katıldı. 
     Duruşmada ifade veren Rızai, "pişman olduğunu" belirterek, "Ben kimseye silah çekmek ve hürriyeti tahdit etmek niyetinde değildim. 
     Suçumu kabul ediyorum. Kimseye zarar vermeyeceğimden emindim ve istemeden olay bu boyutlara çıktı" şeklinde konuştu. 
     Tanık olarak dinlenen Mustafa Özcan ise okulda teknisyen olarak çalıştığını anlatarak, "Kapının önünde elinde silahlı şahsı gördüm. 
     Okulun içine girdi. Bana silahını doğrultarak ’otur’ dedi. Atölye bölümünün kapısı açıktı. Orada görevli öğretmen ve teknisyen arkadaşlar vardı. Sanık odaya girince güvenlik beni dışarı çıkardı" dedi. 
     Diğer tanık Orhan Kaypak da, "Sanatçılar Parkı’nda güvenlik görevlisiyken bir vatandaş gelerek bana bir şahsın şüpheli olarak dolaştığını söyledi. Bana şahsı gösterdi. Ben polise haber verdim ve polisle şahsın yanına gittik. Polis kimlik sorunca şahıs silahını çıkartarak bize doğrulttu ve ’yaklaşmayın’ dedi. Geri geri giderek havaya 2 el ateş etti ve kaçtı" diye konuştu. 
     Diğer bir tanığın dinlenmesine ve eksikliklerin giderilmesine karar veren Mahkeme Heyeti, duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamede, vatandaşların, Bedran Muhammed Ali Rızai’nin davranışlarından şüphelenerek 29 Mart 2005 tarihinde polise haber verdikleri belirtiliyor. 
     Polisin gelmesi üzerine Rızai’nin ruhsatsız tabancasıyla ateş ederek kaçmaya başladığı, Terakki Vakfı Özel Şişli Terakki Okulları Yerleşkesi’nin duvarından atlayarak okul bahçesine girdiği, polislerin kendisini takip etmesi üzerine de atölyeye gittiği anlatılan iddianamede, Rızai’nin atölyede laborant Ali Kurt ile öğretmen Nurettin Yaman’ı rehin aldığı kaydediliyor. 
     Rızai’nin Kurt ve Yaman’ı serbest bıraktıktan sonra intihara teşebbüs ettiği belirtilen iddianamede, sanığın "görevli memura mukavemet etmek", "meskun mahalde ateş etmek", "hürriyeti tahdit" ve "ruhsatsız silah bulundurmak" suçlarından 6 ile 12 yıl arasında hapis cezasına çarptırılması talep ediliyor. 
     
</TEXT>
</DOC>
