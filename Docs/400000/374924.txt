<DOC>
<DOCNO> 374924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/siy01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Roj TV için bir talep gelmedi' 
</HEADLINE>
<TEXT>


Danimarka'nın Ankara Büyükelçisi Hoppe, PKK'nın yayın organı Roj TV ile ilgili olarak Türkiye'den bir talep gelmediğini söyledi 


Kara Kuvvetleri Komutanı Orgeneral Yaşar Büyükanıt'ın, "Birliklerimizin yerini bildiriyor" dediği Roj TV ile ilgili Danimarka'dan gelen açıklamalar, karmaşaya neden oldu. Türkiye, yayınların durdurulması için Danimarka Medya Sekreteryası'na yaptığı başvurunun yanıtını beklerken, Danimarka'nın Ankara Büyükelçisi Christian Hoppe, Türk makamlarının kendilerine herhangi bir başvuruda bulunmadığını söyledi. 
Dışişleri ve Türkiye'nin Kopenhag Büyükelçiliği yetkilileri, kanalın durdurulması için Danimarka nezdinde girişimlerde bulunduklarını belirtti. Kendilerine bir talep gelmediğini, Türk yetkililerin herhangi bir talebi olursa, görüşmelere açık olduklarını kaydeden Hoppe, ülkesinin PKK'yı bir terör örgütü olarak kabul ettiğini kaydetti. Hoppe, Roj TV'nin yayınlarına son verme konusunda, şu anda tam bir yanıt veremeyeceğini, gelişmeleri takip ettiklerini belirtti. 

'Terör yasasına aykırı' 
Danimarka Başbakanı Anders Fogh Rasmussen'in Basın Danışmanı Michael Heboe de, "PKK bir terör örgütü olduğuna göre, eğer Roj TV'ye Danimarka'da yayın izni verilmiş ve buradan yayın yapılıyorsa, bu terör yasasına aykırıdır" dedi. 
CNN Türk'ün haberine göre, Türkiye Masası Şefi Ulrik Vestergard ise, "Konu Kültür Bakanlığı'nı ilgilendirir" ifadesini kullandı. Kültür Bakanlığı da, Roj TV ile ilgili iddiaları araştıracaklarını bildirdi. 



</TEXT>
</DOC>
