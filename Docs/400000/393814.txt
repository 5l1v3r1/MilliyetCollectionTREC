<DOC>
<DOCNO> 393814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy34.html </URL>
<DATE> 2005/11/10/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Topbaş Artık vakit kaybetmeye tahammülümüz yok 
</HEADLINE>
<TEXT>

     İstanbul Büyükşehir Belediyesi'nde genel sekreter yardımcılıklarına Satın Alma Daire Başkanı Hüseyin Eren ile Kartal Belediye Başkan Yardımcısı Mevlüt Vural atandı. 
     Büyükşehir Belediye Başkanı Kadir Topbaş, bugün Memur-Sen ve Bembir-Sen temsilcilerini kabulünün ardından gazetecilere yeni atamalarla ilgili açıklamalarda bulundu. 
     Topbaş, Mesut Pektaş'ın Genel Sekreterliğe getirilmesiyle boşalan Mali İşlerden Sorumlu Genel Sekreter Yardımcılığı'na, Satın Alma Daire Başkanı Hüseyin Eren'i, Mihmail Mangan'dan boşalan Teknik İşlerden Sorumlu Genel Sekreter Yardımcılığı'na da Kartal Belediye Başkan Yardımcısı Mevlüt Vural'ı atadığını bildirdi. 
     Bürokrat atamalarını bir an önce bitirerek hizmete devam etmeyi arzu ettiğini dile getiren Topbaş, ''Yeni atamalar bir kan değişimi. Bundan sonra çok fazla beklentilere mahal vererek çalışma hızını kesmek istemiyorum. Onun için çok hızlı bir şekilde toplantı yaptık. Bu akşam da ayrılanlar ve devam edeceğimiz yönetici arkadaşların tümüyle bir toplantı yapacağız. Onlardan nasıl bir iş beklediğimizi, nasıl olması gerektiğini görüşeceğiz'' diye konuştu. 
     Topbaş, İstanbul'a hizmet vermek için yeni bir sayfa açtıklarını belirterek, şunları söyledi 
     ''Göreve geldiğimiz günden beri 'şehir şantiyeciliği' uygulamasını başlatmak istedik. Şehirde çalışma yöntemi farklıdır. Şehir yaşamı devam ederken başlanılan iş anında bitirilecek. Dünya böyle çalışıyor. Göreve geldiğim günden beri tüm koordinasyon toplantılarında bunu anlattım. Bu konuda tavizimiz yok. Artık vakit kaybetmeye hiç tahammülümüz yok. İstanbul'u şantiye sahası yaparak hizmetleri daha da genişletmek istiyorum. Şehir yaşamı devam ederken iş yapacaksınız. Girdiniz mi anında bitireceksiniz. Sürüncemede hiçbir iş kalmayacak. Disipline olmuş, ikaz ışıkları olan, yönlendirmesi olan, vatandaşa saygılı bir inşaat yapılması lazım. 365 gün, 24 saat çalışılması gereken bir şehirde görev yapıyoruz. Çalışma azmimiz, heyecanımız ilk göreve geldiğimiz günden beri devam ediyor. Bu konuda mesai arkadaşlarımla aynı heyecanın olmasını istiyorum. İnanıyorum ki bize güvenen vatandaşlarımız da bunu istiyor. Sorunları çözmek, hizmet üretmek için buradayız ve bunu yapıyoruz.'' 
     
     MEVLÜT VURAL 
     Mevlüt Vural, 1952 yılında Erzincan'da doğdu. İlköğretim ve liseyi Kocamustafapaşa'da, üniversite eğitimini de İstanbul Üniversitesi Fen Fakültesi Jeofizik Yüksek Mühendisliği'nde tamamlayan Vural, bir süre İstanbul Köy Hizmetleri Bölge Müdürlüğü'nde Şube Müdürlüğü görevinde bulundu. 
     İSKİ Genel Müdürlüğü'nde Aboneler Daire Başkanlığı da yapan Vural, ardından Kartal Belediye Başkan Yardımcılığı'na getirildi. 
     
     HÜSEYİN EREN 
     Hüseyin Eren, 19 yılında Samsun'da doğdu. Öğretmen okulunu Ladik'te, İşletme fakültesini Erzurum'da bitirdi. 19 Mayıs Üniversitesi İstatistik bölümünde mastırını tamamladı. 
     Türkiye'nin birçok ilinde öğretmenlik, çeşitli alanlarda idarecilik, mali müşavirlik, muhasebe şefliği ve daire başkanlığı yapan Eren, birçok vakfın kuruculuğunu ve idareciliğini üstlendi. 
     1994-2002 yılları arasında İstanbul Büyükşehir Belediyesi Gelirler Müdürlüğü'nü yürüten Hüseyin Eren, Nisan 2002 tarihinde Yazı İşleri Kararlar Daire Başkanı olarak atandı. 
     Öte yandan, Genel Sekreterliğe vekaleten atanan Mesut Pektaş'ın asaleten atanmasının İçişleri Bakanlığı tarafından onaylandığı bildirildi. 
     
     SENDİKALARDAN TEŞEKKÜR ZİYARETİ 
     Memur-Sen ve Bembir-Sen yöneticileri, Kadir Topbaş'a, Ramazan Bayramı öncesinde Büyükşehir Belediyesi'nde çalışan memurlara 750 YTL'lik sosyal katkı sağlandığı için teşekkür ziyaretinde bulundu. 
     Sendika yöneticileri, Topbaş'tan bu yardımların sözleşmeyle kalıcı hale getirilmesini ve sivil toplum kuruluşlarına verilen desteğin devam etmesini istedi. 
     Sendikacılardan memurların sorunlarını dinlemenin kendileri için çok önemli olduğunu belirten Topbaş da ''Hepimiz İstanbul için hizmet ediyoruz. Gelecek aylarda memurların sözleşme yapma konusu netleşirse yardımlar konusundaki işbirliğimizi daha da geliştirebiliriz'' diye konuştu. 
     
</TEXT>
</DOC>
