<DOC>
<DOCNO> 376632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/gunes.html </URL>
<DATE> 2005/09/08/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Büyüme durursa ne yapacağız 2 
</HEADLINE>
<TEXT>


Ekonomide başlıca hedef büyümedir. Böylece refah artar. Türk ekonomisi tam dört yıldır büyüyor. Bu da belli bir mutluluk sağlıyor. Ancak artık bu hızlı koşunun sonuna gelindiğinin işaretleri belirdi. Şimdi iki nedenle rahatsızlık hissediliyor. Önce büyümenin cari işlemler yani döviz açığına neden olması nedeniyle "sürdürülebilir olmadığı" rahatsızlığı duyuldu. Sonra da 2005 yılında büyüme yavaşlarken, cari açık büyüyünce bu da değişti ve cari açık büyüse de büyümenin düşebileceği noktasına gelindi. 
2002 yılındaki büyüme bir toparlanmaydı. Ekonomi daha önce küçüldüğü için her üretim telafisi büyüme anlamına geldi. 2003 yılında ise ekonomi daha çok ihracat ve stoklarla büyüdü. Tabii iç tüketim de buna yardım etti. Ama en önemlisi, ciddi boyutta verimlilik artışları oldu. 2004 yılında da iç tüketimin yanı sıra uzun yıllardır ertelenmiş yatırım gereksiniminin karşılanması büyümeyi patlattı. Dış konjonktür de uygun olunca ihracat bunu daha hızlandırdı. 

Kısmetli dönemin sonu 
2005 yılına gelince. Artık bunların hepsinde sınıra dayanıldı. İhracat tekliyor. Verimlilik artışı sınırda. Tüketim de gevşek. Yılın başında uzmanlar yüzde 5'lik tahminin rahatlıkla aşılacağını düşünürken, şimdi yüzde 5'e kadar indiler. Yıl sonunda yüzde 4,5'in altına inilirse şaşılmamalı. 
Büyümenin düşmesi demek, aynı zamanda borç dinamiklerinin istenen ölçüde olumluya gitmemesi demek. Çünkü borç-gelir oranı bozulacaktır. Üstelik büyüme yavaşlayınca vergi tahsilatı yavaşlayacak, bütçe dengesi de sarsılacaktır. Bu da yeniden olumsuz bir doğrultuya savrulmak anlamına geliyor... Tabii büyüme büsbütün durursa 

Zor, ama çaresiz değiliz 
Büyüme düşerse ne yapılabilir Elbette elimizde bazı araçlar var. Ancak maliye politikası tarafı çok sınırlı. Kamu harcamaları artırılsa, bütçe dengesi sarsılır, borç dinamiği büsbütün bozulur, faizler de yükselmeye başlar. 
Sadece para politikasında belli bir marj, yani gevşeme olanağı var. Ancak Merkez Bankası da bu konuda oldukça katı. Faizleri gevşeterek elde edilecek bir toparlanmanın enflasyonist beklentileri yukarı tırmandıracağını düşünerek bundan kaçınıyor. Ancak unutmayalım ki, Merkez Bankası her defasında hedeflediğinin altında enflasyon oranı tutturmasa da olabilir. 
Şimdiye dek herkes enflasyon düşerken sağlanan büyümeyi izleyerek alkış tuttu. Şimdi ise enflasyon düşerken büyüme yavaşlıyor. Bu da alkışa layık bir durum değil. Çünkü temel hedef, yani büyüme düşüyor. Bu, toplumsal rahatsızlıkları artıracaktır. Mesela işsizlikte beklenen düzelmenin gecikmesi olacaktır. Malum işsizlik yüksek, üstelik yavaş düzeliyor. 
İşin siyasal yönü ise daha önemli. Erdoğan'ın cumhurbaşkanlığı hayalleri erken seçimi engelliyordu. Şimdi buna bir de 2006 yılında ekonomi durgunken erken seçimi yapmanın zorluğu eklenecek. Seçim, büyümenin toparlandığı 2007 yılına sarkabilir. 



</TEXT>
</DOC>
