<DOC>
<DOCNO> 386410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo02.html </URL>
<DATE> 2005/10/13/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Dünya Kupası Avrupa elemeleri... 
</HEADLINE>
<TEXT>

     18. Dünya Kupası Avrupa elemelerinde, bu gece 8 grupta oynanan toplam 23 karşılaşma sonunda, finallere doğrudan katılacak 10 takım ile play-off baraj maçı yapacak 6 takım belli oldu. 
     Finallere katılması daha önce kesinleşen, 1. Grup'ta Hollanda, 2. Grup'ta Ukrayna, 3. Grup'ta Portekiz, 5. Grup'ta İtalya, 6. Grup'taki İngiltere ile Polonya ve 8. Grup'ta Hırvatistan'dan sonra, bu gece sona eren maçlarla birlikte 4. Grup'ta Fransa, 7. Grup'ta Sırbistan-Karadağ da finallere gitme hakkı kazandılar. 
     8. Grubu ikinci olarak bitiren İsveç, daha önce finallere gitmesi kesinleşen Polonya ile birlikte en iyi grup ikincisi olarak Almanya vizesi aldılar. 
     
     PLAY-OFF BARAJ MAÇLARI 
     Avrupa elemelerinde bu gece yapılan maçlar sonunda, Türkiye ile birlikte gruplarında ikinci sırayı alan Çek Cumhuriyeti, İspanya, Slovakya, Norveç ve İsviçre ise play-off baraj maçları oynama hakkına sahip oldu. 
     Play-off baraj maçları kuraları, İsviçre'nin Zürih kentinde 14 Ekim Cuma günü çekilecek. 3'er takımdan oluşan 2 torbanın bulunduğu kura çekiminde, FIFA'nın Eylül ayı dünya sıralamasına göre Türkiye 12 , Çek Cumhuriyeti 4 ve İspanya 8 ile birlikte ilk torbada yer alacak. Türkiye'nin muhtemel rakipleri, ikinci torbada bulunan, Norveç 37 , İsviçre 38 veya Slovakya 45 olacak. 
     Play-off maçları 12 ve 16 Kasım tarihlerinde çift maçlı eleminasyon sistemine göre oynanacak ve rakiplerini eleyen takımlar Dünya Kupası vizesi alacak. 
     
</TEXT>
</DOC>
