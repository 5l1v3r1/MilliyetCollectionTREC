<DOC>
<DOCNO> 362268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/siyaset/asiy.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşikçi'den Fidan'ın ailesine Yanınızdayım 
</HEADLINE>
<TEXT>


Hikmet Fidan'ın ailesini telefonla arayarak taziye dileklerini ileten yazar İsmail Beşikçi, "Üzüntünüzü paylaşıyorum, dostumu ve yakınımı kaybettim. Sizi destekliyorum" dedi 

NAMIK DURUKAN Ankara 


Hikmet Fidan'ın evinde açılan taziye defterine duygularını aktaran 300'e yakın Kürt siyasetçi ve aydını, cinayeti lanetledi. Fidan'ın ailesini telefonla arayarak taziye dileklerini ileten yazar İsmail Beşikçi de, "Üzüntünüzü paylaşıyorum, dostumu ve yakınımı kaybettim. Çaresizim. Sizi destekliyorum, yanınızdayım" dedi. 
Fidan'ın İzmir'deki evinde taziye defterine düşülen bazı notlar şöyle Ahmet Türk, Sırrı Sakık ve Feridun Yazar Sevgili Hikmet aslında seni kaybetmedik. Kaybolan bizleriz. Özgürlük mücadelesinin ne olduğunu bize son kere gösterdin. İnançların ve yürüyüşün Kürtlerin kalbinde yaşıyor, buna inan. 

'Kurşun hepimize yoldaş' 
Kapatılan HADEP'in Genel Başkanı Murat Bozlak Ölümün ardından bir hafta geçmesine rağmen alışamadım. Sevgili yoldaş, Diyarbakır'ın merkezinde sana sıkılan kurşun, biliyorsun sadece sana değil, bana ve şu an taziyende solumda oturan Orhan Doğan, Leyla Zana, sağımda oturan Bahattin Günel, oğlun Zınnar, Ahmet Türk ve tüm Kürt halkına ve yoldaşlarına sıkılmıştır. Senin ölümün bilinmeli ki senin gibi Kürt halkının birliğini, özgürlüğünü, barış ve kardeşliğini isteyen herkesi birleştirdi. DEHAP Merkez Yönetim Kurulu Üyesi Bahattin Günel Çok değerli arkadaşım, kimi ölümler vardır ki insanları ölümsüzleştirir, ölümün seni ölümsüzleştirdi. Ölümünün yüreğimi nasıl yaktığımı bilmeni isterim. Değerli dostum, kurşun adres tanımaz, diye bir deyim vardır, ama kurşun kahpe ise adresini iyi bilir. Eski HADEP İzmir İl Başkanı Haydar Güleç Sevgili dostum, yaşama hakkına, sevgiye, dostluğa, kardeşliğe, onurlu emeğe sıkılan hain ve kalleşçe bir kurşun ve saldırıya kılıf arayan korkakları nefretle kınıyorum. 

İsmail Beşikçi kimdir 

Sosyolog-yazar İsmail Beşikçi 1937'de Çorum İskilip'te dünyaya geldi. 1962 yılında Siyasal Bilgiler Fakültesi'nden mezun oldu. 1964 yılında Erzurum Atatürk Üniversitesi'nde asistanlık yaptı. Kürt sorunu üzerine araştırmaları ve yazılarıyla tanınan Beşikçi, 8 kez cezaevine girip çıktı. Yaşamının 16 yılı cezaevinde geçen Beşikçi hakkında toplam 100 yıl hapis ve 10 milyar lira para cezası verildi. 1999 yılında yapılan sınırlı yasal düzenleme sonucu tahliye oldu. İsmail Beşikçi'nin 36 kitabından 32'si yasaklandı. 

Kürt siyasetçileri bölen bildiri 

Banu ŞEN İzmir Milliyet 

Hikmet Fidan'ın öldürülmesinin ardından hazırlanan kınama metnini imzalayanların sayısı 200'ün üzerine çıkarken, 'Basına ve Kamuoyuna' başlığıyla hazırlanan metin Kürt siyasetçiler arasında görüş ayrılığı doğurdu. 
Leyla Zana ve Orhan Doğan'ın imzalamaması, bazı isimlerin de imzalarını çekmesi nedeniyle tartışılan bildiride, cinayet kınanıyor. Yazar İsmail Beşikçi'nin de desteğini aldığı belirtilen kınama metni Fidan'ın ailesi, arkadaşları, kapatılan HADEP'in Genel Başkan Yardımcısı Eyüp Karageçili ve eski HADEP Genel Sekreter Yardımcısı Mehmet Zeynettin Unay tarafından hazırlandı. İnternet üzerinde yayın yapan Kürt sitelerinde de imzaya açılan metin için telefonla da destek toplanıyor. Metin şu ifadeleri taşıyor 

'Cinayeti kınıyoruz' 
"Basına ve kamuoyuna 
Biz aşağıda imzası bulunanlar Kürtlerin demokrasi ve özgürleşme mücadelesine adayan, HADEP eski Genel Başkan Yardımcısı Hikmet Fidan'ın 06.07 2005 tarihinde Diyarbakır'da hunharca katledilişini onun demokratik çoğulcu ve yurtsever kimliğine yapılan menfur bir saldırı olarak nitelendiriyor ve KİM TARAFINDAN GERÇEKLEŞTİRİLMİŞ OLURSA OLSUN bu cinayeti şiddetle kınıyoruz. Hükümetten katilleri bir an evvel ortaya çıkarmasını talep ederken Kürt demokratik kamuoyundan da bu cinayete karşı gerekli duyarlılığı göstermesini bekliyoruz." 
Karageçili, bildiriye konulan imza sayısının 200'ü aştığını, aralarında İsmail Beşikçi, Fehmi Işıklar, Mehmet Metiner, Yaşar Kaya'nın da bulunduğu çok sayıda ismin metine imza koyduğunu söyledi. İmzalayanlar arasında Şerafettin Elçi, Melik Fırat, Hasan Kaya ve Mahmut Kılınç ve Mehmet Emin Sever'in de bulunduğu bildirildi. Öte yandan, nasname.com Baskın Oran ve Fikret Başkaya'nın da imza kampanyasına katıldığını bildirdi. 


</TEXT>
</DOC>
