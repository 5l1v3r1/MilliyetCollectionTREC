<DOC>
<DOCNO> 352852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun04.html </URL>
<DATE> 2005/06/17/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
AB Anayasası taslağını onay sürecinde erteleme kararı... 
</HEADLINE>
<TEXT>

     AB devlet ve hükümet başkanları, Avrupa Anayasası taslağının onay sürecinin tamamlanmasının öngörüldüğü Kasım 2006 tarihini ertelediler. 
     AB zirvesi çerçevesinde Brüksel’de bir araya gelen devlet ve hükümet başkanları, Anayasa onay sürecine son vermeyeceklerini, yeni bir Anayasa projesi tartışılmayacağını bildirdiler. 
     AB Dönem Başkanı Lüksemburg Başbakanı Jean-Claude Juncker, düzenlediği basın toplantısında, 10 üye ülkenin Anayasa taslağını onayladığını hatırlatarak, diğerlerinin bunu "uygun gördükleri zaman" yapabileceklerini, referandum yöntemini seçenlerin "zamana ihtiyaçları olduğunu" söyledi. 
     "Daha iyi bir Anayasa taslağı olamaz. Süreç devam etmelidir. Yeni müzakereler olmaz. Belirlenen Kasım 2006 sınırı artık geçerli olamaz" diyen Juncker, konunun gelecek yıl tekrar ele alınacağını belirterek onay süreci takviminin ucunu açık bıraktıklarını ifade etti. 
     Juncker, Fransa ve Hollanda referandumlarının ardından ortaya "soru işaretleri ve korkular" çıktığını, bunların aşılması için diyalog ve zamana ihtiyaç olduğunu söyledi. 
     Basın toplantısına katılan AB Komisyonu Başkanı Jose Manuel Durao Barroso ve Avrupa Parlamentosu Başkanı Josep Borrell, "Sorun olmadığını söyleyemeyiz, hiçbir şey olmamış gibi davranamayız" diyerek bir "düşünme süreci" başlatıldığını ifade ettiler. 
     Juncker, Lüksemburg’da, 10 Temmuz’da yapılması öngörülen referandumun ertelenebileceği mesajını da verdi. 
     Juncker, bir soru üzerine, zirve sırasında bazı üye ülkelerin AB’nin genişlemesinin sürati ve sınırları konusunu gündeme getirdiklerini ancak bu alanda bir sonuca ulaşamadıklarını belirterek, Türkiye ile katılım müzakereleri konusunun ayrıntılı olarak ele alınmadığını ancak çoğunluğun, AB’nin yükümlülüklerini ve verdiği sözleri yerine getirmesinden yana olduğunu söyledi. 
     AB zirvesi yarın bütçe dosyasına ilişkin uzlaşma arayışlarıyla devam edecek. 
     
</TEXT>
</DOC>
