<DOC>
<DOCNO> 356985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko14.html </URL>
<DATE> 2005/06/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Telekom şirketlerinin pazar değeri yüzde 29 arttı... 
</HEADLINE>
<TEXT>

     Denetim, vergi ve yönetim danışmanlığı alanında faaliyet gösteren Deloitte'in, ''Küresel Telekom Endeksi'' raporunda, son iki yılda telekom şirketlerinin toplam piyasa değerinin dünya çapında yüzde 29 oranında artığı ve sektördeki canlanmanın Türk Telekom özelleştirmesini olumlu etkilemesinin beklendiği belirtildi. 
     150'ye yakın ülkede, 700 ofiste 120 bin personelle denetim, vergi ve yönetim danışmanlığı hizmeti sunan Deloitte'nin, Teknoloji, Medya ve Telekomünikasyon TMT Endüstri Grubu'nun dünya çapında piyasa değeri 1 milyar doların üzerindeki 250 telekom şirketini incelediği Küresel Telekom Endeksi raporunda, 1 Ocak 2003-31 Aralık 2004 döneminde endekse dahil şirketlerin toplam piyasa değerinde yüzde 29'luk artış kaydedildiği vurgulandı. 
     Bu değerin, bir önceki endeksin kapsadığı 1 Ocak 2000-31 Temmuz 2003 tarihleri arasında yüzde 69 gerileme olarak gerçekleştiğine dikkat çekilen çalışmada, bu değer artışının herhangi bir global dinamiğe bağlanmadığı, sektörün her bölgedeki en büyük beş oyuncusunun hakimiyetinin azaldığı, Çin ve Doğu Avrupa'nin ise büyümeye ve bölgelerinde etkili olmaya devam edecekleri değerlendirildi. 
     Raporda şu görüşlere yer verildi 
     ''Çin, büyümesini ve Asya Pasifik bölgesindeki nüfuzunu sürdürecek. Bunda, cep telefonu abonelerinin sayısındaki ciddi artış ülkede her yıl, yaklaşık 62 milyon kişi cep telefonu abonesi oluyor ve mevcut operatörlerin sınırlarının ötesindeki fırsat arayışları önemli rol oynayacak. Gelişmekte olan Doğu Avrupa pazarı, Avrupa bölgesinde büyümenin başlıca itici gücü olmayı sürdürecek. Cep telefonu abonelerinin sayısı son üç yıldır yılda ortalama yüzde 102 büyüyen Hindistan, Çin'inkine yakın büyüme potansiyeli ile Asya Pasifik bölgesinde önemli fırsatlar sunacak. Amerikan pazarı dramatik bir değişime tanıklık edecek, geleneksel telekomünikasyon şirketleri kablolu yayın operatörlerine önemli sayıda müşteri kaptıracaklar. Telekomünikasyon şirketleri, sınırlar ve bölgeler arasında sorunsuz iletişime olan artan talep karşısında, global boyutlara erişebilmenin mücadelesini verecekler.'' Türkiye'nin de içinde yer aldığı Avrupa, Ortadoğu ve Afrika bölgesinde telekom şirketlerinin değerinin önemli ölçüde arttığı ve bölgenin dünya endeksindeki ağırlığının yüzde 41'den 49'a çıktığı kaydedilen raporda, büyümenin en önemli kaynağının geniş bandın yaygınlaşması olduğu belirtildi. 
     Deloitte Türkiye'nin Kurumsal Risk Hizmetlerinden Sorumlu Ortağı Oktay Aktolun ise telekom sektörünün bilançolarında önemli bir toparlanma yaşandığını ifade ederek, bu toparlanmada Doğu Avrupa ve Ortadoğu'daki kullanım oranlarının artmasının da çok büyük rolü olduğunu, bu durumun, her iki bölgenin de kesiştiği noktada bulunan Türkiye'nin bu alandaki önemini ve Türk şirketlerinin önündeki fırsat potansiyellerini de gözler önüne serdiğini bildirdi. 
     Deloitte Türkiye'nin Stratejik Planlama, İş Geliştirme ve Pazarlamadan Sorumlu Ortağı Sait Gözüm de dünyada telekomünikasyon sektöründe yaşanan hareketlenmenin bir benzerinin Türkiye'de görüldüğünü, özellikle veri alanındaki düşük kullanım oranlarının, Türkiye'de de telekomünikasyonun önemli büyüme potansiyeline sahip bir sektör olduğunu gösterdiğini kaydetti. 
     Gözüm, telekom sektöründe yaşanan canlanmanın, Türk Telekom özelleştirmesini de olumlu etkileyeceği değerlendirmesini yaptı. 
     
     DELOITTE 
     Dünya genelinde onbinlerce firmaya hizmet veren ve 16.4 milyar dolar ciroya sahip kuruluşun müşteri portföyünde, cirosu veya varlıkları 1 milyar doların üzerinde 740 firma bulunuyor. 
     Türkiye'de çalışmalarına 1986 yılında başlayan Deloitte, faaliyetlerini İstanbul ve Ankara'da sürdürüyor. Deloitte'un Türkiye'de, Denetim, Finansal Danışmanlık, Vergi Danışmanlığı, Yönetim Danışmanlığı ve Kurumsal Risk alanlarında hizmet veren beş şirketi bulunuyor. 
     Geniş bir müşteri portföyüne sahip olan şirket, Koç ve Sabancı gibi topluluklarının yanı sıra Lafarge, General Motors ve Procter Gamble gibi çok uluslu şirketlere ve Türkiye İş Bankası, Türkiye Vakıflar Bankası, Ziraat Bankası ve Eximbank'ın da aralarında bulunduğu finans kuruluşlarına hizmet sunuyor. 
     
</TEXT>
</DOC>
