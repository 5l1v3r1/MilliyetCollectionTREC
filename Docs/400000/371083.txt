<DOC>
<DOCNO> 371083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo11.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta iş başında 
</HEADLINE>
<TEXT>


Zidane'ın dönüşü muhteşem oldu. 1 yıllık aradan sonra yeniden Fransa Milli Takımı'nın formasını giyen ünlü yıldız Fildişi karşısında bir gol atarken, Eylül ayındaki Dünya Kupası Elemeleri öncesinde ülkesine umut verdi 

KAAN BORA 


Montpellier La Mosson Stadı, 1998 Dünya Kupası'ndan kalma anlar yaşadı önceki gece... Fransa'nın Fildişi Sahilleri ile oynadığı karşılaşma sıradan bir hazırlık maçıydı ama 34 bin seyirci kendilerine tarihlerindeki ilk ve tek Dünya Kupası'nı kazandıran büyük usta Zinedine Zidane'ın tekrar milli takıma dönüşünü kutlamak için tribündeki yerlerini almıştı. Yunanistan'a çeyrek finalde elendikleri EURO 2004 'Maviler'e veda eden 33 yaşındaki süperstar, kamuoyu ile taraftarlardan gelen yoğun baskı ve 2006 Dünya Kupası yolunda yeniden iddialı duruma gelebilmek için bu kararından vazgeçip, milli formaya dönme kararı almıştı. 

Yine 17 Ağustos 
La Mosson'un tribünleri tıpkı 1998'de olduğu gibi "Zizou" tezahüratıyla inlerken, "Fransa sana teşekkür ediyor", "Zizou bize Dünya Kupası'nın yolunu göster" pankartlarıyla donatılmıştı. Karşılaşmanın Zidane için de anlamı büyüktü. Çünkü Real Madridli ünlü yıldız, 1994 yılında ilk kez Çek Cumhuriyeti önünde milli formayı sırtına geçirdiğinde tarih 17 Ağustos'u gösteriyordu. Yani Zidane'ın Fransa ile ikinci doğuşu bir tesadüf eseri yine 17 Ağustos'a denk gelmişti. 
Zidane'ın maça çok iyi başladığı söylenemez ama giderek üzerindeki tedirginliği attı ve bir saatlik süre geçilirken, kornerden gelen meşin yuvarlağı şık bir vuruşla ağlara gönderdi. Zizou gibi tekrar milli takıma dönüş kararı alan Thuram ve Mkalele ile birlikte Fransa'yla Eylül ayında çıkacağı iki kritik Dünya Kupası Eleme maçı öncesi büyük hava getirdiği yadsınamaz bir gerçekti. 

Domenech'i güldürdü 
Maviler, EURO 2004 sonrası göreve gelen Teknik Direktör Raynold Domenech yönetiminde ilk kez sahadan 3 farklı galip ayrılıyorlardı. Kadrosunda Drogba, Dindane gibi önemli yıldızları barındıran Fildişi'ni 3-0 yenmek küçümsenemeyecek bir başarıydı. Çünkü Fransızlar, Domenech ile çıktığı 10 maçta 9 gol bulup, sadece dünya futbolunda söz sahibi olmayan Macaristan, Faroe Adaları ve Kıbrıs Rum Kesimi karşısında, o da güç bela galip gelebilmişti. Sonuçta Fildişi galibiyeti 'Usta'nın tekrar işinin başına döndüğünü ve varlığının bile rakipler için büyük korku olacağını bir kez daha gösterdi. 

Ada'ya derin darbe 

Kopenhag'da Danimarka'ya 4-1 yenilen İngiltere son 25 yılın en büyük mağlubiyetini aldı. 1980'de komşusu Galler'e aynı skorla kaybeden İngilizler'in bu tarihi hezimeti onları çok üzerken, bizim de gözümüzü korkuttu. 3 Eylül'de Dünya Kupası Elemeleri'nde İstanbul'da çok kritik bir maça çıkacağımız Vikingler ortaya koyduğu futbolla ve farklı skorla Türkiye'ye gözdağı verdi. Owen, Rooney, Lampard, Terry, Beckham gibi yıldızlarını oynatan ve ideal bir kadroyla sahaya çıkan İngiltere'de bu ağır yenilgi Teknik Direktör Sven Goran Eriksson'u da küplere bindirdi. Oyuncularına ateş püsküren İsveçli çalıştırıcı maç sonrası, "Taraftarlardan özür diliyorum. Büyük hayal kırıklığı yaşadım. Özellikle ikinci yarı hiçbir şey yapmadık. Bu utanç duyulacak bir durum. 45 dakika boyunca felaket derecede kötü bir futbol oynadık. Takıma, bir daha böyle oynamamız durumunda Dünya Kupası'na gitmeyi unutmalarını söyledim" dedi. Rommedahl, Tomasson, Gravgaard ve Larsen ile goller bulan Danimarka'ya Rooney karşılık verdi. İkinci yarı kaleye geçip, 4 gol yiyen James eleştirilerin odak noktası oldu. 


</TEXT>
</DOC>
