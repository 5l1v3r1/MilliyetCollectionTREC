<DOC>
<DOCNO> 377626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/gun04a.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Davud heykeli kırıldı 
</HEADLINE>
<TEXT>


OSMAN KARA İstanbul 

Serkan Özkaya'nın, İtalyan heykeltraş Michelangelo'nun "Davud" heykelinden esinlenerek yaptığı 9 metrelik köpükten heykel, 9. Uluslararası İstanbul Bienali kapsamında sergileneceği kaideye yerleştirilirken düştü. Heykelin ayak bölümü parçalanırken, 2 işçi yaralandı. 
İstanbul Kültür ve Sanat Vakfı'nca düzenlenen bienalde sergilenmesi planlanan heykel, dün sabah kamyonla Şişhane Meydanı'na getirildi. Sergi süresince duracağı kaideye vinçle çıkarılan heykel monte edilmeye başlandı. Ancak işçiler sabitleme işlemlerini yaparken heykel düştü ve ayakları bileklerinin üst kısmından kırılarak parçalandı. Kaideden toprak zemine düşen Hüseyin Yılmaz 32 ile Nihat Upal 33 yaralandı. 
Heykelin ayak bölümleri vinç yardımıyla yeniden kaidenin üzerine alınırken, gövdesi ise Ayazağa'daki bir depoya götürüldü. Heykelin sigortalı olduğu ve Beyoğlu Belediyesi'nin desteğiyle yeniden yapılacağı bildirildi. 

'Umarım yetişir' 
Kazaya üzülen Özkaya, "Gözümün önünde oldu olay. Sonuçta heykel restore edilecek ve umuyorum bienale yetişecek" dedi. 
16 Eylül-30 Ekim tarihleri arasında düzenlenecek İstanbul Bienali, Avrupa'da Venedik Bienali ile beraber 2005 yılının en önemli sanat etkinliği olarak anılıyor. 

Üç boyutlu faks yöntemiyle yapıldı 

Özkaya'nın 'Michelangelo'dan Esinle...' adını verdiği heykeli, Michelangelo'nun Davud heykelinin 2 katı büyüklüğünde. 15 bin YTL tutarındaki proje, 7 ayda tamamlandı. Özkaya, heykeli yapmak için 'üç boyutlu faks' yönteminden faydalandı. Bu yöntemle, sanat eserinin laser tarayıcılar yardımıyla matematiksel verileri elde ediliyor. Veriler bir başka şehre iletiliyor. Bu verilerden yola çıkılarak eserin bire bir aynısı, ya da daha büyük veya küçük bir kopyası yapılıyor. 


</TEXT>
</DOC>
