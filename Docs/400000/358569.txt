<DOC>
<DOCNO> 358569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun02.html </URL>
<DATE> 2005/07/06/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Zerkavi'nin akıl hocası gözaltına alındı... 
</HEADLINE>
<TEXT>

     El Kaide’nin Irak’taki lideri Ürdünlü terörist Ebu Musab Zerkavi’nin "akıl hocası" Şeyh Ebu Muhammed El Makdisi 43 , gözaltına alındı. 
     El Cezire televizyonu, İsam Berkavi olarak da bilinen El Makdisi’nin Ürdün’de kendisiyle söyleşi yapıldığı sırada Ürdün polisi tarafından gözaltına alındığını duyurdu. 
     Haberde konuyla ilgili olarak ayrıntılı bilgi verilmezken, Ürdünlü yetkililer de henüz bir açıklama yapmadılar. 
     El Makdisi, geçen yıl bir grup militanla birlikte Ürdün’deki ABD hedeflerine terörist saldırı planlamak suçuyla yargılanmıştı. Şeyh Ebu Muhammed El Makdisi, altı ay tutuklu kaldıktan sonra beraat etmiş ve geçen hafta serbest bırakılmıştı. 
     Şeyh Ebu Muhammed El Makdisi’nin, Zerkavi’ye 1995-1999 yılları arasında paylaştıkları hücre evinde radikal İslam ideolojisini aşıladığı biliniyor. 
     
     ZERKAVİ 
     Bu arada Ürdünlü terörist Ebu Musab Zerkavi, Irak’ta Şiilerle savaşacak yeni bir örgütün kurulduğunu söyledi. 
     Zerkavi, bir internet sitesinde yayınlanan ses kaydında, Hadi El Ameri liderliğindeki Şii milislerden oluşan Bedir Tugayı ile savaşmak üzere yeni bir örgüt kurduklarını duyurarak, silahlı örgüte Ömer Tugayı adının verildiğini açıkladı. 
     Ebu Musab Zerkavi, Iraklı güvenlik güçlerine, Amerikalılar kadar düşman gözüyle baktıklarını ifade ederek, "Bazıları, direnişin iki gruba bölündüğünü söylüyor - inançsız işgalciye karşı savaşan onurlu direniş ve Iraklılarla savaşan onursuz direniş. Irak ordusu, Haçlı güçleriyle ittifak yapan ve İslam’ı yıkmaya, Müslümanlarla savaşmaya gelen paralı askerler ve din değiştirenlerin ordusu. Ona karşı savaşacağız" dedi. 
     
</TEXT>
</DOC>
