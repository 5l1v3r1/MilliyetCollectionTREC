<DOC>
<DOCNO> 388155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/yas06.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'nün kararına yargı freni 
</HEADLINE>
<TEXT>


GÖKÇER TAHİNCİOĞLU 

Üniversitelerinde ders gören polislerin öğrenci statülerine rağmen kampuse silahla gelmesini protesto ederek, 6 Nisan'daki protesto gösterisiyle polislere yönelik eğitime son verilmesini isteyen öğrencilere verilen ceza, yargıdan döndü. Yargı, protestocu öğrencilerden 18'ini okuldan uzaklaştıran, 1'ini de atan ODTÜ yönetimine 'dur' dedi. 
Öğrencilerin, okuldan atılma ve uzaklaştırılmalara karşı idari yargıya yaptığı başvuranlardan 4'ünün davasının ilk aşaması sonuçlandı. Ankara İdare Mahkemesi, öğrencilerin eylemlerinin "eğitim ve öğrenimi engelleme, derslere ve sınavlara girilmesine engel olma" anlamına gelmediğini belirterek, ODTÜ yönetiminin kararının yürütmesini durdurdu. 
ODTÜ yönetiminin soruşturması sonunda 1 öğrenci okuldan atılırken, 18 öğrencinin 1 ila 3 yıl okuldan uzaklaştırılmalarına karar verildi. Jandarma tutanağı nedeniyle toplam 20 öğrenci hakkında "eğitim ve öğretimi engelledikleri gerekçesiyle" dava açıldı. 


</TEXT>
</DOC>
