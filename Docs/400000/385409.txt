<DOC>
<DOCNO> 385409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/uras.html </URL>
<DATE> 2005/10/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Konut arzı da, talebi de "çıldırdı" 
</HEADLINE>
<TEXT>


Önce otomobil talebi, daha sonra da "dayanıklı tüketim malı" diye alandırılan buzdolabı, çamaşır makinesi, TV ve ev eşyası gibi mallara olan talep çıldırmıştı. Bu iki sektörde çılgınlık sona erdi. Talep ve buna bağlı arz normale döndü. 
Şimdi "konut çılgınlığı" var. 
Otomobil ve dayanıklı tüketim malı çılgınlığını finanse eden banka sistemi, şimdi konut talebini ateşliyor. Talebin çıldırdığını gören konut yapımcıları da çıldırdı... Daha lüks, daha büyük konut yapma yarışına girdi. 
Çılgınlığın ne boyuta geldiğini gazetelerdeki konut ilanlarından ve konut projelerine veilen isimlerden izlemek mümkün. 
Hafta sonu iki gün gazetelerde yayınlanan konut satış ilanlarına baktım. Sayın okuyucularıma konut yapımcılarının konutlarını, daha yüksek fiyat ile satabilmek için konut projelerine verdikleri isimleri sıralayayım "Almondhill Villaları, Aqua Manors Villaları, Aqua City, Art Canadian Villaları, Arkeo Evleri, Alice Village, Burju El Turco Apartmanları, Beutek Evleri, Central Life Villaları, Evidea Evleri, Flora Residance, Intercity, Kilia Evleri. 

İngilizce ev adı olur mu 
Kempinsky Residance, Maro Negro, Milenium Park Villaları, My World, Metrokent, Navtilus Residance Apartmanları, Pelican Hill, Premiun Residance, Selvice, Yeshill, Country, Villa Grand Villaları. 
Sayın okuyucularım... Bunlar İstanbul'da yapılan konut projelerine verilen isimler... Bu projelere bu İngilizce isimleri verenler çılgın da konutları alanlar çılgın değil mi 
Bu konut çılgınlığının devam edebilmesi talep çılgınlığının devamına bağlıdır. Konut fiyatlarının "ekonomik değerinin" yüzde 50'sinin, yüzde 75'inin üzerine çıkmasına "balon yapmasına" rağmen çılgınlığın devam etmesi, talebin devamına bağlıdır. 
Talebin devamı ise gelire bağlıdır. Orta ve üst gelir grubundaki halkın elinde çoğu faiz kaynaklı birikim vardı. Orta ve üst gelir grubunun faiz geliri almak için bankalara yatırdığı tasarrufları vardı. Paranın alternatif getirisi düştü. Döviz kazandırmıyor. Faiz kazandırmıyor. "Halka öyle bir hava basıldı ki, gayrimenkul fiyatları arttı ve bu artış devam edecek..." Bu havaya kapılanlar ellerindekini avucundakini konuta yatırma çabasına girdi. 
Yakında "barut bitecek". Halkta konuta yatıracak para kalmayacak. Bankalar konut kredisi kullanma gücü olan müşteri bulamayacak. Felaket senaryosu yazmıyorum. Ortada hesap var, kitap var... Bu halkın ne kadar birikimi olduğu ortada. Paranın kimde olduğu ortada... Halkın büyük bölümünün geliri artmıyor, artamıyor. Bu tabloda konut talebinin sürmesi imk nsız... Talep yakında aşağıya düşmeye başlayacak... İşte o zaman çılgınlık sona erecek... Fiyatlardaki "balon sönecek"... 
Konut alacaklara, konuta para yatıracaklara tavsiyem var. Fazla paranız var ise, konuta bağlayacağınız para sizi rahatsız etmiyor ise, "keyfiniz bilir"... Ama paranız alın teri para ise ve de çok zor kazanılmış para ise, "dolduruşa gelmeyiniz"... Bu fiyatlar yüksek. "Balon" fiyatlar... Bu fiyatlarla yatırım akıl k rı değil. Aldığınız konutları kısa sürede nakte çevirmek genelde çok zor olacak. Ben uyarayım da... Sizler bildiğinizi yapınız. 



</TEXT>
</DOC>
