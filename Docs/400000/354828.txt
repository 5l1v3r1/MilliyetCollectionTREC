<DOC>
<DOCNO> 354828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur04.html </URL>
<DATE> 2005/06/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İstanbul'a Edirne'den hamile akını 
</HEADLINE>
<TEXT>

     CNNTÜRK 

Edirne'deki Trakya Üniversitesi Tıp Fakültesi Hastanesi'nde son bir haftada sekiz bebeğin ölmesinin ardından İstanbul'daki hastaneler alarma geçirildi. 
     Edirne'deki hastaneye bir süre hasta kabul edilmeyeceği için izlenmesi gereken riskli hamileler ve yeni doğan bebekler İstanbul'a sevkedilecek. 
     Riskli hamilelik dönemi geçirenlerle doğumu gerçekleşen bebekler, İstanbul'daki eğitim ve araştırma hastanelerine sevkedilecek. 
     İstanbul İl Sağlık Müdürlüğü, il genelindeki 52 hastaneye genelge gönderdi. Genelgede, bebek ölümlerinden dolayı Trakya Tıp Fakültesi Hastanesi'ndeki Yenidoğan Ünitesi'ne yeni hasta kabulü olmayacağı için İstanbul'daki hastanelerin 24 saat hazırlıklı olmaları istendi. 
     Bu nedenle hastanelerin bazılarında yeni servisler açıldı. Klimalar gözden geçirildi ve yeni küvözler alındı. 
     
     SERRATIA BAKTERİSİ 

     Serratia, 'koliform' bakterinin bir örneği ve tipik olarak toprak ve suda bulunuyor. 
     Serratia bakterisi ilk kez 1923 yılında tanımlanmış olmasına karşın 1950'lere kadar hastalık etkeni olarak tanımlanıyordu. Ancak son yıllarda özellikle hastanede yatmakta olan hastalardan gittikçe daha sık bir şekilde bildirilmeye başlandı. Literatürde 1975'ten bu yana Almanya, Avusturya, ABD, Japonya, Meksika gibi ülkelerin yeni doğan birimlerinde bildirilmiş 30 civarında salgın tanımlandı. 
     Serratia bakterisinin yol açtığı enfeksiyonlar, sağlam insanlar için çok sorun olmasa da büyük sorunları olan erişkinlerde ve yeni doğanlarda ölümcül olabiliyor. 
     Hastanelerin Yenidoğan birimlerinde çalışan personele ayrıca hastane enfeksiyonları hakkında bilgi verildi. Bu ünitelerde çalışanların izinleri de bir süreliğine iptal edildi. 
     
     'Ölümlerde kasıt ve ihmal yok' 

     Bu arada, Edirne'deki Trakya Üniversitesi Edirne Tıp Fakültesi Hastanesi'nde geçtiğimiz haftadan bu yana sekiz bebeğin ölümüyle ilgili olarak Sağlık Bakanlığı'nca oluşturulan Bilimsel Kurul, raporunu dün açıkladı. 
     Rapora göre, bebek ölümlerinde kasıt ve ihmal bulunmuyor. Komisyonun, bu doğrultuda hazırladığı raporun, Sağlık Bakanlığı'na sunulacağı bildirildi. 
     İstanbul Üniversitesi Cerrahpaşa Tıp Fakültesi Hastanesi Enfeksiyon Hastalıkları Bölümü Öğretim Üyesi Prof. Dr. Recep Öztürk düzenlediği basın toplantısında, kaybedilen tüm bebeklerin bağışıklık sisteminin ileri derece zayıf olduğunu, prematüre ve ağır sağlık sorunlarının bulunduğunu belirtti. 
     Prof. Dr. Öztürk, hastane enfeksiyonlarının gelişimi için en önemli hazırlayıcı faktör olan hasta başına düşen sağlık personeli sayısının düşüklüğünün, bebek ölümlerini kolaylaştırıcı faktör olduğunu söyledi. 
     Tedavi edilen sekiz bebeğin, yaygın enfeksiyon nedeniyle kaybedildiğini belirten Öztürk, yapılan incelemeler sonucunda, tüm bebeklerin aynı bakteriye serratia bağlı enfeksiyon sonucunda kaybedildiği, bu mikroorganizmanın muhtemelen hastaların tedavisinde kullanılan sıvılarla bulaştığını ifade etti. 
     Serratia'nın, Yoğun Bakım Ünitelerinde sık rastlanan bir enfeksiyon etkeni olduğunu bildiren Prof. Dr. Öztürk, gelişmiş ülkelerde de benzer mekanizmayla bu mikroorganizmaya bağlı olarak oluşan çok sayıda salgın bildirildiğini söyledi. 
     
     Sekiz bebeğin tedavisi sürüyor 

     Bakteriyel enfeksiyonun ölümlere yol açtığı Yeni Doğan Ünitesi'nde hala sekiz bebeğin tedavisi sürüyor. 
     Trakya Tıp Fakültesi Hastanesi Yeni Doğan Servisi'nde geçtiğimiz hafta altı bebeğin ölmesi dikkatlerin Trakya Tıp Fakültesi Hastanesi'ne çekilmesine sebep olmuş ve iki bebeğin daha ölümüyle olay daha ciddi bir boyut kazanmıştı. 
     Sağlık Bakanlığı ölüm vakalarının araştırılması için geçtiğimiz pazar günü bilimsel bir komisyon görevlendirdiğini açıklarken, Edirne Cumhuriyet Başsavcılığı ise adli soruşturma başlattı. 
     
</TEXT>
</DOC>
