<DOC>
<DOCNO> 383375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo29.html </URL>
<DATE> 2005/10/02/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Galatasaray - Trabzonspor maçından notlar... 
</HEADLINE>
<TEXT>

     Galatasaray'ın uzun süredir suskun golcüsü Hakan Şükür ligde 155 gün sonra golle buluştu. 
     Ligde en son golünü geçtiğimiz sezon Malatyaspor deplasmanında 29 Nisan'da atan Hakan Şükür, uzun süren suskunluğunu bozdu. Hafta içinde de UEFA Kupası maçında Tromsö filelerini havalandıran Hakan Şükür, üst üste iki maçı boş geçmedi. 
     
     3 FORVET DE GOL ATTI 
     Galatasaray'ın Necati, Ümit ve Hakan'dan oluşan 3 forveti de Trabzonspor maçında gol atmayı başardı. 
     Bu sezon oynanan resmi maçlarda ilk kez bu 3'lü aynı maçta gol attı. 
     Gol krallığında iddialı olan Ümit Karan attığı golle ligdeki gol sayısını 10'a çıkardı. 
     
     HEINZ SİFTAH YAPTI 
     Galatasaray'ın son haftalarda oynadığı futbolla eleştirilen futbolcusu Marek Heinz, sarı-kırmızılı forma altında gol siftahı yaptı. 
     Heinz, Trabzonspor maçında iyi futbolunu bir de golle süslemeyi bildi. 
     
     BAŞKAN CANAYDIN MAÇA GELMEDİ 
     Galatasaray'ın Trömsö ile oynadığı maçta tepkilere maruz kalan başkan Özhan Canaydın maça gelmedi. 
     Protokol tribününde Galatasaray'ı ikinci başkan Ergün Gürsoy temsil etti. 
     Galatasaraylı taraftarlar başkan Canaydın'a protestolarını sürdürdüler. 
     
     TERİM VE YARDIMCILARI MAÇTA 
     Galatasaray-Trabzonspor maçını, Milli Takımlar Teknik Direktörü Fatih Terim ve yardımcıları da izledi. 
     Protokol tribünde yer alan milli takımın teknik patronu, milli oyuncuları yakın takibe aldı. 
     
     HALİLHODZİC NOT TUTTU 
     Trabzonspor'un prensipte anlaştığı Boşnak teknikdirektör Vahid Halilhodziç, karşılaşma boyunca sürekli not tuttu. 
     Trabzonsporlu taraftarlar ise Galatasaray'ın ilk yarıda attığı gollerle adeta şok olurken, yönetimi istifaya davet eden sloganlar attılar ve tribüne bu yönde pankart astılar. 
     Trabzonsporlu taraftarlar ayrıca, Galatasaraylılara doğru maytap attılar. 
     
     TRABZONSPOR DA KOPTU 
     Ligde çok kötü günler geçiren Trabzonspor, üst üste 3 maçını kaybederken, lider Galatasaray'ın 11 puan gerisine düştü. 
     Galatasaray maçına teknik direktörsüz olarak çıkan, yardımcı antrenör Orhan Çıkrıkcı'nın yönetimindeki bordo-mavililer, ligde bundan önce Sivasspor'a 2-1, Vestel Manisaspor'a 2-0 ve son olarak da Galatasaray'a 4-1 yenilerek lige 8. haftada adeta havlu attı. Trabzonspor 11 puanda kalırken, Galatasaray puanını 22'ye çıkararak liderliğini sürdürdü. 
     
     GALATASARAYLI TARAFTARLARDAN FATİH'E TEPKİ 
     Galatasaray'ın 3. golü sonrasında Trabzonsporlu Fatih, sarı-kırmızılı futbolcularla tartıştı. 
     Galatasaraylı taraftarlar bu nedenle ikinci yarıda, oyuncu ayağına topu her aldığında ıslıklayarak tepki gösterdiler. 
     Taraftarlar, ayrıca Gökdeniz'in karıştığı bahis skandalı aleyhine tezahüratta bulundular. 
     Galatasaraylı Hasan Şaş ise kapalı tribündeki taraftarların bu tezahüratını susturmaya çalıştı. 
     
     MAÇTA SAĞANAK YAĞIŞ 
     Maçın 64. dakikasında Mecidiyeköy'de sağanak yağmur başladı. 
     Açık tribündeki Trabzonsporlu taraftarların büyük bir bölümü yağmur nedeniyle tribünün içine girdi. 
     Öte yandan, PAF Ligi'nde oynanan maçta da Galatasaray, Trabzonspor'u 1-0 mağlup etmeyi başardı. 
     Yattara maçtan sonra Song ve Saidou'nun formasını alırken, sarı-kırmızılı taraftarlar Gerets ve futbolculara sevgi gösterilerinde bulundular. 
     
</TEXT>
</DOC>
