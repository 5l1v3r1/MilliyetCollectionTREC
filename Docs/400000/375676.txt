<DOC>
<DOCNO> 375676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun01.html </URL>
<DATE> 2005/09/05/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
New Orleans'ta 5 kişi polisin açtığı ateş sonucu öldü 
</HEADLINE>
<TEXT>

     ABD'nin New Orleans kentinde polisin, bir köprüyü onarmak üzere giden müteahhit grubunun üzerine ateş açan silahlı kişilere ateşle karşılık vermesi üzerine, saldırganlardan en az 5'inin öldüğü bildirildi. 
     ABD Ordu Mühendisleri sözcüsü John Hall, 14 kişilik müteahhit grubuna, polis eşliğinde 15. Cadde Kanalı'nı tamir için Pontchartrain gölüne doğru gittikleri sırada ateş açıldığını belirtti. Hall, açılan ateş sonucu müteahhitler grubundan ölen olmadığını kaydetti. 
     Öte yandan, Polis Şef Yardımcısı W.J. Riley, Pontchartrain gölü ile Mississippi nehri arasındaki bir kanal üstünde kurulu Danziger köprüsü üzerinden ateş eden silahlı 8 kişiye polisin açtığı ateş sonucu saldırganlardan 5 ya da 6'sının öldüğünü duyurdu. 
     
     FELAKET BÖLGESİNDEKİ POLİSLER ÇILDIRDI 

     New Orleans ve bölgesini vuran Katrina kasırgası ve arkasından gelen selle birlikte ortaya çıkan kargaşada güvenliği sağlamaya çalışan polis güçlerinin bir kısmı ruhsal bunalıma girerek görevi bırakırken, şu ana kadar 2 polis memuru da intihar etti. 
     Polis Şefi Yardımcısı W. J. Riley, "seçkin memurlar" olarak tanımladığı iki polis memurunun intihar ettiğini açıkladı. Her iki polisin de kendi silahlarını kullanarak intihar ettikleri belirtildi. 
     New Orleans kentinde görev yapan 1600 polis memurundan 200 kadarının da, silahlı çatışmalar ve yağmanın ortaya çıktığı kargaşada görevi bıraktığı, birçoğunun neden göstermeden görevine gelmediği kaydediliyor. Ancak bu polis memurlarının da, sel nedeniyle bir köşede sıkışıp kalmış olabileceği ihtimal dahilinde görülüyor. Sel nedeniyle evi sular altında kalan polis memurlarının bir çoğunun tişört ve kotla, ihtiyaç duyanlara yardım etmeye çalıştığı belirtiliyor. 
     Riley, "işimizi en stresli yapan şey, her gün hizmet verdiğimiz vatandaşları perişan halde görmek. Kalabalıklar, polisten yiyecek dileniyor. Yardım edememek en acısı. Çünkü çoğumuz birbirimizi ismiyle tanıyoruz" dedi. 
     
</TEXT>
</DOC>
