<DOC>
<DOCNO> 371513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur11.html </URL>
<DATE> 2005/08/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boyacının inanılmaz ölümü 
</HEADLINE>
<TEXT>

     
     Yavuz KUŞDEMİR UŞAK, DHA 
     
UŞAK'ta bir inşaatın dış cephesini boyayan 30 yaşındaki Mehmet Mirza Çakmak, ucuna fırça taktığı metal sopanın binanın yanından geçen yüksek gerilim hattına dokunması sonucu, elektrik akımına kapılarak ikinci kattan düştü ve olay yerinde can verdi. 
     Olay bugün saat 13.00 sıralarında, Ünalan Mahallesi Barbaros Caddesi'nde Ufuk Düzenli'ye ait dört katlı inşaatta meydana geldi. Dış cephe boya ustası Mehmet Mirza Çakmak, binanın ikinci kat penceresinden sarkarak boya yaptığı sırada, ucuna fırça taktığı metal sopa, bina önünden geçen yüksek gerilim hattına dokundu. 
     34 bin 500 voltluk elektrik akımına kapılarak kömürleşen evli ve iki çocuk babası Mehmet Mirza Çelik, ikinci kattan zemine düştü ve olay yerinde yaşamını yitirdi. 
     Çakmak'ın işçi arkadaşları ile olay yerine gelen yakınları sinir krizleri geçirdi, 112 Acil Servis ambulansları ile Uşak Devlet Hastanesi'ne kaldırıldı. 
     Polisin olay yerinde yaptığı incelemede fırça sapının metal olduğu ve elektrik teline dokunması ile birlikte akıma kapılarak hayatını kaybettiğini belirlendi. 
     Mehmet Mirza Çakmak'ın cesedi otopsi için Uşak Devlet Hastanesi morguna kaldırıldı. Polisin, bina sahibi Ufuk Düzenli hakkında tedbirsizlik, ihmal ve gerekli çalışma şartlarını sağlamadığı’ gerekçesiyle soruşturma başlattığı öğrenildi. 
     
</TEXT>
</DOC>
