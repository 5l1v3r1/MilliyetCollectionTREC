<DOC>
<DOCNO> 363532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/dunya/adun.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz şehir 
</HEADLINE>
<TEXT>


Londralılar, toplu taşıma sistemini hedef alan saldırıların ertesi günü hiçbir şey olmamış gibi metro ve otobüsleri doldurarak, kriket maçına ve tiyatroya giderek terörizme en güzel cevabı verdiler 

Nevsal Elevli 


Londralılar, önceki gün şehirlerindeki metro sisteminin 3 noktasına ve bir otobüse karşı gerçekleştirilen, ancak bu kez sadece bombaların fünyelerinin patlamasıyla sınırlı kalan terör saldırılarına dün en güzel cevabı, terörizmden korkmadıklarını göstererek verdiler Londralılar dün sıradan bir günmüş gibi metroları ve otobüsleri doldurdu, tiyatrolarda yaptıkları rezervasyonları iptal etmedi ve binlerce kişi tren istasyonlarını doldurarak kriket maçlarına gitti. Terörizm, sivil halk arasında korku, dehşet ve panik yayarak hükümetler üzerindeki politik hedeflere ulaşmak şeklinde özetlenebilecek amacına ulaşamamış oldu. 
Halkın önceki günkü saldırılara gösterdiği soğukkanlı ve itidalli tepkide, kuşkusuz resmi kurumların ve medyanın sorumlu tutumunun da payı büyüktü. Resmi makamlar, 15 gün önce 56 kişinin öldüğü saldırılarda olduğu gibi, yine bilgiler kesinlik kazanmadan halka açıklama yapmadı, halkı kentteki güvenlik önlemleri hakkında anında bilgilendirdi. Özellikle elektronik medya, sorumlu habercilik yaparak panik havasının oluşmasını önledi. Londralıların IRA terörü günlerinden beri terör tehdidiyle birlikte yaşamaya alışmış olmaları da durumu kolaylaştırdı. 
İşte bazı Londralıların terör tehdidi altında yaşam konusundaki görüşleri 
Anthony Wickham "Teröristlerin kazanmasını istemiyoruz. Hiçbir şekilde yaşamımı onların istediği yönde değiştirmeyeceğim."David Huddon "Londra gibi bir şehirde terörizm tehdidini günlük hayatımızın bir parçası olarak görmemiz gerekiyor. Ve hayatımız aynen devam edecek."Robin Weston "Bu sabah biraz tedirgindim ama benim için hiçbir şey değişmedi."Anthony Parsons "2 hafta önce 50 küsur kişinin ölmesi trajikti ama yaklaşık 3 milyon kişi her gün metro ağını kullanıyor."Angela Johnson "Bizi yaşam tarzımızı değiştirmeye zorlamalarına izin veremeyiz." 

Manşetler hariç, sanki sıradan bir gün 

Önceki günkü saldırıların ardından dün işlerine gitmek için Londra metrosuna binenler, her zamanki gibi gazete okuyorlardı. Ancak bu gazetelerde metroya düzenlenen saldırıların haberleri vardı. Dün binlerce kişi trenlere binerek gittikleri Lord's Stadı'nda uluslararası "The Ashes" kriket turnuvası kapsamında karşı karşıya gelen İngiltere ve Avustralya'nın maçını izledi. 




</TEXT>
</DOC>
