<DOC>
<DOCNO> 386580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/cemal.html </URL>
<DATE> 2005/10/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ahmak ve ötesi 
</HEADLINE>
<TEXT>


Öfkeli ikisi de. Biri kız, biri erkek. Yazıma kızmışlar. 3 Ekim sonrası bu köşede çıkan, "Ekonomi ahmak, ekonomi " başlığını taşıyan yazıya. Yalnız başlığa değil tabii, asıl yazının içeriğine itirazları var. 
Eleştirilerini, ellerinde mikrofon, biraz edep sınırlarını zorlayarak yüzüme karşı bağırıyorlar. 
Hocalar tedirgin. 
Hem konuğa karşı böyle bir muameleden, hem de üniversite çatısı altında tartışma adabına aykırı davranıştan tedirgin olduklarını belli ediyorlar. 
Oralı değil o iki genç. 
Sessiz sakin dinliyorum. 
Avrupa Birliği'ne, yabancı sermayeye, özelleştirmeye dönük sloganlarını pat pat atıyorlar. Eşitlik, adalet, dayanışma, özgürlük, bağımsızlık, onur, gurur sözcükleri havada uçuşurken genç bir kız kendilerini şöyle tarif ediyor 
"Yurtsever antiemperyalist öğrenciler " 
Öyle sessiz sakin izliyorum. 
Yüzümün çizgisi bile oynamıyor. 
Genç insanların eşitliğe, sosyal adalete, özgür ve dayanışma içindeki adil bir düzene ilişkin özlemlerini serbestçe dile getirebildikleri bir mek na sahip olmaları ne güzel diye düşünüyorum. 
Bağırıyor sesi titreyerek 
"Bize hakaret etmeye hakkınız yok. Bize ahmak diyemezsiniz " diye noktalıyor. 
Alkışlar 
Kendisine teşekkür ediyorum. Sayesinde yazımın konusunu ve de başlığını bulduğumu söylüyorum. 
Sessizlik 
Mikrofona eğilip biraz da vurgulu bir üslupla 
"Ahmak ve ötesi " 
dedikten sonra, ikinci cümleden önce şöyle bir an susuyorum. 
Susmaz olaydım. 
Keşke ikinci cümleyi hemen arkasından getirseydim. O bir anlık susuş, yine salonun bana göre o sağ köşesinden bir uğultunun, bir cayırtının kopmasına yol açıyor. 
Kulağıma çalınıyor 
"Bu adam " sesleri... 
"İzin verin de arkasını getireyim" diyorum ama nafile. Sessizlik ve düzeni sağlamak birkaç dakika alıyor. 
Ve homurtular arasında 
"İzin verseniz, ikinci cümlem, bu ahmak sözcüğünden ötürü özür dilemek ile başlayacaktı" diye devam ediyorum. 
Bu kez alkışlar bana... 
Sürdürüyorum konuşmamı 
"Öyle anlaşılıyor ki, 'Ekonomi ahmak, ekonomi ' başlığını taşıyan yazım iyi okunmuş. Benim esas amacım da buydu zaten. Kimseye hakaret etmek değildi. Bizim meslekte ilgi uyandırmak için bazen böyle aşırı ya da maksadını aşan başlıklar kullanılabilir. Sanıyorum, ben de bu kötü yola saptım. Yoksa tarzım bu değildir. Umum Neşriyat Müdürüm Sedat Ergin de bu konudaki rahatsızlığını, yazı çıktıktan sonra, bana olabilecek en diplomatik üslupla söyledi. Ama ben anladım, onun, "Bir daha böyle yazma, ne sana ne Milliyet'e yakışıyor ' demek istediğini... Sizden de şimdi özür diliyorum." 
Şiddetli alkışlar... 
Ve devam ediyorum 
"Bu yaşınızda bütün bu sloganlarını atmanızı kesinlikle yadırgamıyorum. Eşitlik, dayanışma, adalet, özgürlük, gurur, onur... Hepsi iyi güzel. Ben de bir zamanlar Mülkiye'de attım bu sloganları... Ama sonraki yıllarda bu güzel sloganların nasıl hayata geçebileceğini düşünmeye daha çok başladım. Beynimi sloganlardan kurtarmaya başladım. Bu soylu amaçlara bizi götürecek yollar üzerinde daha sakin, serinkanlı ve de analitik düşünmeye başladım. Siz de öyle yapın. Üniversite bunun için. Sloganları, klişeleri kırmak ve sorgulamak için var. Üniversite bu zaten. Farklı fikirlerin birbirleriyle özgür bir ortamda çatışması için var. Bunun kıymetini bilin." 
Fena değil, sessizlik. 
Noktayı şöyle koyuyorum 
"Adalet, eşitlik, özgürlük, dayanışma, daha adil düzen, gurur, onur derken de örneğin düşünün 1960'larda kalkınma yarışına birlikte çıktığımız İspanya, Portekiz ve Yunanistan gibi ülkeler bizi nasıl geride bıraktılar Yunanistan fert başına gelirde 16-18 bin doları yakalarken, biz neden h l 6 bin dolardayız Yunanistan, Birleşmiş Milletler hayat kalitesi merdiveninde dünyanın ilk 20'sinin içindeyken, Türkiye neden h l 80'lerde .. Avrupa Birliği'ne karşı slogan atarken bunları da düşünün lütfen..." 
İyi alkış alıyorum bu kez de. 
İşte böyle... 
Yanlış anlamayın. 
İki saatlik panelde yalnız ben konuşmadım. Altan Öymen'le Mithat Bereket'in 3 Ekim Lüksemburg Zirvesi'yle ilgili değerlendirmeleri de çok ilgi çekti. Bu arada kaydetmek istediğim bir nokta daha var. Toplantı sonrası salondan ayrılırken bazı öğrenciler yanıma geldi. 
Biri şöyle dedi 
"Sanmayın ki bütün Boğaziçi, bu sesi fazla gürültülü çıkan öğrencilerden oluşuyor. Gerçek öyle değil. Onlardan farklı düşünenler oluşturuyor çoğunluğu..." 
Dün öğle vakti, Boğaziçi Üniversitesi'ndeki bir toplantı işte böyle geçti. 
- 
Boğaziçi Üniversitesi'nde, Prof. Dr. Kemal Kirişçi'nin yönettiği Avrupa Çalışmaları Merkezi'nin yüksek lisans programı çerçevesinde dün yapılan bir toplantı. Altan Öymen, Mithat Bereket ve ben konuşmacıydık. Rektörlük Konferans Salonu'ndaki panelde ev sahipliğini Prof. Kirişçi, yöneticiliği Prof. Binnaz Toprak yapıyordu. Eski Robert Kolej kütüphanesindeki salon gerçekten doluydu. 



</TEXT>
</DOC>
