<DOC>
<DOCNO> 376251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/gun03.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz Heykeli'nin son durağı tartışılıyor 
</HEADLINE>
<TEXT>


İlhan Koman'ın oğlu Prof. Dr. Ahmet Koman, Akdeniz Heykeli'nin yerinin uygun olmadığı görüşünde. Koman, heykelin Afife Ödülleri'ndeki kullanımı nedeniyle de Yapı Kredi Sigorta ile telif sorunu yaşadıklarını söyledi 

Yasemin Bay 

Türk heykel sanatının usta isimlerinden İlhan Koman'ın ünlü Akdeniz Heykeli, daimi yerine kavuştu. Koman'ın 1980'de Halk Sigorta'nın talebiyle yaptığı Akdeniz Heykeli'nin bir süredir devam eden yolculuğu Levent'teki Yapı Kredi Plaza önünde son buldu. 
1981'de Sedat Simavi Görsel Sanatlar Ödülü'nü kazanan 4 tonluk heykelin mülkiyeti, Halk Sigorta'nın unvanının 2000'de Yapı Kredi Sigorta A.Ş. olarak değiştirilmesi sonucu Yapı Kredi Sigorta'ya geçti. 

Yeterince görülmüyor 
Heykel, ilk olarak Mayıs 2005'te, 25 yıldır bulunduğu Halk Sigorta'nın Yapı Kredi Sigorta Zincirlikuyu'daki yerinden İlhan Koman Retrospektif Sergisi için Galatasaray Meydanı'na taşındı. 112 metal levhanın yan yana getirilmesi ile oluşturulmuş kadın figürü olan Akdeniz Heykeli, burada 30 Haziran'a kadar kaldı. 
Hatta bu dönemde aralarında sanatçılar, yazarlar ve mimarların da bulunduğu birçok kişi, heykelin burada kalması gerektiğini, Zincirlikuyu'nun artık uygun olmadığını dile getirdi. Heykelin Zincirlikuyu'da binalar arasında kaybolduğu ve yeterince görülemediği yönünde açıklamalarda bulunuldu. 
Heykel, serginin ardından bu kez Yapı Kredi Sigorta'nın Levent'teki Genel Müdürlük Binası'nın önüne taşındı. Yapı Kredi Sigorta Kurumsal İletişim Danışmanı Füsun Dedehayır, Akdeniz Heykeli'nin Levent'e taşınmasıyla ilgili olarak şunları söyledi 
"Akdeniz Heykeli, şirketimizin, İlhan Koman Retrospektif Sergisi'ne verdiği destek kapsamında İstiklal Caddesi'nde sergilendi. Sonra da MSÜ Güzel Sanatlar Fakültesi Heykel Bölümü Başkanı heykeltıraş Ferit Özşen'in gözetim ve denetiminde Levent'te bulunan Genel Müdürlük Binası önüne yerleştirildi." 
İlhan Koman'ın oğlu Prof. Dr. Ahmet Koman ise, Akdeniz Heykeli'nin Levent'teki yerinden memnun olmadıklarını belirtti 
"Bu konuda bizimle görüşülmedi. Levent'teki o yer, heykel için uygun değil. Yerleştirilmeden önce bizden görüş alınmadı. Bizce biraz daha insanların görebileceği bir yerde olmalıydı. Ama Yapı Kredi Sigorta ile iletişim kurulamıyor. Ne olup bittiğini biz de bilmiyoruz, izliyoruz. İlhan Koman bir deniz şığıydı. Zaten külleri de denize saçıldı. Heykelin bir deniz kenarında yer almasını dilediğini söylerdi." 
Prof. Dr. Koman, Akdeniz Heykeli'nin kullanımı ile ilgili olarak Yapı Kredi Sigorta ile aralarında telif sorunu olduğunu da sözlerine ekledi 

'İhtar çektik' 
"Telif hakları ile ilgili bir cevap h l gelmedi. Akdeniz Heykeli yıllardır yanlış kullanılıyor. Heykelin kullanım hakları bizde. Kopyalamaya hakları yok. Ama Afife Tiyatro Ödülleri'nde hem heykelcikte hem de tören sırasında, yüzü değiştirilerek bir kopyası izinsiz kullanılıyor. Durdurulması için ihtar çektik, durdurulmadı." 
Prof. Dr. Koman'ın açıklamaları üzerine Dedehayır, şunları söyledi "Yapı Kredi Sigorta olarak Akdeniz Heykeli'nin malikiyiz. Koman'ın mirasçılarının eser üzerinde manevi hakları saklıdır. Yaratıcının manevi hakları da şirketimiz tarafından bugüne kadar hassasiyetle korunmuştur." 


</TEXT>
</DOC>
