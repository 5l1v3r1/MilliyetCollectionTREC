<DOC>
<DOCNO> 370604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy07.html </URL>
<DATE> 2005/08/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Karayollarında "mucur" sorunu TBMM gündeminde... 
</HEADLINE>
<TEXT>

     CHP Bursa Milletvekili Kemal Demirel, karayollarında mucur nedeniyle meydana gelen kazaları, soru önergesiyle TBMM gündemine taşıdı. 
     Demirel, Bayındırlık ve İskan Bakanı Faruk Nafiz Özak tarafından yanıtlanması istemiyle TBMM Başkanlığı’na verdiği önergede, turizm mevsiminin hareketlenmesi ile trafik kazalarında gözle görünür bir artış meydana geldiğini belirtti. Yollarda yapılan yenilenme ve tamirat çalışmaları sırasında gerekli uyarı ve işaretlerin konulmadığı yolunda şikayetlerin ortaya çıktığını kaydeden Demirel, önergesinde şu soruların yanıtlanmasını istedi 
     "Turizm zenginlikleri ile dünyada isim yapmaya çalıştığımız son yıllarda, turizm merkezleri çevrelerindeki yol yapım çalışmalarının turizm mevsimi öncesinde tamamlanmamasının sebepleri nelerdir 
     Yol yapım çalışmalarının devam ettiği veya yeni yapıldığı bölümlerde, uyarı ve bilgilendirme levhalarının ve işaretlerinin, yeterli dikkati sağlaması açısından, artırılması ya da değiştirilmesi yönünde neler yapmayı planlıyorsunuz 
     Özellikle yaz mevsimi ve sıcaklarla birlikte asfaltlarda meydana gelen erimeler ve yollara dökülen mucur vb. konusunda sürücülerin uyarılmasının daha özenli yapılması konusunda neler yapmayı planlıyorsunuz 
     Yollara atılan mucur ve diğer çakıl türü ürünlerin yollarda arabaların dengesini bozduğu ya da diğer araçların camlarına sıçraması sonucunda camlarda kırılmalar ve kazalara neden olduğu yönünde şikayetler olmaktadır. Bu şikayetlerin önlenmesi ve kazaların önüne geçilmesi için neler yapmayı planlıyorsunuz " 
     
</TEXT>
</DOC>
