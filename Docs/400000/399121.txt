<DOC>
<DOCNO> 399121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun03.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocukları hep ödüllendiririz' 
</HEADLINE>
<TEXT>


Mersin Emniyet Müdür Vekili Ekizer, "Amacımız polisin düşman olmadığını göstermek" dedi 

ALİ EKBER ŞEN Mersin DHA 

Mersin Emniyet Müdür Vekili Süleyman Ekizer, polisin, bölücü örgüt lehine gösteri yapan çocuklara taş atan çocukları sakız ve şeker dağıtarak ödüllendirmesiyle ilgili eleştirilere yanıt verdi. Ekizer, "Çocukları kazanmak için zaten böyle şeyler yaparız ama, bu kez sakız dağıtımı konusunda zamanlama hatası yapılmış" dedi. 
"Çocukları taşlayanların polisin yanında gibi gösterilmesi yanlış" diyen Ekizer, şöyle devam etti "Diğer yandan Siteler Karakolu'nda bir başka saatte biriken ve taş atmaya teşebbüs eden çocuklar var. Polis bu çocukları kazanmak için onlara çiklet dağıtmış. Bu tür şeyler geçmişte de yapıldı. Yani onlar zaten kullanılan çocuklar. Ama bu kez zamanlama yanlış yapılmış." Polisi taşlamaya hazırlanan çocukların şeker, çiklet ve topları görünce bu düşüncelerinden vazgeçtiklerini anlatan Ekizer, sözlerini şöyle sürdürdü "İşin bilincinde olmayıp dağıtılan şeyleri alıp çocukluklarını yaşıyorlar. Yani çocukların örgütçe istismar edilmesini önlüyoruz. Kalkıp da, taş atan çocukları ödüllendirmek bizim amacımıza terstir. Bizim amacımız bu çocukları kazanma anlamında, polisin düşman olmadığını göstermektir." 

Çocuğa miting yasağı 
Öte yandan Kahramanmaraş Valisi İlhan Atış, kentte 15 yaşından küçük çocukların gösteri ve mitinglere katılmasını yasakladı. Atış, "Çocuklarımızın istismar edilmesine karşıyız. Bunu engelleyebileceğimizi düşünüyorum" dedi. 



</TEXT>
</DOC>
