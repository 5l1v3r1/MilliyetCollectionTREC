<DOC>
<DOCNO> 362481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo26.html </URL>
<DATE> 2005/07/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Jacek Back, düşünmek için Gaziantepspor'dan süre istedi 
</HEADLINE>
<TEXT>

     Gaziantepspor'un transfer etmek istediği Polonyalı oyuncu Jacek Back'ın menajeri 24 saat süre istedi. 
     Alınan bilgiye göre, Fransa'nın RC Lens takımı oyuncularından Polonya Milli Takımı kaptanı stoper Jacek Back'ı renklerine bağlamak isteyen kırmızı-siyahlılar, bu yöndeki görüşmelerini sürdürüyor. 
     Almanya'daki kamptan dün sabah saatlerinde Fransa'ya geçen idari menajer Ali Doğan ve teknik direktör Faruk Hadzıbegiç, RC Lens Kulübü ve futbolcunun menajeri ile görüşerek şartları konuştular. 
     Jacek Back ve menajeri, görüşmeler sonunda son kararlarını bildirmek için 24 saat süre istediler. Bunun üzerine Faruk Hadzıbegiç ve Ali Doğan Almanya'daki kampa geri döndü. 
     Bu arada, kulüp başkanı Celal Doğan, futbol şube sorumlusu İbrahim Kızıl ile yönetim kurulu üyelerinden Beşir Demircioğlu ve Hanifi Özhan ile Almanya'daki kampa katıldı. 
     Fransa'dan dönen teknik direktör Faruk Hadzıbegiç ve menajer Ali Doğan'dan bilgi alan Celal Doğan, teknik kadro ile durum değerlendirmesi yaptı. 
     Hadzıbegiç, yapılan görüşmede, Almanya'da oynadıkları son üç maçı değerlendirirken, futbolcuların fizik ve kondisyon çalışmalarının iyi geçtiğini, oyuncuların çalışkan ve disiplinli olduğunu, verdiği rapor doğrultusunda acilen 4 oyuncuya ihtiyacı olduğunu yeniden vurguladı. 
     Futbol şube sorumlusu İbrahim Kızıl ise yeni sezona güçlü bir kadro ile girmenin hesaplarını yaptıklarını belirterek, ''Kampın olumlu ve sorunsuz devam ettiğini memnuniyetle gördük'' dedi. 
     Kızıl, ''Eksik mevkilere transfer çalışmalarımız sürüyor. Yeni transferlerin uyumu ise mükemmel. Gençler ise çok iyi çalışıyor ve mücadele veriyor. Özellikle bugüne kadar oynadığımız hazırlık maçları iyi yolda olduğumuzu gösteriyor. Yeni sezona kadar daha iyi olacağız'' diye konuştu. 
     Bu arada, vize vermemesi nedeniyle Almanya'ya gidemeyen Libyalı oyuncu Tarık Ettayeb'in sorunu hala çözümlenemedi. Tarık Ettayeb'in vize sorununun yarın çözüleceği iddia edildi. 
     Gaziantepspor, bu akşam yerel saatle 19.00'da Almanya'nın Bocholt kentinde FC Bocholt takımı ile 5. hazırlık maçını yapacak. 
     
</TEXT>
</DOC>
