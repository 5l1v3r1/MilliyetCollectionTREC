<DOC>
<DOCNO> 385075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy19.html </URL>
<DATE> 2005/10/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan'dan Bush, Blair ve Schröder'e teşekkür telefonu... 
</HEADLINE>
<TEXT>

     Başbakan Recep Tayyip Erdoğan'ın, Türkiye'nin AB ile üyelik müzakerelerine başlamasının önündeki engellerin aşılmasında verdikleri destek için, AB Dönem Başkanı İngiltere'nin Başbakanı Tony Blair, Almanya Başbakanı Gerhard Schröder, İtalya Başbakanı Silvio Berlusconi ve Avusturya Başbakanı Wolfgang Schuessel ile AB Komisyonu Başkanı Jose Manuel Borosso, ABD Başkanı George W. Bush ve Dışişleri Bakanı Condelezza Rice'ı telefonla arayarak teşekkür ettiği bildirildi. 
     Başbakanlık Sözcüsü Akif Beki tarafından konuya ilişkin yapılan yazılı açıklamada, son iki gün içinde görüştüğü muhataplarının Başbakan Erdoğan'ı 3 Ekim'de gösterdiği liderlikten dolayı kutladıkları ve müzakere sürecinde başarı diledikleri belirtildi. 
     Açıklamada şöyle denildi 
     ''3 Ekim'e giden son birkaç gün içinde sayın Başbakan'ın söz konusu liderlerle yürüttüğü telefon diplomasisi, tıkanma noktalarının aşılmasında belirleyici rol oynamış, sürecin seyrini değiştirmiştir. 
     Sayın Başbakan, bu vesileyle iradelerini Türkiye ile tam üyelik müzakerelerini başlatmaktan yana kullanan üye ülke liderlerini gösterdikleri vizyon ve cesaret sebebiyle tebrik etmekte, küresel barış ve refaha katkılarından dolayı teşekkür etmektedir.'' 
     
</TEXT>
</DOC>
