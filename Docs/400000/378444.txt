<DOC>
<DOCNO> 378444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur01.html </URL>
<DATE> 2005/09/14/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Milas'taki orman yangınıyla ilgili kaymakamlık kriz masası kurdu... 
</HEADLINE>
<TEXT>

     Muğla’nın Milas ilçesi Akçalı köyü yakınlarında çıkan orman yangını nedeniyle kaymakamlık bünyesinde kriz masası oluşturulduğu açıklandı. 
     A.A muhabirinin görüştüğü Milas Kaymakamı Hulusi Doğan, "Yangın söndürme çalışmaları devam ediyor. Kaymakamlık bünyesinde, Muğla Orman Bölge Müdürlüğü ve Jandarma Komutanlığı’nın da iştirakiyle kriz masası kurduk. Koordineli çalışmalarda bulunuyoruz" dedi. 
     Orman işçileri, köylüler ve dozer yardımıyla güvenlik şeridi açıldığını belirten Doğan, "Bunu, önlem amacıyla yaptık. Günlük, Derince, Sakarya ve Şenköy gibi yerleşim alanlarını yangının etkilemesi söz konusu değil" diye konuştu. 
     Kaymakam Doğan, şunları söyledi 
     "Köylüler, yangının, saat 14.00 sıralarında Akçalı köyü bitişiğindeki ormanlık bölgenin yakınında bulunan zeytinlik alanda başladığını, daha sonra da ormana sıçradığını ifade ettiler. Yangının çıkış nedeni ise henüz kesinlik kazanmadı." Muğla Orman Bölge Müdürü İbrahim Çiftçi de "Yangın geniş alanda etkili. Söndürme çalışmalarımız devam ediyor. Yangını henüz kontrol altına alamadık. Ancak herhangi bir yerleşim birimi tehdit altında değil. Çalışmalar halen 500 yangın söndürme işçisi, köylüler, 7 dozer ve 20 arozözle sürdürülüyor. Çevre il ve ilçelerden de takviye ekipler geldi. Kesin olmamakla birlikte yangından 200 hektar ormanlık alan etkilendi" dedi. 
     
</TEXT>
</DOC>
