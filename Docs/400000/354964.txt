<DOC>
<DOCNO> 354964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/siyaset/siy04.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyasi himaye' 
</HEADLINE>
<TEXT>


"Terörün arkasında siyasi himayeler olabiliyor" diyen Adalet Bakanı Çiçek, Fehriye Erdal'ın iadesini isteyeceklerini söyledi 

ANKARA Milliyet 


Belçika'nın Bruges mahkemesinin, terörist Fehriye Erdal'ın "Sabancı suikastıyla ilgili Belçika'da yargılanamayacağı" yönünde verdiği karar Türkiye'nin tepkisini çekti. "Terörün arkasında siyasi himayeler söz konusu olabiliyor" diyen Adalet Bakanı Cemil Çiçek, Belçika'daki prosedürün tamamlanmasının ardından Erdal'ın Türkiye'ye iadesini isteyeceklerini söyledi. 
TBMM'de konuyla ilgili soruları yanıtlayan Çiçek, daha önce Erdal'ın Türkiye'ye iadesini istediklerini, ancak idam cezasının olması nedeniyle iadenin gerçekleşemediğini anımsattı. İdamın kaldırılmasından sonra iade talebini yinelediklerini, tedhişçiliğin terör önlenmesiyle ilgili mevzuat çerçevesinde Türkiye'nin yargılayacağını bildirdiklerini kaydeden Çiçek, şöyle dedi "Ümit ettik ki bu kişi, işlediği fiillerden dolayı orada yargılanacak. Ancak ortaya çıkan durum Belçika'da yargılama imk nı kalmadığını gösterdi." 

TBMM'den girişim 
TBMM Dışişleri Komisyonu Başkanı Mehmet Dülger de, uluslararası hukuka göre terör eylemlerine katılanların söz konusu ülkelere gönderilmesi, aksi halde bulunduğu ülkede yargılanması gerektiğinin altını çizerek, "Burada ciddi bir terör olayı, ölüm var. 'Yargılayamayız' tutumunu havsalamız almıyor" dedi. Dülger, Belçika Büyükelçiliği'ni arayacağını, görüşmeye göre tavır alacaklarını da kaydetti. 
Komisyon üyesi, AKP Aksaray Milletvekili Ramazan Toprak da, "Yargı siyasete alet ediliyor. Terör örgütlerine cesaret veriliyor, destek veriliyor. Bu yaklaşımı şiddetle kınıyoruz" dedi. 
Dışişleri Bakanlığı Sözcüsü Namık Tan da kararın değerlendirildiğini belirtti. 


</TEXT>
</DOC>
