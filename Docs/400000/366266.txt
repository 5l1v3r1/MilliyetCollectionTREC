<DOC>
<DOCNO> 366266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/siy01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiröz emekli oldu 
</HEADLINE>
<TEXT>


TRT Genel Müdürü, kurumu zarara uğrattığı iddialarının ardından emekliliğini istedi 

YILDIZ YAZICIOĞLU Ankara 


Cumhurbaşkanı Ahmet Necdet Sezer'in 3 kez veto etmesine rağmen Başbakan Recep Tayyip Erdoğan'ın ısrarıyla 12 Ocak 2004'te TRT Genel Müdürlüğü'ne atanan Şenol Demiröz, kurumu zarara uğrattığı iddiaları sonrası emekliye ayrıldı. 
Erdoğan'ın, İstanbul Büyükşehir Belediyesi'nde birlikte görev yaptığı Demiröz'ü, Yücel Yener'in 24 Mart 2003'te istifasıyla boşalan koltuğa atama ısrarı, hükümetle Çankaya Köşkü arasında kriz yarattı. Radyo ve Televizyon Üst Kurulu'nun RTÜK , 22 Nisan 2003'te TRT Genel Müdürlüğü için belirlediği 3 aday arasında Demiröz'ün bulunması, 1988'de senaristi olduğu "Çanakkale Zaferi" belgeselinde Atatürk'ün adına yer vermemesi dolayısıyla tepki çekti. Buna rağmen Erdoğan, Demiröz'ü seçerek, atama kararnamesini Çankaya Köşkü'ne gönderdi. RTÜK Yasası ile ilgili eksiklikleri gerekçe gösteren Sezer, 4. kez önüne geldiğinde kararnameyi imzaladı. 

30 milyarlık jakuzi 
TRT Genel Müdürü olduğu ilk günlerde kadın daire başkanlarını görevden alan Demiröz, lojmanına yaklaşık 30 milyar liralık masrafla jakuzi yaptırmasıyla da gündeme geldi. TRT'nin "Forrest Gump", "Jurassic Park 1 - 2", "The Jackal" gibi 39 filme 2,3 milyon dolar ödediği iddiaları üzerine Başbakanlık Teftiş Kurulu BTK inceleme başlattı. 
BTK, TRT'nin 41 trilyon lira olarak gösterdiği kurum zararını 101 trilyon lira olarak tespit etti. BTK, TRT hakkındaki iddialara ilişkin raporu kısa süre önce Başbakan Recep Tayyip Erdoğan'a sundu. 

Karaca, Avcı ve Özdemir 
İstifa edeceği kulislere yansıyan ve ailesiyle tatile giden Demiröz, 12 günlük tatili biter bitmez dün makamında TRT'nin üst düzey yöneticilerini toplantıya çağırdı ve emekliye ayrıldığını açıkladı. 
Demiröz'ün ardından TRT Genel Müdürlüğü için de eski RTÜK Başkanı Fatih Karaca, Erdoğan'ın danışmanı Prof. Dr. Nabi Avcı ve Star Medya Grup Başkanı Cengiz Özdemir'in isimleri konuşulmaya başlandı. 


</TEXT>
</DOC>
