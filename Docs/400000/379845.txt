<DOC>
<DOCNO> 379845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo12.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuruma doğru 
</HEADLINE>
<TEXT>


Ronaldo, Zidane, Beckham, Raul, yetmedi... Transferde 90 milyon Euro harcandı. Robinho, Baptista ve Ramos da alındı. Ancak üç maç üst üste kaybeden Real Madrid bu sezon da henüz bir takım görüntüsü ve gelecek için umut vermiyor 

KAAN BORA 


İspanya Ligi'nde bu sezon Real Madrid açısından bildik şeyler oluyor. Figo'dan kurtulup kadrosunu Robinho, Baptista ve Ramos gibi üç flaş isimle güçlendirerek, La Liga'ya şampiyonluk parolasıyla giren Eflatun - Beyazlılar yine hayal kırıklığı yaşıyor. C.Vigo ve Lyon'a kaybeden 'Galacticos' Espanyol'a da 1-0 yenilip, üst üste 3. mağlubiyetini aldı. Hedef adam Luxemburgo... 
Brezilyalı çalıştırıcıyı topa tutan Real'in resmi olmayan basın organları Marca ve As gazetelerinin suçlamaları ise Luxemburgo'nun taktik anlayışı ve Real'e bir türlü takım hüviyeti kazandıramaması yönünde... Ancak Real'in tek tesellisi şampiyonluk yarışında en büyük rakip olarak gördüğü Barcelona'nın, ezeli düşmanı Atletico'ya deplasmanda 2-1 kaybetmesi oldu. Her ne kadar A.Madrid ilk iki haftada üç puan yüzü göremese de Kırmızı - Beyazlılar yeni Teknik Direktör Carlos Bianchi yönetiminde iyi bir ekip görüntüsü vermeye başladı. Boca Juniors ile önemli işler yapan Bianchi, Antic'ten sonra bir türlü kulübede aradığı kanı bulamayan Atletico için büyük şans. Geçen sezon düşmekten son anda kurtulan Getafe ise bu sefer başa güreşiyor. Güçleri ne kadar yeter bilinmez ama 40 yılda bir bulacakları liderliğin keyfini doyasıya çıkarıyorlardır herhalde... 
Premier Lig'de pek değişen bir şey yok. Chelsea bırakın yenilmeyi gol bile yemiyor. Altıncı maçını da kayıpsız atlatan Mourinho'nun talebeleri, iki rakibi Liverpool ve M.United'ın berabere kalmasıyla zirvede iyice rahatladı. Blackburn deplasmanına 5 asından yoksun çıkan Newcastle, Owen'ın siftah yaptığı maçta 3-0'la ilk galibiyetini, istim üstündeki Teknik Direktör Souness da rahat bir nefes aldı. 
Almanya'da lider Bayern Münih, Hannover'i Demichelles'in kafa golüyle geçip, 5'te 5 yaptı. Avrupa moralsizi takipçisi W.Bremen de evinde Dortmund'u zor da olsa 3-2'yle devirip, 2 puanlık farkı korudu. İtalya'da Juventus ard arda üçüncü galibiyetini elde etti. Ama kendine rakip olamayacak Ascoli karşısındaki futboluyla kazanmasına rağmen, 'Her an bir kaza yapabilirim' mesajı veriyordu. Şu an İtalya'da en renkli futbolu oynayan Fiorentina, Udinese ayarındaki güçlü bir takımı bozguna uğrattı. Mor Menekşeler yeniden açacak gibi... Milan, İtalya'nın en zor deplasmanlarından birinde Sampdoria önünde tutunamadı. Ancelotti zorda. Basın, deneyimli çalıştırıcıya çok yükleniyor. Bu arada değinmeden geçmeyelim. Alkmaar fırtınası Şota ile birlikte Hollanda Ligi'ni kasıp kavuruyor. 

HAFTANIN KARMASI 
Jaaskelainen Bolton 
Oddo Lazio 
Boumsong Newcastle 
Jarque Espanyol 
Athirson Leverkusen 
Demichelles B.Münih 
Robben Chelsea 
Luccin A.Madrid 
Toni Fiorentina 
Tonetto Sampdoria 
Arango Mallorca 

HAFTANIN TAKIMI 
ATLETICO MADRID 
Kırmızı - Beyazlılar, İspanya'nın değil Avrupa'nın en güçlü takımlarından biri olarak kabul edilen Barcelona'yı evinde 2-1 yenerek, Vincente Calderon'da uzun yıllar sonra büyük bir zafer yaşadı. 

HAFTANIN YILDIZI 
LUCA TONI 
Geçen sezon küme düşme kabusu yaşayan Fiorentina bu sezon Serie A'da zirveye oynuyor. Mor Menekşeler'in bu başarısında en büyük pay sahibi ise hiç şüphesiz Udinese ağlarını 2 kez havalandırıp, gol krallığında 4 golle zirveye oturan Luca Toni... 

HAFTANIN LEJYONERİ 
ALPAY 
Milli takıma dönüşüyle yeniden doğan tecrübeli savunmacı Alman Ligi'ndeki performansını her hafta yukarı taşıyor. Köln'ün M.Gladbach'ı 2-1 yendiği maçta 90 dakika görev alan Alpay defanstaki başarılı futboluyla alkış aldı. 

HAFTANIN ŞİFRESİ 
570 
İtalya Ligi'nde 570. maçına Sampdoria'ya karşı çıkan Paolo Maldini bu alanda efsanevi kaleci Dino Zoff'un rekorunu egale etti. 37 yaşındaki Milanlı savunmacı Serie A'daki ilk sınavını 20 Ocak 1985'te Udinese önünde vermişti. 


</TEXT>
</DOC>
