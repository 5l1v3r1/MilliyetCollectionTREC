<DOC>
<DOCNO> 350747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy32.html </URL>
<DATE> 2005/06/10/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Devlet Bakanı Şener Sivas'ta... 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, 40 yıl önce mezun olduğu ilköğretim okulunun 1965 yılı mezunları için düzenlediği törende, eski öğretmenleri ve sınıf arkadaşlarıyla buluştu. 
     Çeşitli incelemelerde bulunmak ve açılışlara katılmak üzere Sivas’a gelen Şener, 40 yıl önce mezun olduğu Recep Handan İlköğretim Okulu’nun Atatürk Kültür Merkezi’nde düzenlediği programa katıldı. 
     Okulun 1965 yılı mezunlarını bir araya getiren programda, yıllardır görmediği eski arkadaşları ve öğretmenleriyle hasret gideren Şener, arkadaşlarıyla anılarını tazeledi. 
     Şener, programda yaptığı konuşmada, duygularını şöyle aktardı 
     "Aslına bakarsanız her düşünce söz ipliğine dizilmez, her duygu kelimelere yüklenemez. Bu salonda yaşadığımız bu atmosfer, kelimelerin kifayetsiz kaldığını anlatmaktadır. Mehmet Akif’in ağlarım, ağlatamam, hissederim, söyleyemem. Dili yok kalbimin ondan ne kadar bizarım mısralarıyla anlattığı duygularını, ifadelerini biz burada oluşturduğumuz atmosferle gerçekleştirdik. Fazla söze gerek yok. Bugün bir aradayız. 40 yıl öncesini yaşadık. Bu an, 40 yıl önceki mezuniyetimizin bizde oluşturduğu anılar kadar değerlidir. Arşivimize yeni bir duygu yüklü anıyı, atmosferi yükleyerek, bu salondan ayrılacağız." Törenden sonra, arkadaşlarıyla ilişkilerinin devam etmesini isteyen Şener, "Sevgi ve saygı ortamı her zaman insanı mutlu eder. 
     Hayata bakışını güzelleştiren, sosyal ilişkileri doğru okuyan, dokuyan bir duygudur. Biz bunu burada bir kez daha hatırladık, elde ettik" diye konuştu. 
     Abdüllatif Şener’in de aralarında bulunduğu okulun 1965 yılı mezunlarının hayat hikayelerinin anlatıldığı törende, Şener’in, kendisiyle ilgili sinevizyon görüntülerini izlerken duygulandığı gözlendi. 
     Programda daha sonra okulda eğitim gören öğrenciler sahneledikleri tiyatro oyununda Şener’den okullarına bilgisayar, fen laboratuvarı, spor salonu ve kütüphane istediler. 
     Oyunu neşeyle izleyen Şener de öğrencilerin isteklerini yerine getireceğini söyledi. 
     
</TEXT>
</DOC>
