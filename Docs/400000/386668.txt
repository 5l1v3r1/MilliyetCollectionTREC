<DOC>
<DOCNO> 386668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko44.html </URL>
<DATE> 2005/10/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
AB'nin "hızlı alarmı"na yeni düzenleme... 
</HEADLINE>
<TEXT>

     Avrupa Birliği'nin ''hızlı alarmı''na takılan firmalara değil, firmaların ürünlerine gıda güvenliği ve sağlık sertifikası düzenlenecek. 
     Tarım ve Köyişleri Bakanlığı'nca tüm illere gönderilen genelgede, bakanlık tarafından Gıda ve Veterinerlik Ofisi'ne gönderilen eylem planı kapsamında Aralık 2004 tarihinden itibaren Avrupa Komisyonu'ndan RASSF Hızlı Alarm Sistemi kapsamında yaş meyve sebzelerde pestisit tespit edildiği konusunda bildirim alan firmalara, AB üye ülkelerine yaş meyve ve sebze kapsamında yapacakları sonraki ihracatlar için gıda güvenliği gıda sertifikası düzenleme zorunluluğu hakkında bazı hususların belirtildiği hatırlatıldı. Yaş meyve ve sebze gibi çabuk bozulabilen ürünler için doğal olarak analiz sürecinde beklemeden kaynaklanan kalite bozukluklarının giderilmesi ve alıcı memnuniyetinin sağlanması amacıyla bu yazının uygulamadan kaldırıldığı ifade edilen genelgede, şöyle denildi 
     ''RASFF bildirim alan firmanın tüm ihraç edeceği ürünlere değil, bildirime konu olan ürüne yönelik Gıda Güvenliği Sağlık Sertifikası düzenlemesine devam edilecektir ve firma bazında bildirime konu ürünle ilgili aynı il müdürlüğünde peşpeşe beş partinin Gıda Güvenliği Sağlık Sertifikası amaçlı kontrolüne geçilecektir. 
     Beş partinin kontrolü sonucunda bir olumsuzluk tespit edilmesi halinde Gıda Güvenliği Sağlık Sertifikası düzenlemesine yönelik kontroller devam edecek ve olumsuzluk tespit edilmemesi halinde ise Gıda Güvenliği Sağlık Sertifikası zorunluluğu kaldırılarak rastgele örnekleme sistemi ile kontrollere devam edilecektir. 
     Rasgele örneklemede olumsuzluk tespit edilmesi durumunda yeniden Gıda Güvenliği Sağlık Sertifikası düzenlenmesi için beş partinin sistematik kontrolüne tekrar geçilecektir.'' 
     
</TEXT>
</DOC>
