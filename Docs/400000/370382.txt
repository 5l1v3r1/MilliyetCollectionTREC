<DOC>
<DOCNO> 370382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur40.html </URL>
<DATE> 2005/08/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Evine su bağlatmayan belediye başkanına bıçaklı saldırı 
</HEADLINE>
<TEXT>

     İzmir’in Menemen İlçesi Asarlık Beldesi’nde bir kişi, evine kaçak olduğu gerekçesiyle su bağlanmasına izin vermeyen belediye başkanı Alaattin Aksak’a bıçakla saldırdı. 
     Alınan bilgiye göre, Asarlık Belediyesi’ne giden M.A.D. 21 , evine su bağlatmak istediğini söyledi. Evinin kaçak olduğunu, bu nedenle su bağlanmasının yasak olduğunun belirtilmesi üzerine, M.A.D, belediye başkanıyla görüşmek istedi. 
     Yasa gereği evine su bağlanamayacağını söyleyen Belediye Başkanı Alaattin Aksak ile tartışan ve belediyeden ayrılan M.A.D’nin daha sonra yanına aldığı bıçakla binaya geri döndüğü, hakaret ederek belediye başkanına saldırdığı belirtildi. 
     Görevlilerin müdahalesiyle olay yerinden kaçan M.A.D’nin yakalanması için çalışma başlatıldı. 
     Asarlık Belediye Başkanı Aksak, olayın, yeni çıkan yasaya göre yılbaşından önce başvurusu yapılmayan kaçak yapılara, su ve elektrik aboneliği için ruhsat verilmemesinden kaynaklandığını belirterek, vatandaşların mağduriyetiyle ilgili konuyu, Büyükşehir Belediyesi Meclisi’ne taşımayı amaçladıklarını söyledi. 
     
</TEXT>
</DOC>
