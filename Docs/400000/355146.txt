<DOC>
<DOCNO> 355146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy17.html </URL>
<DATE> 2005/06/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Askeri yasak bölgeler daraltılacak veya kaldırılacak 
</HEADLINE>
<TEXT>

     Askeri yasak bölgelerin bazı faaliyetleri için daraltılabilmesi veya kaldırılabilmesini öngören yasa tasarısı, TBMM Milli Savunma Komisyonu'nda kabul edildi. 
     Askeri Yasak Bölgeler ve Güvenlik Bölgeleri Kanunu'nda değişiklik öngören tasarıya göre, kara hudutları boyunca tesis edilen askeri yasak bölgelerin sınırları, kamu yararı bulunması kaydıyla milli eğitim, kültür, turizm ve spor amaçlı faaliyetler için Genelkurmay Başkanlığı'nın teklifi üzerine, Bakanlar Kurulunca daraltılabilecek veya kaldırılabilecek. 
     Tasarının gerekçesinde, kara askeri yasak bölgeler içerisinde halkın ve özellikle yabancı uyruklu şahısların ilgi odağı olan tarihi ve turistik bölgeler bulunduğu belirtildi. Yasa gereği, yabancı uyrukluların birinci derece kara askeri yasak bölgelere girişlerinin Genelkurmay Başkanlığı'nın iznine bağlı olduğu anımsatılan gerekçede, söz konusu kişilerin kültür, turizm ve spor amaçlı faaliyetler için bu bölgelere giriş taleplerinin karşılanmasında sıkıntılar yaşandığı bildirildi. 
     
</TEXT>
</DOC>
