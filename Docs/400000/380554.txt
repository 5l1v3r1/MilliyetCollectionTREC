<DOC>
<DOCNO> 380554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko18.html </URL>
<DATE> 2005/09/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ömer Sabancı'dan yöneticilik dersi... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Bugün artık dünyada, yöneticilerin tüm kararları aldığı ve bunlarla ilgili uygulama talimatları vererek, takip ettiği dönemler geride kalıyor'' dedi. 
     Eduplus Eğitim Danışmanlık tarafından düzenlenen ''4. Yönetim Zirvesi''nin açılışında konuşan Sabancı, globalleşen dünya pazarında etkili bir oyuncu olabilmek için gerekli olan yöneticilik özelliklerini anlattı. 
     Dünyada artık, yöneticilerin tüm kararları aldığı ve bunlarla ilgili uygulama talimatları vererek, takip ettiği dönemlerin geride kaldığını belirten Sabancı, ''Yöneticilik ve liderlik, kararların ve çözümlerin takım içinde ortaklaşa biçimlenmesini ve benimsenmesini sağlayabilme noktasında düğümleniyor'' dedi. 
     Bir başka önemli noktanın da 'her şeyi bilen adam' devrinin kapanması olduğunu kaydeden Sabancı, ''Akıllı olan aklını kullanır daha akıllı olan başkalarının aklını da kullanır'' şeklindeki Çin atasözünü örnek verdi. 
     21. yüzyılın rekabetçi koşullarının zorunlu kıldığı bir diğer yöneticilik vasfının da, ''risk yönetimi'' olduğuna dikkat çeken Sabancı, sözlerine şöyle devam etti 
     ''Riske girmeyi kumar oynamak olarak gören, riski yönetmeyi bilmeyen bireylerin yöneticilik süreçlerinde başarılı olmaları beklenemez. Evet, riskleri yönetebiliriz, yönetmek zorundayız. Ünlü bilim adamı Albert Einstein'ın da dediği gibi 'Hayatında hiç hata yapmamış bir insan, hiç yeni bir şey denememiş demektir. 
     Son olarak başarının anahtarı niteliğindeki diğer özellikleri, kendi yetenek ve potansiyelinin farkında olmak, strateji geliştirmek, uygulamak ve sonuçlarını iyi analiz etmek, sonuca odaklanmak, kararlılık, ikna gücü ve çok çalışmak olarak sıralayabiliriz.'' 
     
</TEXT>
</DOC>
