<DOC>
<DOCNO> 388696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/agun.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürsülere veda 
</HEADLINE>
<TEXT>


YÖK Disiplin Kurulu, Başbakanlık Müsteşarı Prof. Dinçer'in, 'İşletme Yönetimine Giriş' kitabında 'bilimsel hırsızlık yaptığına' karar verdi. Oyçokluğuyla alınan karar gereği üniversite öğretim mesleğinden çıkarılan Dinçer, profesörlük unvanını ise koruyacak 

ANKARA Milliyet 

Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasının ardından YÖK Yüksek Disiplin Kurulu, intihal aşırma, bilimsel hırsızlık iddiasıyla soruşturma başlatılan Başbakanlık Müsteşarı Prof. Dr. Ömer Dinçer'i, "üniversite öğretim mesleğinden" çıkardı. Türkiye'deki hiçbir üniversitede çalışamayacak, müsteşarlık görevinden sonra öğretim üyeliğine geri dönemeyecek olan Dinçer, Danıştay 12. Dairesi'nin 1999'da aldığı karar gereği "profesörlük" unvanını korudu. 
YÖK Genel Kurulu'nun dünkü toplantısında, üyeler Yüksek Disiplin Kurulu sıfatıyla bir araya geldi. Kurul, YÖK Denetleme Kurulu'nun Dinçer'in 'İşletme Yönetimine Giriş' kitabında Yrd. Doç. Yahya Fidan'la intihal yaptığı yolundaki tespitleri masaya yatırdı. 

'YÖK'ün yetkisi yok' 
Dinçer adına savunma yapan avukatı Abdurrahman Öz, YÖK'ün soruşturma yetkisinin olmadığını, intihal suçlamasının asılsız olduğunu belirterek, Denetleme Kurulu'nun "dipnot belirtilmeden alıntı yapılması dolayısıyla intihalin gerçekleştiği" kararına karşı çıktı. 
Öz, kararın çıkmasında etkili raporun uzman olmayan kişilerce yazıldığını öne sürdü. İntihal tespitini içeren cümlelerin "genel geçer" ifadeler olduğuna da vurgu yapan Öz, bunların öğretim üyeleri arasında anonim hale geldiğini belirtti. 

En ağır karar 
Kurul, Dinçer'i Disiplin Yönetmeliği'nin 11. maddesindeki "bir başkasının bilimsel eserinin veya çalışmasının tümünü veya bir kısmını kaynak belirtmeden kendi eseri gibi göstermek" fiilinden dolayı üniversite öğretim mesleğinden çıkardı. Fidan'a da aynı ceza verildi. 
Dinçer, yönetmeliğin 4. maddesindeki "meslekten çıkarma cezasına çarptırılanlar akademik unvanlarını kullanamazlar" cümlesini Danıştay'ın iptal etmesi nedeniyle unvanını korudu. 

Beş üyeden 'hayır' oyu 

21 üyeden oluşan Yüksek Disiplin Kurulu'nda, karar için 14 üye "evet", 5 üye de "hayır" oyu kullandı. Kurul üyeleri Mustafa İlhan ve İlhan Tekeli ise kurula katılmadı. AKP hükümeti döneminde Bakanlar Kurulu kontenjanından üye olan Emin Kuz, M. A. Yekta Saraç, Halis Ayhan, Ömer Faruk Batırel, Bülent Zülfikar'ın karara itiraz ettiği öğrenildi. Karar, Dinçer'e 10 gün içinde tebliğ edilecek. Tebliğin ardından Teziç, basın açıklaması yapacak. Abdurrahman Öz, "hukuki haklarını kullanacaklarını" belirterek, "YÖK'ün kararı bize henüz gelmedi, karar gelince hukuki haklarımızı kullanacağız" dedi. 

YÖK'ün büyük gafı 

Dinçer'in 'profesör' unvanının korunmasıyla ilgili YÖK'ün büyük bir gaf yaptığı ortaya çıktı. YÖK'ün internet sitesindeki Disiplin Yönetmeliği'nde aradan 6 yıl geçmesine karşın Danıştay'ın iptal ettiği maddeye yer vermesi dikkat çekti. Bir YÖK yetkilisi de, "Bu konuyla ilgili yönetmelik değişikliği yapılmıştı ancak, internet sitemizde ve şu anda kullanılan mevzuatlarda bu konuda yapılan yönetmelik değişikliği güncellenmemiş" dedi. 


</TEXT>
</DOC>
