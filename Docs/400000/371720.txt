<DOC>
<DOCNO> 371720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/dunya/adun.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge terörü 
</HEADLINE>
<TEXT>


Kürt milislerin adam kaçırma, tehdit ve suikastlarla Kuzey Irak'ta etnik ve siyasi gruplar üzerinde baskı kurdukları, yüzlerce Türkmen ve Sünni Arap'ı kaçırarak gözaltında tuttukları öne sürüldü 

DIŞ HABERLER SERVİSİ 


ABD'nin saygın gazetelerinden The Washington Post, Kuzey Irak'ta peşmergelerin, ülkenin güneyinde de Şii milislerin adam kaçırma, tehdit ve suikast gibi yıldırma eylemleriyle diğer etnik ve siyasi gruplar üzerinde baskı kurduklarını ve bölgenin kontrolünü ele geçirdiklerini yazdı. 
Gazetenin siyasi liderler, kurbanların aileleri, insan hakları örgütleri ve Iraklı yetkililere dayandırarak verdiği habere göre, peşmergeler Kuzey Irak'ta Türkmenler, Sünni Araplar ve diğer topluluklardan yüzlerce kişiyi kaçırarak, bölgede sırf bu amaçla kurulan 5 gözaltı merkezinde topladı. Kaçırılan kişilerin Musul'da toplandıktan sonra K. Irak'taki Erbil, Süleymaniye, Dohuk, Akra ve Şaklava kentlerindeki gözaltı merkezlerinde hapsedildiği belirtildi. 
Sünni Arap ve Türkmen politikacılar, bu şekilde kaçırılarak hapsedilenlerin sayısının 500 civarında olduğunu söyledi. ABD ordusu da, haziranda yayımladığı bir bildiride, yalnızca Kerkük'te 180 kişinin gözaltında tutulduğunu kaydetti. 

İşkence de yapıyorlar 
Kürtlerin milis gücü peşmergelerin, Kürt çıkarlarına aykırı davrandığını düşündükleri yetkilileri ve siyasi liderleri dövdüğü ve tehdit ettiği de bildirildi. Habere göre, Musul'daki Kürt parti yetkilileri, merkezi yönetimden gelen emirler doğrultusunda eski Irak askerlerine toprak dağıtımı yapılması işlemini yürüten bölge toprak idaresi direktörü Bahnam Habib'e bu emre uymamasını söyledi. Kürtlerin isteğine karşı gelen Habib, 15 dakika sonra 5 kamyonetle gelen peşmergelerce feci şekilde dövüldü. Peşmergeler daha sonra da Habib'i kanlar içindeki yüzü dışarıda kalacak şekilde kamyonetin arkasına yatırıp kasabada ibret olsun diye dolaştırdı. 
Betnahreyn adlı insan hakları grubunun yöneticisi Nahreyn Toma, "Saddam Hüseyin ile Kürtlerin uyguladığı yöntem arasında fark görmüyorum" dedi. Bir internet sitesinde Kürtler aleyhinde yazılar yazdığı gerekçesiyle geçen ay 5 gün boyunca Dohuk'taki cezaevinde tutulan 40 yaşındaki bir Ulaştırma Bakanlığı yetkilisi de, bölgedeki kanunsuzluk yüzünden "özgürlük" kavramının yalnızca k ğıt üzerinde kaldığını belirterek, "Şu anki kanun, büyük balık küçük balığı yutar kuralı" diye konuştu. 
Kuzey Irak Bölge Hükümeti'nin İçişleri Bakanı Kerim Sincari ise, Kürt cezaevlerinde hapsedilenlerin terör sanıkları olduğunu ve bu kampanyanın aslında ABD desteğindeki Irak hükümetince başlatıldığını iddia ederken, Amerikalı yetkililer, yargısız tutuklamalar konusunda ABD'nin hiçbir rolü olmadığını ve bu uygulamanın sona ermesi gerektiğini söylediler. 

Şii milisler de sabıkalı 
The Washington Post, Güney Irak'ta da Şii milislerin, siyasi ve etnik rakiplerine karşı peşmergeler gibi davrandığını ve bazı kişilerin öldürüldüğünü kaydetti. Basra'daki Irak Savunma Bakanlığı Danışmanı Mecid Sari, "Şii milislere karşı gelenleri ertesi gün sokakta ölü halde bulursunuz" dedi. 
Gazete, Kürt peşmergeler ile Şii milislerin nüfuzunu artırmasında, Bağdat'taki iktidar boşluğunun ve ocak ayında yapılan genel seçimlerde bu iki grubun güç kazanmasının etkili olduğunu yazdı. 

Türk mühendis kaçırıldı 
Öte yandan, Irak'ın başkenti Bağdat'ın kuzeyindeki Beyci kentinde dün bölgenin elektrik santralında çalışan bir Türk mühendisle korumasının kimliği belirsiz 4 silahlı kişi tarafından kaçırıldığı bildirildi. Kaçırılan Türk mühendisinin kimliği ise açıklanmadı. 


</TEXT>
</DOC>
