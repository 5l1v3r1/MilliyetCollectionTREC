<DOC>
<DOCNO> 372458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko17.html </URL>
<DATE> 2005/08/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Unakıtan'dan, vergi dairesi başkanlarına Türkiye'nin geleceği elinizde 
</HEADLINE>
<TEXT>

     Gelir İdaresi Başkanlığı'na bağlı Vergi Dairesi başkanlarına seslenen Maliye Bakanı Kemal Unakıtan, ''sizlerin ve başkanınızın her zaman yanındayım. Çünkü sizlerin fonksiyonu, Türkiye'nin geleceği ile ilgili'' dedi. 
     Ankara'da düzenlenen Vergi Dairesi Başkanları Çalışma Toplantısı'nın açılışında konuşan Unakıtan, Gelir İdaresi Başkanlığı'nın kurulmasını ''radikal bir değişiklik, önemli bir yapısal reform'' olarak değerlendirdi. 
     Bakan, vergi dairesi başkanlarını ise gelir idaresinin ''taşradaki uç beyleri'' olarak niteledi. 
     Türkiye vergi gelirlerinin yüzde 96'sının tahsil edildiği ve faal mükelleflerinin yüzde 81'inin bulunduğu 59 ilde, artık Gelir İdaresi Vergi Dairesi başkanlıkları bulunduğunu kaydeden Bakan Unakıtan, şöyle konuştu 
     ''Artık taşradaki vergi dariresi başkanlığı, arada hiç bir birim olmaksızın Gelir İdaresi Başkanlığı ile iletişim içinde olacak. Vergi denetimi ve vergi daireleri aynı başkanlık bünyesinde çalışacak. 
     Dolayısıyla verginin tahakkuk ve tahsili ve vergi incelemesi aynı başkanın direktifleri doğrultusunda yapılacak. Başkanın yegane işi bu olacak. Mükellefe müşteri gözüyle yaklaşan... Mükellef bizim müşterimizdir. Nasıl Velinimetimizdir, o derece... Fakat devletin hakkı olan vergi alacağının da sürüncemede bırakılmasına izin vermeksizin tahsiline imkan sağlayacak. Dolayısıyla vergi dairesi başkanlarının fonksiyonu çok önemli.'' Şimdiki vergi dairesi başkanlarının ''kurucu başkan'' olmak gibi tarihi bir misyonu olduğunu vurgulayan Bakan Unakıtan, ''Şüphesiz bir takım zorluklar olacak. Bu geçiş sürecini, en kısa sürede ve en sancısız şekilde gerçekleştirmek, sizlerin maharetine kalıyor. Bu konuda sizlere güveniyorum ve desteğim sizlerle beraber. Devamlı başkanınızın da sizlerin de yanında olacağım. Çünkü sizlerin fonksiyonu, Türkiye'nin geleceği ile sıkı sıkıya bağlantılı'' dedi. 
     
     HARCAMALARIN, VERGİ GELİRLERİ İLE KARŞILANMASI 

     Türkiye'nin en önemli problemlerinden birisinin, harcamalarını sağlıklı vergi gelirleri ile karşılanmaması olduğuna işaret Bakan Unakıtan, şimdiye kadar harcamaların olabildiğince artırılmasına karşın, gelirler üzerinde herhangi bir çalışma, yapısal değişikliğe gitmeksizin aradaki farkın borçlarla kapatıldığını kaydetti. 
     
     BORÇ AL, BORÇ AL, YIĞMIŞLAR 

     Maliye Bakanı Kemal Unakıtan, kayıt dışı ile mücadelenin bir günün meselesi olmadığını, bunun uzun-ince bir yol olduğunu bildirdi. 
     Unakıtan, "Ama batı ülkelerindeki seviyelere indirdiğimiz zaman ben Maliye Bakanı olarak inanıyorum ki Türkiye'nin hiç kimseye ihtiyacı olmaz. Hiç bir beynelmilel kuruluşa da paraya da ihtiyacı olmaz" dedi. 
     Konuşmasında Türkiye'nin bugün en önemli problemlerinden birinin, harcamalarını sağlıklı vergi gelirleriyle karşılayamaması olduğunu belirten Unakıtan, Türkiye'nin şimdiye kadar bu sorunu halledemediğini söyledi. 
     Unakıtan, harcamaların olabildiğince arttığını ancak gelirler üzerinde herhangi bir çalışma herhangi yapısal bir değişikliğe gidilmeksizin aradaki farkın borçlarla karşılanması yoluna gidildiğini anlattı. Unakıtan, şöyle dedi 
     "Borç al, borç al, borç al. Borçlar yığılmış, yığılmış, yığılmış altından kalkılamaz hale gelmiş ve bu borçların artması neticesinde Türkiye'nin risk primi artmış dolayısıyla ödediği faizler giderek artmış, orda da altından kalkılamaz hale gelinmiş. Türkiye öyle bir hale gelmiş ki topladığı vergiler, ödediği faizlere yetmez bir hale gelmiş. Vergileri topluyorsunuz üzerine biraz daha borç alıp ilave ediyorsunuz. Ancak faizleri karşılayabiliyorsunuz. Böyle Türkiye'mi idare edilir Böyle bütçe mi idare edilir Böyle gelir idaresi mi olur Olmaz. Oldu, ne oldu. Türkiye krizleri gördü. O krizleri yaşadı. Milyonlarca insan o krizlerin altında ezildi. Şimdi ne yapıyoruz. Artık bundan sonra Türkiye mali bir disiplinle idare ediliyor." Sağlıklı gelirin sürekli alınan vergiler yoluyla sağlanabileceğini belirten Unakıtan, Vergi Dairesi Başkanlarının şimdi bunu yapacağını bildirdi. 
     
     VERGİ DAİRESİ YETKİLİLERİNE MESAJLAR 

     Başkanların bunu kayıt dışı ekonomiye önem vererek gerçekleştireceğini belirten Unakıtan, "bundan sonra işiniz gücünüz vergi dairelerinde olacak. Sakın ha oturmayacaksınız. Yerinizde, oturup da evrak imzalamak için seçmedik sizleri. Vergi dairelerini avucunuzun içi gibi bileceksiniz. Vergi daireleri de, kendi mükelleflerini avcunun içi gibi bilecek. Eğer Vergi Dairesi'nin Müdürü kendi bölgesi içerisinde falan caddeyi bilmiyorum derse, o Vergi Dairesi Müdürü yandı kardeşim. Siz de tabii. Bunu iyi bilin" dedi. 
     Her vergi Dairesi Müdürü'nün kendi bölgesi ve mükelleflerini avucunun içi gibi bilmesi gerektiğini söyleyen Unakıtan, hangi yerde bir dükkan veya fabrika açılıp kapandığını da bilmeleri gerektiğini söyledi. 
     
     "TÜRKİYE, ESKİ TÜRKİYE DEĞİL" 

     Türkiye'nin, eski Türkiye olmadığını belirten Unakıtan, Vergi İdaresi Başkanlığı'nın da eski Gelirler Genel Müdürlüğü olmadığını kaydetti. 
     Vergide yeni bir safha başladığını belirten Unakıtan, artık otomasyona geçtiklerini, vergi beyannamelerinin internet üzerinden alındığını hatırlattı. 
     Ağustos ayı içerisinde internet üzerinde verilen e-beyanname sayısının 2 milyonu aştığını kaydeden Unakıtan, "Demek ki 2 milyon kişi vergi dairesi kapılarına yığılmıyor artık" dedi. 
     Unakıtan ayrıca, bundan sonra vergi dairelerinde para ödemek için de beklenmeyeceğini, vergilerin bankalar üzerinden yatırabileceğini anlattı. 
     Unakıtan bu arada, Maliye Bakanlığı olarak gerekli incelemeleri yaparken, bunu davul ve zurna ile yapacak halleri bulunmadığını söyledi. Türkiye'nin kayıtdışı ekonomide yavaş yavaş iyi bir yerlere geldiğini anlatan Unakıtan, kayıtdışı ekonomi ile mücadelenin uzun soluklu bir iş olduğunu kaydetti. 
     Unakıtan, "ama batı ülkelerindeki seviyelere indirdiğimiz zaman, ben maliye bakanı olarak inanıyorum ki Türkiye'nin hiç kimseye ihtiyacı olmaz. Hiç bir beynelmilel kurulaşa da ihtiyacı olmaz, paraya da ihtiyacı olmaz" dedi. 
     
     TÜRKİYE'NİN AB ÜYELİĞİNİN MALİYETİ 

     Türkiye'nin "AB'ye pahalıya mal olacağı" görüşüne de katılmadığını söyleyen Unakıtan, Türkiye'nin AB'nin parasına ihtiyacı olmadığını söyledi. 
     Unakıtan, "Türkiye'nin hiç kimseye ihtiyacı yok. Yeter ki herkes vatandaşlık görevini yerine getirsin. Herkes vatandaşlık görevi olan vergi mükellefiyeti görevini yerine getirsin, devletin hakkını versin başımızın üstünde yeri var. Bu paraları çok fazla toplarsak, çok fazla topladığımız oranda da vergileri düşürürüz. Biz turşunu kurmayacağız paranın" dedi. 
     
     "KAYIP KAÇAĞIN ÜZERİNE GİDİN" 

     29 ilde görev yapacak Gelir İdaresi Başkanları ile yaptığı toplantıda, başkanlardan, vergi kaçak ve kaybı tespit ettikleri yerlerde, en ufak bir tereddüt göstermeden bunun üzerine gitmelerini isteyen Bakan Unakıtan, "Bizim kimseye diyet borcumuz yok" dedi. 
     Kimsenin vergi incelemelerinden rahatsız olmaması gerektiğini belirten Unakıtan, mükellefiyetini yerine getirenlere teşekkür ettiklerini, yerine getirmeyenlerin ise kanundaki karşılığı ne ise onu göreceğini söyledi. Unakıtan, vergi incelemelerinin bundan sonra daha etkin hale geleceğini sözlerine ekledi. 
     
     "DEFTERDARLAR KENARA İTİLMEDİ" 

     Konuşmasının son bölümünde, Maliye Bakanlığı'nın illerdeki temsilcilerinin defterdarlar olduğuna dikkati çeken Unakıtan, Vergi Dairesi Başkanlığı olan yerlerde "defterdarların bir kenara itildiğinin" düşünülmemesi gerektiğini bildirdi. 
     Vergi Dairesi Başkanlarının değerli, fonksiyonlarının da önemli olduğunu belirten Unakıtan, ama defterdarların da defterdar olduğunu söyledi. 
     Defterdarların bundan sonra vergi daireleri ile uğraşmayacağını belirten Unakıtan, ancak Maliye Bakanlığı'nın tek fonksiyonun vergi toplamak veya vergi idaresinde ibaret olmadığını söyledi. 
     Unakıtan, "biliyorsunuz bu işin bütçesi var, muhasebatı var. Var oğlu var. Defterdarlarımız, o fonksiyonlarını güzel şekilde icra etmeye devam edeceklerdir. Onların ne öneminden ne de görevinden eksilen bir husus söz konusu değil" dedi. 
     
</TEXT>
</DOC>
