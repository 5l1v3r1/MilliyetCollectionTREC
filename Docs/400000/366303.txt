<DOC>
<DOCNO> 366303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yasam/axyas02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahitlerdeki tarihi hazine 
</HEADLINE>
<TEXT>


Çanakkale'deki Parion Antik Kenti kazılarında 4 lahit bulundu. Açılan 2 lahitten, 2000 yıl öncesine ait olan 150 tarihi eser çıktı 


Çanakkale'nin Biga İlçesi'ne bağlı Kemer Köyü'nde bulunan Parion Antik Kenti'nde, kurtarma kazılarından sonra ilk kez kapsamlı olarak bu yıl yapılan kazılarda, paha biçilmez tarihi eserler çıkarıldı. 

4 tanesi çıkarıldı 
Kazı heyeti başkanı Atatürk Üniversitesi Fen-Edebiyat Fakültesi Arkeoloji Bölüm Başkanı Prof.Dr. Cevat Başaran, 20 Haziran'da başladıkları kazılarda, en önemli bölümü oluşturan lahitlerden 4'ünü gün yüzüne çıkardıklarını ve 2000 yıllık 150 parça tarihi eser bulunduğunu bildirdi. Prof. Başaran, bu 4 lahitten ikisinden, 2 bin yıl önce yaşadığı tahmin edilen bir prens ya da kralla eşine ait 2 yaprak bezeli altın taç, üzerine güneş tanrısının resminin işlendiği 2 altın sikke, boğa figürlü kolye, taşlı yüzük, eros figürlü bir çift küpe, bronz amfora, kama ve sivri dipli bir amfora bulduklarını kaydetti. Başaran, "Kazılar tamamlandıktan sonra Parion Efes ve Milet gibi turizme açılacak. Ancak çalışmalarımızın daimi olabilmesi için sponsor arıyoruz" dedi. 


</TEXT>
</DOC>
