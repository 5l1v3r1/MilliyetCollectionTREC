<DOC>
<DOCNO> 367821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun25.html </URL>
<DATE> 2005/08/07/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Macaristan'daki Türk yıldızları gösterisi büyük beğeni topladı 
</HEADLINE>
<TEXT>

     Macaristan'daki hava gösterilerinde yer alan Türk yıldızları büyük beğeni topladı. 
     Kecskemet kentinde dün başlayan ve bugün sona eren 5. Uluslararası Kecskemet Hava Gösterileri'ne 17 ülkeden 104 uçak katıldı. 
     Türk Yıldızları bu yıl etkinlikte ilk kez 8 uçaklı bir akrobasi gösterisi düzenledi. 
     Yaklaşık 250 bin Macarın izlediği festivalde büyük beğeni kazanan Türk Yıldızları'nın gösterilerini Macar medyası okuyucularına aktardı. 
     Türk Yıldızları'nın komutanı Yarbay Tamer Şireli, AA muhabirine yaptığı açıklamada, ''Ekibimiz ilk kez yurt dışında 8 uçakla birden gösteri yaptı. Daha önce 7 uçakla gösteri yapıyorduk. Macaristan'da bulunduğumuz sürece Macar halkının yakın desteğini görmekten dolayı çok gurur duyduk. İki gün içinde yaptığımız akrobasi gösterileri gayet başarılı geçti. Ekibimde bulunan tüm pilotları tebrik ediyorum'' dedi. 
     Macaristan Hava Kuvvetleri Komutanlığı'ndan Yarbay Janos Horvath, her iki yılda bir düzenledikleri hava gösterilerinin en beğenilen ekibinin Türkler olduğunu, başarılı gösterilerinden dolayı kendilerini kutladığını söyledi. 
     
</TEXT>
</DOC>
