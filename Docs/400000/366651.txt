<DOC>
<DOCNO> 366651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun22.html </URL>
<DATE> 2005/08/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Moritanya'da darbe 
</HEADLINE>
<TEXT>

     Moritanya'nın başkenti Nuakşot'ta, büyük bölümü cumhuriyet muhafızı olan çok sayıda asker, Genelkurmay Başkanlığı ile devlet radyo ve televizyon binasının denetimini ele geçirdi. 
     Bölgedeki AFP muhabiri, askerlerin yerel saatle 05.00'te bu binaların denetimin ele geçirdiğini ve devlet başkanlığı ile bakanlık binalarına girişi engellediklerini duyurdu. 
     Askerlerin başkentin stratejik bölgelerine ağır silahlarla donanmış araçlar ve uçaksavarlar yerleştirdikleri kaydedildi. 
     
     NUAKŞOT HAVAALANI SİVİL UÇUŞLARA KAPATILDI 

     Moritanya'da darbe girişiminin ardından başkent Nuakşot'un havaalanı sivil uçuşlara kapatıldı. 
     Askeri ve diplomatik kaynaklar, havaalanının yerel saatle 10.00'dan itibaren TSİ 13.00 sivil uçuşlara kapalı olduğunu belirttiler. 
     Askerlerin terminal binasına girişi engelledikleri, ancak binaların önünde hiçbir zırhlı aracın görülmediği kaydedildi. 
     
     BAŞKENT'TE AĞIR SİLAH SESLERİ 

     Moritanya'nın başkenti Nuakşot'ta, askerlerin Genelkurmay Başkanlığı ile devlet radyo ve televizyon binasının denetimini ele geçirmesinin ardından, ağır silah seslerinin duyulduğu bildirildi. 
     Olay yerinde bulunan Fransız Haber Ajansı AFP'nin muhabiri, kentin boş sokaklarında ağır silah seslerinin yankılandığını belirtti. 
     Kentte can kaybı olup olmadığına dair henüz bilgi verilmedi. 
     Darbeyle ilgili yazılı ya da sözlü herhangi bir açıklama da yapılmadı. 
     Önceki gün ölen Suudi Arabistan Kralı Fahd'ın cenaze törenine katılmak üzere Suudi Arabistan'a giden Moritanya Devlet Başkanı Maaouya Ould Sid'Ahmed Taya hala ülke dışında bulunuyor. 
     
     ORDU, ÜLKEYİ 2 YIL YÖNETECEK 

     Moritanya silahlı kuvvetleri, ülkeyi yönetmek için bir askeri konsey oluşturduğunu ve Devlet Başkanı Maaouya Ould Sid'Ahmet Taya'nın "totaliter rejimine" son verdiğini açıkladı. 
     Askeri Adalet ve Demokrasi Konseyi tarafından imzalanan bildiride, konseyin ülkeyi 2 yıl yöneteceği açıklandı. 
     Devlet Başkanı, bugün yapılan darbe sırasında ülkede bulunmuyordu. 
     
</TEXT>
</DOC>
