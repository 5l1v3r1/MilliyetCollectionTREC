<DOC>
<DOCNO> 390254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur35.html </URL>
<DATE> 2005/10/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Şefik Kıran ölü bulundu 
</HEADLINE>
<TEXT>

     Tiyatro sanatçısı Şefik Kıran 48 , Bakırköy’de oturduğu apartmanın boşluğunda ölü bulundu. 
     AA muhabirinin aldığı bilgiye göre, Zuhuratbaba Mahallesi İncirli Caddesi’ndeki bir binanın 5. katındaki dairede oturan Kıran, gece apartman boşluğunda ölü bulundu. Kıran’ın intihar etmiş olabileceği, ancak olayla ilgili soruşturmanın sürdüğü ifade edildi. 
     Bakırköy Belediye Tiyatroları’nın kuruluşundan bugüne kadar oyuncu olarak birçok eserde görev alan Kıran için 29 Ekim Cumartesi günü Yunus Emre Kültür Merkezi Turhan Tuzcu Sahnesi’nde tören yapılacak. 
     Kıran’ın cenazesi, aynı gün Ataköy 5. Kısım Camii’nde kılınacak öğle namazından sonra Eyüp Aile Mezarlığı’nda toprağa verilecek. 
     
     ŞEFİK KIRAN 
     İstanbul’da 1957 yılında doğan Şefik Kıran, 1974 yılında İstanbul Belediyesi Şehir Tiyatroları, 1976’da Halk Sahnesi Oyuncuları, Halk Bilimleri Derneği, İşçi Tiyatrosu ve Birlik Sahnesi’nde, 1978 yılında da Gerçek Sahnede çalıştı. 1979-80 yıllarında Cumhuriyet Gazetesi ve Demiryolu İşçi Sendikası’nda görev yapan Kıran, ayrıca İstanbul Erkek Lisesi çalıştırıcılığında bulundu. 
     1981-83 yıllarında Türk Alman Kültür Enstitüsü ve Boğaziçi 
     Üniversitesi’nde de çalışan Kıran, 1984-87 yılları arasında Dostlar Tiyatrosu’nda "Asiye Nasıl Kurtulur", "Galile Galileo" ve "Yalınayak Sokrates"de rol aldı. 
     Bakırköy Belediye Tiyatroları’nda kuruluşundan itibaren çalışan Kıran, "Zilli Zarife", "Mine", "İvan İvanoviç Var mıydı Yok muydu -1", "Bir Geçmiş Zaman Eğlencesi", "Yunus Emre", "Barış", "Demokrasi Gemisi", "Bedava mı Sandın ", "Antigone", "Kuğular Şarkı Söylemez", "Kuvayı Milliye", "Bozuk Düzen", "Açıl Susam Açıl", "İnsan Denen Garip Hayvan", "Bir Cinayetin Söylencesi", "İvan İvanoviç Var mıydı Yok muydu-2", "Bahar Noktası" ve "Teneke" adlı oyunlarda sahneye çıktı. 
     Kıran, "Hayal Bahçesi 95", "Hayal Bahçesi 99", "Genç Sanatlar Atölyesi" adlı projelerin etkinlik komitesinde de görev aldı. 
     
</TEXT>
</DOC>
