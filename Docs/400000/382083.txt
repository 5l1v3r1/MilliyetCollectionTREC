<DOC>
<DOCNO> 382083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/dunya/dun03.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'la komşu olmalı mıyız 
</HEADLINE>
<TEXT>


DIŞ HABERLER SERVİSİ 


Danimarka Başbakanı Anders Fogh Rasmussen, "AB siyasetçilerinin, Türkiye'nin üyeliğine karşı olan vatandaşlarını dinlemesi gerektiğini" söyledi. Rasmussen, Danimarka'nın yüksek tirajlı Politiken gazetesinde yazdığı makalede, AB'nin krizde olduğunu ve politikacıların, çok sayıda vatandaşın Birlik'in çok hızlı genişlediğine inandığının farkında olması gerektiğini belirtti. Avrupalıların birçoğunun Türkiye'nin üyelik olasılığı konusunda kuşkulu olduğunu savunan Rasmussen, bu konuyu açıkça ve dürüstçe müzakere etmeleri gerektiğini kaydetti. "Suriye, Irak ve İran'la sınırı bulunan bir AB tahayyül edebilir miyiz " diye yazan Rasmussen, entegrasyonun daha yavaş olması çağrısında da bulundu. Rasmussen, işlevsel bir AB'nin büyüklüğünün ve ilerleme hızının bir sınırı olduğunu belirterek, entegrasyonun hızını azaltmak gerektiğini savundu. 


</TEXT>
</DOC>
