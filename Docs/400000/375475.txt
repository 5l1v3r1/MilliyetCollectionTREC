<DOC>
<DOCNO> 375475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/guncel/gun10.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaklaşmayın, eşimi vururum' 
</HEADLINE>
<TEXT>


HALUK ATALAY, NEZİH GÜROL İstanbul 

Eminönü'nde kendisinden ayrılmak istediğini öne sürdüğü eşi Asiye Yücel'i rehin alarak başına silah dayayan Yusuf Yücel, korkulu saatler yaşattı. Yücel, dün eşi Asiye'nin Vezneciler'de önünü kesti. Zorla sürüklediği eşini bir duvarın dibine getiren Yücel, silahını çıkarıp eşinin başına dayadı. Yücel, müdahalede bulunmak isteyen vatandaşlardan da geri çekilmelerini istedi. Yusuf Yücel polislere, "Eşimi çok seviyorum. Benden ayrıldığı için rehin aldım. Yaklaşmayın, parmağım tetikte. Yanlışlıkla vurabilirim" diye bağırdı. Asayişten Sorumlu İstanbul Emniyet Müdür Yardımcısı Tayfur Erdal Ceren ile yaklaşık bir saat konuşan Yücel, ikna olarak silahını bırakıp teslim oldu. Asiye Yücel'in boşanma davası açtığı ve evi terk ettiği öğrenildi. 



</TEXT>
</DOC>
