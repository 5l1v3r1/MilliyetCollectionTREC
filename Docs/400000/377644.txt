<DOC>
<DOCNO> 377644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/spo01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çalımbay ne yapsın' 
</HEADLINE>
<TEXT>


Beşiktaş Asbaşkanı Oktay, Rıza hocaya sahip çıktı, "Ailton'un 1.dakikada sakatlanacağını kim bilebilirdi İlk 11'i isabetli, değişiklikleri yerindeydi" dedi 

BİLAL MEŞE 


UEFA Kupası'nda perşembe günü Malmö ile karşılaşacak olan Beşiktaş'ın Çaykur Rizespor yenilgisi Siyah - Beyazlılar'da şok etkisi yaratırken, bu mağlubiyette eleştirilen Teknik Direktör Rıza Çalımbay'a yönetim güvenoyu verdi. 
Futbol Komitesi Başkanı ve Asbaşkan Kıvanç Oktay, Çalımbay'a destek çıkarak, "Düşünün ikinci dakikada golü yiyorsunuz, üstelik gol de çok basit bir gol. Ardından pozisyon üretiyorsunuz, atamıyorsunuz. Çalımbay ne yapsın Kaldı ki Rıza hocanın çıkardığı ilk 11 isabetliydi. Bırakın kaçan golleri, Ailton'un 1. dakikada sakatlanacağını kim bilebilirdi Ailton riske sokulamazdı. Değişiklikler yerindeydi. Çünkü önümüzde Malmö ve ardından Fenerbahçe maçları var. Bir konsantrasyon eksikliği olduğu kesin. Ama bu mağlubiyet dünyanın sonu değil. Biz hocamıza güveniyoruz. İki maçtan da galibiyetle çıkarak bunu telafi edebiliriz. Futbolcularımızın bu güçleri var" diye konuştu. 

En az iki fark istedi 

SÜLEYMAN HATISARU 

Rizespor maçını geride bırakan Beşiktaş, ara vermeden Malmö karşılaşmasının hazırlıklarına başladı. Ümraniye'de dünkü antrenman öncesinde futbolcularıyla yarım saatlik bir toplantı yapan Teknik Direktör Rıza Çalımbay, ligdeki yenilginin geride kaldığını, artık UEFA Kupası maçına konsantre olmaları gerektiğini vurguladı. Çalımbay, Malmö karşısında, gol yemeden en az iki farklı galibiyet istediğini ifade etti. Rize'de 90 dakika oynayan futbolcular yenilenme çalışmasına çıkarken, sağ bileğinde ağrı oluşan Ahmed Hassan idmanı yarıda bıraktı. Sakatlığı sona eren Sergen de takıma katıldı. Malmö karşısında cezalı olan ve sakatlığı bulunan Okan Buruk ile Tümer ve tedavi için Almanya'ya giden Volkan çalışmalara katılmadı. Kartal, bugünkü idmanını İnönü Stadı'nda yapacak. 

MR'dan kötü sonuç 

RAHMAN SAĞIROĞLU 

Çaykur Rizespor maçında sakatlanan Ailton ile Adem Dursun'un dün MR'ı çekildi. Sol arka adalesinde gerilme tespit edilen Brezilyalı futbolcu ile sağ ön uyluk adalesinde gerilme bulunan Adem'in Malmö karşısında oynamasının zora girdiği açıklandı. 
Kulüp Doktoru Yalçın Yavuzer, "Ailton'un Malmö maçında forma giymesi zor. 48 saatlik bir tedavi süreci geçirecek. Teknik Direktör Rıza Çalımbay'a konuyla ilgili raporu ileteceğiz" açıklamasını yaptı. Sağlık heyeti, iki futbolcunun da yetişmesi için çaba gösterecek. 

Kurtuluş savaşı 

Diyarbakırspor maçında çıkan olaylar nedeniyle BJK İnönü Stadı'nın bir maç kapatılmasını ve Fenerbahçe derbisinin başka bir statta oynanmasına karşı çıkan Beşiktaş Yönetimi, hukuksal açıdan seferberlik ilan etti. 
Disiplin Kurulu'nun verdiği saha kapama ve Okan Buruk'un aldığı üç maçlık cezanın ağır olduğunu düşünen Siyah - Beyazlılar, itirazlarını bugün Tahkim Kurulu'na iletecek. Ceza sonrasında hukukçularıyla bir araya gelen Beşiktaşlı yöneticiler, hazırlanan savunmayı Tahkim'e sunacak. Tahkim Kurulu'ndan istenen sonuç çıkmazsa, Fenerbahçe maçı büyük bir sürpriz olmadığı taktirde Ankara'da oynanacak. 

Gece kuşları 

Beşiktaş'ın forvetinde yer alan Ailton ile Youla, özel yaşamlarından dolayı uyarıldı. Çaykur Rizespor karşısında vasatın altında bir görüntü ortaya koyan ve oyundan çıkarılan iki futbolcunun da, kendilerini toparlamaları konusunda dikkatlerinin çekildiği ifade edildi. Ailesini İstanbul'a getirmesi söylenen Brezilyalı futbolcunun tavırlarının ve Youla'nın geçen hafta iki gece üst üste bir gece kulübünde sabahlamasının Siyah - Beyazlılar'ı sinirlendirdiği, bundan dolayı futbolcuların uyarıldığı vurgulandı. 


</TEXT>
</DOC>
