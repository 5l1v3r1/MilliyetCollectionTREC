<DOC>
<DOCNO> 372543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo32.html </URL>
<DATE> 2005/08/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Galatasaraylı Necati'den iyi haber... 
</HEADLINE>
<TEXT>

     Galatasaray'ın golcü futbolcusu Necati Ateş'in, 29 Ağustos Pazartesi günü takımla birlikte çalışmalara başlayacağı açıklandı. 
     Kulüp doktoru Murat Çevik, Ankaragücü ile deplasmanda yapılan maçta omzundan sakatlanan Necati'nin hızla iyileştiğini ifade ederek, ''Bu futbolcumuzun durumu iyi. Pazartesi gününden itibaren takımla birlikte çalışmalara başlayabilecek'' dedi. 
     Ergün'ün antrenmanda aldığı darbeye bağlı olarak sol ayak küçük parmağında doku zedelenmesi meydana geldiğini kaydeden Çevik, ''Kendisinin bugün röntgeni çekildi. Kemikte bir kırık yok, ancak yumuşak doku zedelenmesi görüldü'' diye konuştu. 
     Çevik, Ergün'ün parmağında şişlik olduğunu ve ayakkabı giyemediğini anlatırken, bu oyuncuyu yarın antrenman öncesinde bir kez daha kontrolden geçireceklerini ve şiş bölgenin inip inmediğine bakacaklarını söyledi. 
     Çevik, sakatlığı nedeniyle Almanya'da ameliyat olduktan sonra takımdan ayrı çalışan Ayhan'ın, 3 haftalık idman programını sürdürdüğünü sözlerine ekledi. 
     
</TEXT>
</DOC>
