<DOC>
<DOCNO> 363191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur54.html </URL>
<DATE> 2005/07/21/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Muğla'daki orman yangını kısmen kontrol altına alındı... 
</HEADLINE>
<TEXT>

     Muğla Valisi Hüseyin Aksoy, Özlüce Köyü yakınlarında çıkan orman yangının, doğu bölgesinde kısmen kontrol altına alındığını bildirdi. 
     Özlüce Köyü yakınlarında başlayan yangına, ekiplerin karadan müdahalesi sürüyor. 
     Vali Aksoy, AA muhabirine yaptığı açıklamada, Özlüce’den Yemişendere Köyü’ne doğru ilerleyen yangının bu bölgedeki ilerlemesinin kısmen durdurulduğunu bildirdi. Aksoy, şu bilgileri verdi 
     "Bölgede çalışmalar devam ediyor. Yangın ilk başladığı anda Yemişendere Köyü’ne doğru gidiyordu. Ancak ekipler başarılı bir çalışma yaptı ve yangını doğu bölgesinde kısmen kontrol altına aldı. 
     Yangın artık hiçbir yerleşim birimini tehdit etmiyor. Bölgede hiçbir köy ve ev boşaltılmadı." Muğla Orman Bölge Müdürü İbrahim Çiftçi de akşam saatlerinden itibaren havadan müdahalenin durdurulduğunu belirterek, "Ekiplerimiz karadan müdahaleyi sürdürüyor. Yangını henüz kontrol altına alamadık. 
     Aydın, Denizli ve Antalya bölgelerinden yangın söndürme işçisi ve arazöz takviyesi devam ediyor" dedi. 
     Yangının son olarak yaklaşık 150 hektarlık alana yayıldığını tespit ettiklerini belirten Çiftçi, "Hava karardığı için kesin bir alan veremiyoruz. Sabah saatlerinde belli olacak. Ayrıca sabahın ilk ışıklarıyla havadan müdahale de başlayacak" dedi. 
     Öte yandan, yangının çıkış nedeniyle ilgili araştırmalar da sürüyor. 
     
</TEXT>
</DOC>
