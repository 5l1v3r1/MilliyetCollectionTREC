<DOC>
<DOCNO> 374044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun06.html </URL>
<DATE> 2005/08/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'Türkiye Merkel’den değil, Chirac’tan endişe duysun' 
</HEADLINE>
<TEXT>

     MEHMET ÇİFTÇİ İspanya DHA 

      AVRUPA Parlamentosu AP Başkanı Josep Borrell, Avrupa Birliği’nin Türkiye ile 3 Ekim’de müzakerelere başlayacağını vurgulayarak, "Bu, birilerinin değil AB’nin resmi sözüdür" dedi. 
     AB Parlamentosu Başkanı Borrell, bugün İspanya’nın Santander kentinde bir üniversitede, "Avrupa’yı Birlikte İnşa Edelim" başlıklı seminerin açılışında yaptığı konuşmanın büyük bir bölümünü Türkiye’nin AB’ye girişine ayırdı. AB’nin Türkiye’ye 3 Ekim için randevu verdiğini ve bu sözünü tutacağını vurgulayan Borrell, "Türkiye’yi AB içinde başta Angela Merkel Alman Hıristiyan Demokrat Parti Başkanı olmak üzere çok sayıda kişi istemeyebilir, ancak bu AB’nin Türkiye’ye verdiği sözü yerine getirmeyecek anlamına gelmez. AB’nin Türkiye’ye 3 Ekim için verdiği resmi söz Merkel’in açıklamalarından çok daha önemlidir" dedi. 
     
     'ESAS CHIRAC’TAN ENDİŞE EDİN’ 
     Josep Borrell, AB’nin Türkiye’ye sözünü tutmaması için başta Merkel olmak üzere bazı kesimlerden güçlü bir direnç geldiğini belirterek bunun o kadar büyütülmemesi gerektiğine işaret etti. Borell, Türkiye’ye üyelik yerine imtiyazlı ortaklıkta ısrar eden Merkel’den değil, asıl Fransa Cumhurbaşkanı Jacques Chirac’ın tutumundan endişe duyulması gerektiğinin de altını çizdi. AP Başkanı, "Merkel daha görevi almadı, alacağı da kesin değil, ancak Chirac şu an Fransa Cumhurbaşkanı. Bana göre Chirac’ın tutumu Merkel’den çok daha önemlidir" dedi. 
     
     TÜRKİYE’YE DAHA GENİŞ PERSPEKTİFTEN BAKIN 
     Borrell, konuşmasında üye ülkelerden Türkiye’nin katılımına geniş bir perspektiften bakmasını da istedi. Josep Borrell, Türkiye’nin Avrupa Birliği’ne üye olmasının sadece jeopolitik ve stratejik temellere dayandırılarak analiz edilmesinin büyük hata olacağına işaret ederek, AB’nin Türkiye’yi içine almakla birlikte İslam dünyası ile gelecekte kuracağı ilişkilerin de temellerini atacağını söyledi. 
     Avrupa Birliği’nin gelecekteki en büyük sınavının İslam dünyası ile ilişkileri nasıl bir zemine oturtması gerektiği olacağını savunan Borrell, Türkiye’yi sadece bir stratejik ortak olarak görenlerin kısa süre içinde yanıldıklarını anlayacağını ifade etti. 
     Josep Borrell, Avrupalıların Türkiye’yi değerlendirirken yeterince rasyonel davranmadığının da altını çizerek, herkesin Türkiye’nin AB’ye kısa sürede neler katabileceğinin hesaplarını yaptığını, oysa Türkiye’nin AB’nin ekonomik, siyasi ve coğrafi çıkarlarından çok daha büyük bir göreve talip olduğuna dikkat çekti. Borrel, bunun başarılı olması halinde AB ile İslam dünyası arasındaki ilişkilerin temellerinin şekilleneceğini kaydetti. 
     
</TEXT>
</DOC>
