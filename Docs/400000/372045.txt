<DOC>
<DOCNO> 372045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşlar nihayet yerini buldu 
</HEADLINE>
<TEXT>


Teknik Direktör Daum'un, Rizespor on birini bozmayacağı, Samsunspor karşısına da aynı takımın çıkacağı belirtildi 


Fenerbahçe Teknik Direktörü Christoph Daum, Samsunspor maçında kadroyu bozmama kararı aldı. Rüştü ve Anelka'nın bu hafta da forma giyemeyeceği Sarı - Lacivertli takımda, Alman hocanın Rizespor karşısında ortaya konan futboldan bir hayli memnun kaldığı öğrenildi. Haessler'in jübilesi için Köln'de bulunan Alman hocanın yerine takımı dün Roland Koch çalıştırırken, izinli olan Alex antrenmana katılmadı. Bugünü izinli geçirecek Sarı - Lacivertliler, yarın saat 18.00'de yapacakları antrenmanla Samsunspor maçı hazırlıklarını sürdürecekler. 

'Gelecek aydınlık' 

İkinci Başkan Nihat Özdemir, Rizespor karşısında galibiyetten çok oynadıkları futbolun kendilerini memmun ettiğini söyledi. Özdemir, "Takımımız çok canlıydı. İlk yarıda 7-8 gol pozisyonuna girdik ama bunları değerlendiremedik" dedi. Nihat Özdemir, genç oyuncuların performansı hakkında ise, "Hazırlık maçlarının en formda oyuncusu Selçuk'tu ama kararı Daum verir. Alman çalıştırıcı Selçuk'un milli maçtaki performansını gördü. Türkiye'deki en iyi gençler bizim takımda ve hepsi milli oyuncular. Bu çocuklarla Fenerbahçe'nin istikbali aydınlık olacak" diye konuştu 

Semih'ten mutlusu yok 

Rize deplasmanında ilk onbirde forma giyen, attığı kritik golle Fenerbahçe'ye üç puanı getiren Semih, k bustan uyandığını söyledi. Genç yıldız, "Maçın başında kaçırdığım pozisyon beni olumsuz etkiledi. Eğer o golü atmasaydım benim için her şey biterdi. Gol sonrası ağladım ama bu sevinç gözyaşlarıydı" dedi. İkinci Başkan Nihat Özdemir ise havaalanında Semih'i alnından öptü, "Seni tebrik ediyorum. Bu formanın kıymetini bil ve buna göre çalış. Fenerbahçe forması her futbolcuya nasip olmaz. Sen bu formayı 7 yıldır giyiyorsun. Daha uzun yıllar da giyeceksin" diye konuştu. 

Fener çocuklar gibi 

YUSUF DURSUN 

Rizespor galibiyeti Fenerbahçe'de yüzleri yeniden güldürdü. Sarı - Lacivertli oyuncular dün Serkan Balcı'nın doğum gününü yine Brezilya usulü kutladılar. Genç yıldız arkadaşlarına yakalanmamak için tesislerin dışına kaçmasına rağmen kurtulamadı. Serkan sokak ortasında yumurta ve un yağmuruna tutulurken, bir ara ayağı kaydı ve kolundan hafif yaralandı. Bu arada Appiah da yumurtadan nasibini aldı. Ganalı oyuncu Serkan ile uğraşırken, Selçuk'un sürprizi ile karşı karşıya kaldı. 
Öte yandan antrenmanda ilginç bir olay da yaşandı. Fenerbahçeli futbolcular köpekten korkan Appiah ve Ümit'in üzerine ormanda ufak köpekleri saldılar. Bunun üzerine koşarak antrenman sahasına gelen iki oyuncu tesislerin kapısını kilitleyerek tüm takımı ormana hapsetti. Sarı - Lacivertli oyuncular gazetecilerin giriş kapısını kullanarak sahaya geri döndüler ve Appiah'tan intikam aldılar. 


</TEXT>
</DOC>
