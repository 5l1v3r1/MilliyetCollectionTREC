<DOC>
<DOCNO> 386009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun08.html </URL>
<DATE> 2005/10/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Avustralyalı yetkililer Kuş gribi terör silahı olabilir 
</HEADLINE>
<TEXT>

     
     Merih KALENDER SYDNEY, DHA 
     
ABD ve Kanada tarafından ortaya atılan, kuş gribinin ’Batı’ya karşı kullanılan biyolojik bir terör silahı’ olduğu yolundaki iddialara Avustralya’nın da katıldığı belirtildi. Avustralya’da yayımlanan yüksek tirajlı gazetelerden Herald Sun, kuş gribi virüsü H5N1’in ’biyolojik terör silahı’ olabileceğini öne sürdü. Gazete, bu ifadenin Avustralya Adalet Bakanı Philip Ruddock’un sözcüsü tarafından da doğrulandığını yazdı. 
     Dünya Sağlık Örgütü’nün WHO , virüsün insandan insana geçme olasılığının gerçekleşmesi durumunda milyonlarca ölüm vakasıyla karşılaşılacağını bildirmesinin ardından, karantina yetkilileri, önlem olarak göçmen kuşların hareketlerinin monitörler kanalıyla incelendiğini duyurdu. Yurtdışından Avustralya’ya gelen yolcuların ısı tarayıcılarla kontrolden geçirildiği belirtilirken, 2006 yılında Melbourne kentinde yapılacak olan İngiliz Uluslar Topluluğu oyunlarına çeşitli ülkelerden katılacak olan sporcuların milyonlarca dolarlık sigorta poliçesinin ödenmesi konusunun, oyunları iptal noktasına bile getirebileceği ifade edildi. 
     Virüsün Avrupa’dan sonra Güney Amerika’da da görülmesinin ardından Türkiye’de geçen hafta yaklaşık 1800 kümes hayvanının itlaf edildiği Colombiya’da yüzlerce tavuğun karantinaya alındığı ve Bulgaristan’da 3 kuşun ölümü üzerine çalışmaların başladığı belirtilen haberde, Avustralya’ya yakın bir konumda bulunan Papua Yeni Gine adasındaki kuşların göç mevsiminin başlaması üzerine, Avustralya’nın bu virüse karşı yaptığı çalışmaları ve önlemleri artırdığı bildirildi. 
     Kuş gribinin terör silahı olarak kullanılabileceği iddiasının bir ’senaryo’ olabileceği belirtilirken, El Kaide’nin tarımsal ve biyolojik terör konusunda da bu virüsün yayılmasında etkin olabileceği öne sürüldü. Kanada istihbarat birimi J2’nin uzmanları ise, kuş gribi virüsünün potansiyel bir terörizm silahı olabileği ihtimalinin güçlü bir iddia olduğunu belirtiyor. 
     
</TEXT>
</DOC>
