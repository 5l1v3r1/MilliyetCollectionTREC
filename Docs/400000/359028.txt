<DOC>
<DOCNO> 359028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy23.html </URL>
<DATE> 2005/07/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ölü ve yaralılar arasında Türkler olduğuna dair bilgi yok... 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, hükümet olarak, Londra’da bugün düzenlenen saldırıları şiddetle kınadıklarını söyledi. 
     Gül, Başbakanlık binasının önünde, Londra’daki saldırılara ilişkin olarak gazetecilere yaptığı açıklamada, saldırılardan çok büyük üzüntü duyduklarını belirterek, "Hükümetimiz, bu saldırıyı şiddetle kınamaktadır, dost ve müttefik İngiliz halkının ve hükümetinin acısını paylaşmaktadır" dedi. 
     Gül, saldırılarda hayatını kaybedenlerin ailelerine başsağlığı ve yaralılara acil şifalar diledi. 
     Bu saldırıların, terörle gerek ikili, gerek uluslararası planda kararlı ve etkin bir işbirliğiyle mücadele edilmesi gereğini bir kez daha ortaya koyduğunu kaydeden Gül, "bu insanlık dışı eylemlerin faillerinin süratle yakalanması ve yargılanmak üzere adalet önüne çıkarılmasını ümit ettiklerini" söyledi. 
     Gül, Türkiye’nin de terör belasından uzun yıllar çok çektiğini ve on binlerce vatandaşını teröre kurban verdiğini belirterek, "Hükümetimiz, amacı ne olursa olsun ve kimler tarafından gerçekleştirilirse gerçekleştirilsin, terörün her türlüsüne karşı çıkmakta ve bu eylemleri şiddetle kınamaktadır" diye konuştu. 
     
     BLAIR VE STRAW’A BAŞSAĞLIĞI MESAJI 
     Başbakan Vekili Gül, saldırıların ardından, İngiltere Başbakanı Tony Blair ve İngiltere Dışişleri Bakanı Jack Straw’a başsağlığı mesajı gönderdiklerini de bildirdi. 
     Türkiye’nin Londra Büyükelçisi’yle az önce konuştuğunu ifade eden Gül, şu ana kadar ölü ve ağır yaralılar arasında Türk vatandaşları olduğuna dair bilgi bulunmadığını söyledi. 
     Konuyu yakından takip ettiklerini kaydeden Gül, "Ama bir kez daha hükümet olarak, bu terör faaliyetlerini şiddetle kınadığımızı ve terörle mücadelede gerek ikili, gerek uluslararası işbirliğine çok önem verdiğimizi bir kez daha vurguluyorum, dost ve müttefik İngiliz hükümetine geçmiş olsun diyorum" ifadesini kullandı. 
     Gül, saldırılarla ilgili olarak İngiliz yetkilileriyle teması olup olmadığına ilişkin bir soru üzerine, "Muhakkak konuşacağız, şu anda zaten onlar çok meşgul. Yakından takip ediyoruz, gerek orada, gerek burada. Olayın tabii ki büyüklüğü, biraz zaman geçtikçe ortaya çıkacak. İngiliz hükümeti de şüphesiz ki her şeyi ortaya çıkaracak güce sahiptir" diye konuştu. 
     Gül, gelecek hafta Londra’ya yapmayı planladığı ziyaretinde herhangi bir değişikliğin söz konusu olmadığını da kaydetti. 
     Gül, saldırıların kimler tarafından düzenlenmiş olabileceğine ilişkin bir soru üzerine de, bunların İngiltere hükümetinin kendi istihbaratı ve bilgileriyle ortaya çıkacağını, kendilerine şu anda gelen herhangi bir bilgi bulunmadığını söyledi. 
     İngiltere’nin terörle en iyi ve en güçlü şekilde mücadele etme gücü bulunduğuna işaret eden Gül, Blair’in de bugünkü açıklamasında bu azmini açıkça ortaya koyduğunu belirtti. 
     Gül, bir başka soru üzerine, Türkiye’de zaten bu tip faaliyetlere karşı çok sıkı tedbirler alındığına, yakın bir süre önce çok büyük bir terör olayının önlendiğine dikkati çekerek, Türkiye’nin bu konularda zaten teyakkuz halinde olan ve en güvenilir ülkelerden biri olduğunu söyledi. 
     Başbakan Vekili ve Dışişleri Bakanı Gül, Kayseri’den, Londra’daki saldırılar nedeniyle mi Ankara’ya geldiğinin sorulması üzerine, "Hayır değil, zaten bugün randevularım vardı, zaten gelecektim" dedi. 
     
</TEXT>
</DOC>
