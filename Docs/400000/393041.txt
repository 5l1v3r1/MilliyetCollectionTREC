<DOC>
<DOCNO> 393041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun42.html </URL>
<DATE> 2005/11/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hollanda'da Türk imama kraliyet ödülü 
</HEADLINE>
<TEXT>

     Hollanda'nın Hengelo kentinde görev yapan Türk imam Ethem Öztürk, çalışmalarındaki başarısı dolayısıyla Kraliyet ödülüne layık görüldü. 
     Hollanda Diyanet Vakfı'na bağlı Ayasofya Camii'nde 25 yıldır imamlık yapan Ethem Öztürk'e ödülü, Hengelo Belediye Başkanı Frank Kerckhaert tarafından düzenlenen törenle verildi. 
     Kerckhaert, Öztürk'e teşekkür etti ve çalışmalarının herkese örnek oluşturduğunu söyledi. Öztürk'ün hoşgörüyü esas aldığını, Hıristiyanlar ile Müslümanlar arasında iletişimin gelişmesini sağladığını belirten Kerckhaert, imamın bu hizmetleriyle de toplumsal barışa katkıda bulunduğunu söyledi. 
     Ethem Öztürk için belediye binasında düzenlenen törene Hollandalı ve Türk davetliler katıldı. 
     Öztürk, törenden sonra AA muhabirine yaptığı açıklamada, böyle bir ödülü beklemediğini, kendisi için sürpriz olduğunu söyledi. Ödüle layık görülmesine sevinmekle birlikte, bunun, kendisinden daha çok Hengelo'daki Türk halkı açısından anlamlı olduğunu belirten Öztürk, 25 yıl önce fahri imam olarak başladığı din hizmetleri alanındaki çalışmasını, bundan böyle aynı şevk ve heyecanla sürdürmeye devam edeceğini kaydetti. 
     Verilen bilgiye göre, Hollanda'da ilk kez Müslüman bir din görevlisi çalışmalarından dolayı Kraliyet ödülüne layık görüldü. 
     Hengelo'da 3500 dolayında Türk vatandaşı yaşıyor. 
     
</TEXT>
</DOC>
