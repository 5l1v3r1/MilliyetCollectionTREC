<DOC>
<DOCNO> 363716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur18.html </URL>
<DATE> 2005/07/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bir kişi daha Kırım Kongo Kanamalı Ateşi'nden hayatını kaybetti 
</HEADLINE>
<TEXT>

     Sivas’ta, Kırım Kongo Kanamalı Ateşi Hastalığı ön teşhisi ile tedavi altına alınan bir kişinin hayatını kaybettiği bildirildi. 
     AA muhabirinin aldığı bilgiye göre, Yıldızeli İlçesi’ne bağlı Yukarı Çakmak Köyü’nde yaşayan 55 yaşındaki Mehmet Güveç, 4 gün önce rahatsızlanarak Yıldızeli Devlet Hastanesi’ne başvurdu. 
     Doktorların sorusu üzerine ’kene’ ile temasının olmadığını ifade eden Güveç, bir süre tedavi gördükten sonra hastaneden ayrıldı. 
     Rahatsızlığı geçmeyen ve vücudunda kanamalar oluşan Güveç’in dün sabah saatlerinde tekrar Yıldızeli Devlet Hastanesi’ne kaldırıldığı, buradaki müdahalenin ardından Cumhuriyet Üniversitesi Tıp Fakültesi Enfeksiyon Hastalıkları Servisi’ne sevk edildiği belirtildi. Burada yapılan tahliller sonucu Kırım Kongo Kanamalı Ateşi Hastalığı ön teşhisi konulan ve tedavi altına alınan Güveç’in kısa süre sonra hayatını kaybettiği bildirildi. 
     Servis yetkilileri, kenelerle temasta bulunan veya ani başlayan ateş, baş ağrısı, kas ağrısı, kırıklık, bulantı, kusma, karın ağrısı, halsizlik veya belirgin iştahsızlık gibi hastalığın belirtilerini gösteren vatandaşların zaman geçirmeden sağlık kuruluşlarına başvurmalarını istediler. 
     Hastalığın bulaşıcı olduğuna dikkati çeken yetkililer, şu anda serviste 7 kişinin Kırım Kongo Kanamalı Ateşi Hastalığı ön teşhisi ile tedavi gördüğünü kaydettiler. 
     
</TEXT>
</DOC>
