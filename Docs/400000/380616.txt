<DOC>
<DOCNO> 380616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy23.html </URL>
<DATE> 2005/09/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ermeni Konferansı'na yine durdurma kararı 
</HEADLINE>
<TEXT>

     İstanbul 4. İdare Mahkemesi, bazı ara kararların yerine getirilmesi ve davalı Boğaziçi ile Sabancı üniversitelerinden savunma alınıncaya kadar "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferansın yürütmesini durdurdu. 
     Hukukçular Birliği Derneği ile bazı avukatların yürütmenindurdurulması istemiyle açtığı davadaki karar, oy çokluğu ile alındı. 
     "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları Konferansı"nın yürütmesini durduran İstanbul 4. İdare Mahkemesi, bazı ara kararların yerine getirilmesi ve savunma için Sabancı ve Boğaziçi üniversitelerine kararın tebliğinden itibaren 30 günlük süre vererek, bu sürenin sonunda talebi yeniden inceleyecek. 
     İstanbul 4. İdare Mahkemesi, Hukukçular Birliği Derneği ile Dernek Başkanı avukat Mustafa Özkurt, Yönetim Kurulu üyeleri avukatlar Kemal Kerinçsiz, Namık Nas, Cengiz Biran, Zekeriya Şerbetçioğlu ve avukat M. 
     Akif Tanrıöver’in Sabancı ve Boğaziçi üniversitelerince düzenlenen "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları Konferansı"nın iptali ve yürütmesinin durdurulmasına ilişkin talebi incelemeyi tamamladı. 
     Ara kararda, davalı üniversitelerden şu istemlerde bulunuldu 
     - Dava konusu idari işlemin hangi idari süreçle tesis edildiği, söz konusu işlemle ilgili olarak herhangi bir idari birime bildirimde bulunup bulunulmadığı sorularak, işlem ve sair belgelerin onaylı örnekleri, - Konuşmacıların hangi kriterlerin göz önüne alınması suretiyle seçildiğinin sorularak konuya ilişkin bilgi ve belgelerin, Başvurular, yayın listesi, akademik kariyer ve değişik görüş sahibi olma ve benzeri onaylı örneği, - Toplantının görüşünü ifade edecek olan herkesin katılımına açık olarak düzenlenip düzenlenmediği, farklı bir ifade ile toplantıya farklı görüş sahiplerinin katılımına imkan tanınıp tanınmadığı, değişik görüş sahiplerinin temsil edilmeleri yönüyle davet edilip edilmediği, - Şayet toplantı dar çerçeveli bir katılım ile düzenlendiyse katılımcıların hangi kriterlere göre belirlendiği sorularak, ilgili tüm bilgi ve belgeler başvurular, yayın listesi, akademik kariyer bilgisi, referanslar gibi , - Konuşmacı ve katılımcıların ulaşım ve konaklama giderleri ile konferans giderlerinin ne şekilde karşılandığı, şayet sözü edilen gider üniversiteler ve katılımcılar dışındaki kişilerce karşılanıyorsa sponsor olan gerçek veya tüzel kişilerin ne şekilde belirlediği sorularak tüzel ve gerçek kişilerin tümünü gösteren listenin onaylı bir örneği. 
     
     YÜRÜTME DURDURULDU 

     Kararda, daha sonra şöyle denildi 
     "Bu ara karar gereklerinin yerine getirilmesi ve savunma için kararın davalı Sabancı ve Boğaziçi üniversitelerine tebliğinden itibaren 30 gün süre verilmesine, yürütmenin durdurulması isteminin ara karar gerekleri yerine getirilinceye ve davalı idare savunması alınıncaya kadar kabulüne, verilen süre geçtikten sonra yeniden incelenmesine, ara karar gereklerinin süresinde yerine getirilmemesi halinde dosyada mevcut bilgi ve belgelere göre karar verileceğinin bildirilmesine oy çokluğuyla karar verildi." 
     
     AZLIK OY YAZISI 

     Karara katılmayan üye Fetih Sayın, karşı oy yazısında, "Dava konusu toplantı yapılmasına ilişkin kararın idari yargı yerlerinde dava konusu edilebilecek nitelikte idari işlem kimliği taşıyan bir karar olmadığı gibi istemin 2577 sayılı yasanın 2. maddesinin 2. 
     fıkrası hükmüne de aykırı olduğu, davanın 2577 sayılı İdari Yargılama Usulü Kanunu’nun 15 1-b maddesi uyarınca incelenmeksizin reddinin gerekeceği görüşüyle aksi yönde oluşan çoğunluk görüşüne katılmıyorum" dedi. 
     

     
</TEXT>
</DOC>
