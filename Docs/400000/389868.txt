<DOC>
<DOCNO> 389868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo13.html </URL>
<DATE> 2005/10/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
GSGM'ye 2 milyon dolarlık kredi... 
</HEADLINE>
<TEXT>

     Dünya Bankası, Gençlik ve Spor Genel Müdürülüğü'ne GSGM , gençliğin yapılandırılması, gençlik politikalarının oluşturulması, gençliğin sosyalleşmesi ve çeşitli gençlik hizmetlerinin yürütülmesi amacıyla 2 milyon dolar karşılıksız kredi tahsis etti. 
     Dünya Bankası'nın kredilerini sürekli sivil toplum kuruluşları aracılığıyla kullandırdığını, bankanın dünyada ilk kez bir kamu kuruluşuna kredi tahsis ettiğine dikkati çeken Gençlik ve Spor Genel Müdürlüğü Gençlik Hizmetleri Daire Başkanı Adnan Gül, ''Gerçekten bu krediyle genel müdürlük olarak bir ilke imza atıyoruz'' dedi. 
     Yalnızca Türkiye'de değil dünyada bir ilki gerçekleştirdiklerini ifade eden Gül, ''Japon Hükümeti kaynaklı bu kredinin gençliğimizin eğitimine büyük katkısı olacaktır. Öncelikle pilot bölgeler tespit edip çalışmalarımıza başlayacağız. Gençlerimizin topluma kazandırılması, kendi kültür ve geleneğini öğrenmesi için bu kaynağı harcayacağız. 18 milyon gencimize tek tek ulaşmak ve bir şeyler kazandırmak birinci hedefimiz. Önümüzdeki yıllarda bu tür kaynakları ülkemize getirmek için çalışmalarımız sürüyor'' diye konuştu. 
     
</TEXT>
</DOC>
