<DOC>
<DOCNO> 361430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo20.html </URL>
<DATE> 2005/07/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Formula 1 şov nedeniyle İstanbul'da trafikte bazı düzenlemeler yapılacak 
</HEADLINE>
<TEXT>

     Dünyaca ünlü İskoç sürücü David Coulthard’ın 17 Temmuz Pazar günü Formula 1 aracıyla Boğaziçi Köprüsü’nden geçecek olması nedeniyle trafikte bazı düzenlemeler yapılacak. 
     İstanbul Emniyet Müdürlüğü’nden yapılan yazılı açıklamaya göre, Dolmabahçe Caddesi, Barbaros Bulvarı ve Boğaziçi Köprüsü istikametinde yapılacak olan Formula 1 tanıtım gösterisi ile ilgili güzergah, saat 10.00’dan itibaren trafiğe kapatılacak. 
     Topkapı istikametinde E-5 üzerinden Asya yakasına geçecek araçlar Zincirlikuyu ayrımından, Asya yakasından Avrupa yakasına gelecek araçlar ise Otosan katılımından sonra Fatih Sultan Mehmet Köprüsü’ne yönlendirilecek. 
     Yapılacak düzenlemeye göre, Ortaköy’den Beşiktaş’a gelecek araçlar meydandan, Dereboyu Muvakkıt Sokak, Palangalar Caddesi yoluyla Balmumcu istikametine sevk edilecek, Karaköy’den gelen araçlar ise Fındıklı’dan geri çevrilecek. 
     Barbaros Bulvarı’ndan Beşiktaş’a inen araçlar Sait Çiftçi Polikliniği önünden Fulya Ihlamur istikametine, Taksim’den sahile inecek araçlar da Fındıklı tarafına yönlendirilecek. 
     
</TEXT>
</DOC>
