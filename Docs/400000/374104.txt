<DOC>
<DOCNO> 374104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy07.html </URL>
<DATE> 2005/08/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Vekiller bu dönemde yine 'dedektiflik' yapacak 
</HEADLINE>
<TEXT>

     TBMM’nin yeni döneminde töre cinayetleri, yeşil sermaye holdinglerinin mağdurları ve milletvekilleri lojmanlarında Mustafa Güngör’ün öldürülmesi olayıyla ilgili kurulan araştırma komisyonlarının çalışmaları devam edecek. 
     Yeni dönemde insan, sigara ve cep telefonu kaçakçılığıyla ilgili yeni araştırma komisyonlarının kurulması da bekleniyor. 
     TBMM’nin tatile girmesiyle birlikte çeşitli konularda kurulan araştırma komisyonlarıda çalışmalarına ara vermişti. 
     Meclis’in açılmasıyla birlikte bu komisyonlar çalışmalarını sürdürecekler. Bunlar arasında, milletvekili lojmanlarında Mustafa Güngör’ün öldürülmesinin aydınlatılması ve sorumluların belirlenmesi amacıyla kurulan araştırma komisyonu, yeşil sermaye mağdurlarıyla ilgili komisyon ile Ondokuz Mayıs Üniversitesinde keyfi yönetim, kamu kaynaklarının amaç dışı kullanımı ve kadrolaşma iddialarının araştırılması amacıyla kurulan komisyon da bulunuyor. 
     TBMM’nin en yeni komisyonu ise Türkiye’nin gündeminde uzun süredir tartışılan töre ve namus cinayetleri oldu. Bu komisyon görev dağılımı yaptıktan sonra töre ve namus cinayetleri ile kadınlara ve çocuklara yönelik şiddetin sebeplerini araştırarak alınması gereken önlemleri belirleyecek. 
     Meclis’in yeni döneminde ayrıca başta insan kaçakçılığı, cep telefonu ve sigara kaçakçılığı olmak üzere bir çok konuda daha araştırma komisyonlarının kurulması da gündeme gelecek. 
     
</TEXT>
</DOC>
