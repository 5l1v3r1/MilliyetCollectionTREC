<DOC>
<DOCNO> 353667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko18.html </URL>
<DATE> 2005/06/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ziraat nemayla uçtu 
</HEADLINE>
<TEXT>

     Nema karşılığı kredi uygulaması başlatan Ziraat Bankası, tüketici kredilerinde sektör liderliğine yükseldi. Bankaların, mart ayı sonu itibarıyla toplam tüketici kredisi alacakları 17 milyar 714 milyon YTL oldu. 
     Çalışanın biriken neması karşılığında kredi veren Ziraat Bankası'nın tüketici kredileri, ilk çeyrekte yüzde 60 büyüyerek 3.6 milyar YTL'ye ulaştı. Bankaların tüketici kredisi alacaklarından 6.1 milyar YTL'sini kısa vadeli, 11.6 milyar YTL'sini orta-uzun vadeli tüketici kredileri oluşturdu. 
     Ziraat Bankası'nın ardından 3 milyar 361.8 milyon YTL'lik tüketici kredisiyle Vakıfbank geldi. Akbank ise 2.4 milyar YTL'lik krediyle Vakıfbank'ı izledi. Vakıfbank'ın bireysel kredileri ilk çeyrekte yüzde 4, Akbank'ın kredilerindeki artış yüzde 20 oldu 
     
     klar 14 milyar YTL 
     İş Bankası'nın bireysel kredileri yılın ilk çeyreğinde yüzde 18.6 artarak 1.9 milyar YTL'ye, HSBC Bank'ın kredileri yüzde 23.9 artarak 1.16 milyar YTL'ye, Garanti Bankası'nın kredileri yüzde 74 artarak 1.15 milyar YTL'ye ulaştı. Buna karşılık Oyakbank'ın bireysel kredileri yüzde 1.1 azalarak 1.1 milyar YTL'ye kadar indi. 
     Bankaların mart ayı sonu itibarıyla toplam kredi kartı alacakları ise 14 milyar 19.6 milyon YTL düzeyinde oluştu. Tüketicilere, kredi kartıyla en fazla krediyi Yapı ve Kredi Bankası kullandırdı. Yapı Kredi'nin kredi kartı alacakları, ilk çeyrekte binde 6 artışla 3.13 milyar YTL'ye yükseldi. Garanti Bankası, 2.8 milyar YTL'lik kredi kartı alacaklarıyla ikinci, Akbank 1.9 milyar YTL'yle üçüncü sırada yer aldı. Garanti Bankası'nın kredi kartı alacakları yüzde 2.4, Akbank'ın kredi kartı alacakları yüzde 2.8 arttı. 
     İş Bankası, 1.5 milyar YTL tutarında kredi kartı alacaklarıyla dördüncü oldu. Bireysel kredilerde ilk sıraya yerleşen Ziraat Bankası'nın, kredi kartı alacakları ise 264 milyon Yeni Türk Lirası düzeyinde kaldı. 
     
     Toplamda lider Akbank 
     Tüketicilere, bireysel kredi ve kredi kartları yoluyla en fazla krediyi Akbank kullandırdı. Bankaların tüketici kredisi ve kredi kartı alacakları, mart sonunda 31.7 milyar YTL'ye çıktı. Toplam kredilerde Akbank 4.3 milyar YTL'yle ilk sırada yer aldı. Garanti 4 milyar 32.1 milyon YTL'lik krediyle ikinci, Vakıfbank 3.9 milyar YTL'yle üçüncü oldu. Tüketici kredilerinde lider Ziraat Bankası ise toplamda 3.8 milyar YTL ile Vakıfbank'ı izledi. 
     
</TEXT>
</DOC>
