<DOC>
<DOCNO> 377664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/yasam/yas07.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağır hastalara ötanazi yapmak zorunda kaldık' 
</HEADLINE>
<TEXT>


Katrina Kasırgası'nın vurduğu New Orleans'ta görevli doktorlar, yasada olmamasına rağmen ötanazi uygulamış 

DIŞ HABERLER 

İngiliz The Mail On Sunday gazetesinin haberine göre, Katrina Kasırgası'nın vurduğu ABD'nin New Orleans kentindeki hastanelerde, eyalet yasalarında yeri olmamasına karşın, durumları ümitsiz olan bazı hastalara ötenazi uygulandı. 
Gazeteye konuşan bazı doktorlar, hastaneye gelen hastaları 3 gruba ayırdıklarını ve daha iyi durumda olanları tedavi edip ölmek üzere olanları yüksek dozda morfinle 'uyuttuklarını' söylediler. 
Doktorlardan biri de, "O anda verdiğimiz kararın doğru olup olmadığını düşünecek kadar vaktimiz yoktu ve içinde bulunduğumuz koşullar göz önüne alınırsa yaptığımız cinayet değil, sadece merhamet etmekti" diye konuştu. 
Louisiana eyaleti kanunları ötenaziye izin vermediği için açıklamayı yapan doktorların kimlikleri gazete tarafından gizli tutuldu. 


</TEXT>
</DOC>
