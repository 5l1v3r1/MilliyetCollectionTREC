<DOC>
<DOCNO> 359596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun02.html </URL>
<DATE> 2005/07/09/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
ABD'de toplu taşımada turuncu alarm verildi... 
</HEADLINE>
<TEXT>

     Londra’da düzenlenen saldırıların ardından, ABD’de de toplu taşım sistemlerinde güvenlik önlemleri artırıldı. 
     Londra’nın ulaşım sisteminin en kalabalık olduğu saatlerde patlayan bombaların ardından, ABD’deki metro, otobüs ve tren seferleri için ikinci en yüksek güvenlik alarmı olan "turuncu" alarm verildiği bildirildi. 
     Londra’daki saldırıların etkileri ABD genelinde hissedilirken, patlamalardan kısa süre sonra Amerikan yetkililerinin başta Washington ve New York’ta acil önlemler alarak, otobüs, tren ve vapur seferlerinde denetimi artırdığı bildirildi. 
     Amerika Ulusal Güvenlik Bakanlığı, federal, eyalet, yerel ve özel sektör yetkililerine yönelik bir mesaj yayınlayarak, raylı sistemin El Kaide’nin öncelikli hedeflerinden olduğunu hatırlattı. 
     ABD’ye yönelik spesifik ve kayda değer herhangi bir terör tehdidi bulunmadığını belirten ABD Ulusal Güvenlik Bakanı Michael Chertoff, yine de benzer bir saldırı ihtimaline karşı, en azından kısa süre için güvenlik önlemlerini artırmayı uygun bulduklarını kaydetti. 
     Federal hükümet tarafından uygulanması istenen önlemler kentten kente değişse de, genel olarak, "daha fazla polis ve eğitimli köpekler bulundurulması ve yolcuların şüpheli paketlerinin kontrol edilmesini" içeriyor. 
     
</TEXT>
</DOC>
