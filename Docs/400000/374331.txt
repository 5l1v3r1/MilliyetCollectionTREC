<DOC>
<DOCNO> 374331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun23.html </URL>
<DATE> 2005/08/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kıbrıs'ta Bostancı sınır kapısı açıldı 
</HEADLINE>
<TEXT>

     Bostancı sınır kapısı, bugün öğle saatlerinde iki taraflı geçişe fiilen açıldı. 
     Sınır kapısı sabah 08.00'de Türk tarafından geçişlere resmen açıldı, ancak sabah saatlerinde Rum tarafının hazır olmaması nedeniyle geçiş yapılamadı. İki taraflı geçiş, BM'nin devreye girmesiyle saat 12.30 itibariyle fiilen başlayabildi. 
     Sınır kapısının ilk açılış gününde sabah bazı sorunlar çıktı. Türk tarafından vatandaşların geçişine izin verilirken, ara bölgede bulunan BM Barış Gücü askerleri, ''Bize geçişlerin yapılabileceğine ilişkin herhangi bir talimat gelmedi'' gerekçesiyle vatandaşların Rum kesimine geçmelerine izin vermedi. 
     Bostancı sınır kapısından işlemlerini tamamlayarak Rum kesimine geçmek isteyen Aydınköylü Ahmet İlhan ile Barış Gücü askeri arasında tartışma çıktı. Barış Gücü tarafından ara bölgeye konulan tel örgüyü aracıyla çekmeye çalışan, ancak başarılı olamayan İlhan, bu kez barikatı yaya olarak geçmeye çalıştı, ancak Barış Gücü askerleri İlhan'a yine izin vermedi. Olay, daha fazla büyümeden tatlıya bağlandı ve İlhan vatandaşlar tarafından sakinleştirildi. 
     Bostancı sınır kapısının açılışı nedeniyle KKTC Cumhuriyet Meclisi Başkanı Fatma Ekenoğlu, KKTC İçişleri Bakanı Özkan Murat, KKTC Tarım ve Orman Bakanı Hüseyin Öztoprak, Merkez Kaymakamı Taylan Özgeç, Güzelyurt Kaymakamı Cemal Türkler ve bazı yetkililer, bölgede incelemelerde bulundu. 
     Türk makamları tarafından resmen açılan sınır kapısında, aynen diğer sınır kapılarında olduğu gibi polis memurları ile gümrük memurları görevlerine başladı. 
     Öte yandan sabah saatlerinde, Türk kesiminden Rum kesimine geçmek isteyen Türk vatandaşları gibi, Rum kesiminden Türk kesimine geçmek isteyen Rum vatandaşlar da Rum kesimi tarafında kuyruklar oluşturarak, geçişlere izin verilmesini bekledi. 
     Bostancı sınır kapısında bekleyen vatandaşlarla konuşan ve kendilerine bilgi aktaran BM Bilgi İşlem Asistanı Ersin Öztoycan, sabah saatlerinde kapının iki taraflı geçişe açılmasından önce yaptığı açıklamada, geçişlerin yapılabilmesi için bazı koşullar bulunduğunu belirterek, bu koşulları, ''3 tondan büyük araçlar geçemez, yolun dar olması nedeniyle 15 dakika Türk tarafından, 15 dakika Rum tarafından geçişler aralıklı olarak yapılacak ve yaya geçişleri olmayacak'' diye sıraladı. 
     
     KKTC İÇİŞLERİ BAKANI'NIN AÇIKLAMASI 
     Bunun ardından, sınır kapısında incelemelerde bulunan KKTC İçişleri Bakanı Özkan Murat'tan, kapının 12.30 itibariyle geçişlere açılacağı açıklaması geldi ve o saatte ara bölgedeki tel örgüler, sivil toplum örgütü temsilcileri ve vatandaşların, ''Kıbrıs'ta barış engellenemez'' sloganları ve alkışlarıyla kaldırıldı. 
     Bakan Murat, incelemelerinin ardından yaptığı açıklamada, Türk tarafı açısından Bostancı sınır kapısının bugünden başlayarak 24 saat koşulsuz açık olacağını vurguladı. Murat, Türk tarafının buna hazır olduğunu, ancak Rum tarafının hazır olmamasından dolayı, Rumlar anlaşma gereklerine uyuncaya kadar, kendilerinin BM'nin koyacağı tedbirlere uyacaklarını kaydetti. 
     Murat, hükümetinin daha önce taraflar arasında yapılan anlaşmalar gereğince Bostancı sınır kapısının bugün itibariyle açılacağını söylediğini anımsatarak, hükümetinin sözünde durduğunu ve kapının bugün açıldığını ifade etti. 
     Sınır kapısının bugün Türk tarafınca açıldığını, ancak tarafların anlaşmasının gereklerinin Rumlar tarafından yerine getirilmediği, BM tarafından da daha önceden yapılması gereken işler yapılmadığı için ara bölgede sorunlar ve sıkıntılarla karşılaşıldığını belirten Murat, ''Bu sıkıntıdan dolayı da bazı önerileri oldu. Bizim açımızdan tabii ki bu önerilerin, Rum tarafı anlaşmaya uyuncaya kadar bizim açımızdan da bir sakıncası olmadığını bildirdik'' dedi. 
     Murat, bugün öğle saatlerinden itibaren vatandaşların rahatlıkla Bostancı sınır kapısından geçiş yapabileceklerini, ancak vatandaşların sigorta işlemlerini Rum tarafındaki sorunlardan dolayı 1 hafta gibi bir süre içinde yapamayacaklarını belirterek, vatandaşların bu konudaki tedbirlerini almalarını istedi. 
     KKTC İçişleri Bakanı Murat, sınır kapısının saat 06 00'da işçilerin geçişine açık olacağını ve bu konuda herhangi bir sorun olmadığını kaydetti. 
     
</TEXT>
</DOC>
