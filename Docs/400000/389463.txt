<DOC>
<DOCNO> 389463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun39.html </URL>
<DATE> 2005/10/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AİHM, Türkiye'ye ceza yağdırdı 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılan 6 ayrı davayı bugün karara bağladı. 
     Mahkeme, Vedat Bakır ve Vasfiye Tülay Yüksel isimli vatandaşların açtığı davada, ''Türkiye'nin, Avrupa İnsan Hakları Sözleşmesi'nin AİHS adil yargılanma hakkıyla ilgili 6. ve ifade özgürlüğüyle ilgili 10. maddesini ihlal ettiğine'' hükmetti. 
     Türkiye, karar gereği, mahkeme masrafları dahil Bakır'a 3 bin avro, Yüksel'e ise 9 bin 500 avro maddi tazminat ödeyecek. 
     Başvuru sahipleri, bölücü örgütün propagandasını yapmaktan 1998 yılında Türkiye'de yargılanarak mahkum olmuşlardı. 
     AİHM, Mustafa Eser'in yaptığı başvuruda, AİHS'nin 6. maddesinin ihlal edildiği görüşüne vardı ve Türkiye'nin mahkeme masrafları dahil 3 bin avro ödemesini kararlaştırdı. 
     Mahkeme, bölücü örgüte üye olduğu gerekçesiyle tutuklanan Hüsniye Tekin isimli vatandaşın ''gözaltında kötü muamele gördüğü'' iddiasıyla yaptığı başvuruda, Türkiye'nin insan hakları ihlalinde bulunmadığını bildirdi. 
     AİHM, İşsizlik ve Pahalılığa Karşı Savaş Derneği İPSD üyelerinin yaptığı başvuruda, AİHS'nin örgütlenme hakkıyla ilgili 11. maddesinin ihlal edildiğine hükmetti ve Türkiye'nin mahkeme masrafları da içinde olmak üzere 8 bin 500 avro ödemesini kararlaştırdı. 
     Adı ''N.M'' olarak verilen bir vatandaşın yaptığı başvuruyu değerlendiren AİHM, Türkiye'nin yargılanma süresinin makul zamanı aşmasına ilişkin AİHS'nin 5. maddesini ihlal ettiğini belirtti. 
     Türkiye başvuru sahibine mahkeme masrafları dahil 4 bin 500 avro maddi tazminat ödeyecek. 
     Hüseyin Yıldız ve sadece ilk ismi ''Öner'' olarak belirtilen vatandaşın 18 arkadaşı için yaptığı ortak başvuruyu değerlendiren AİHM, AİHS'nin adil yargılanma hakkıyla ilgili 6. maddesinin ihlal edildiğine hükmetti. 
     Başvuru sahiplerinin yeniden yargılanması yönünde Türkiye'ye tavsiyede bulunulan kararda, maddi tazminata gerek görülmedi, ancak mahkeme masrafı olarak 1500 avro ödenmesi istendi. 
     
</TEXT>
</DOC>
