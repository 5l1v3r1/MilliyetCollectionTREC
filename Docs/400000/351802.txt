<DOC>
<DOCNO> 351802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko07.html </URL>
<DATE> 2005/06/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Turkcell, dünya bilişim devleri arasında... 
</HEADLINE>
<TEXT>

     Turkcell, dünya bilişim teknolojisi devleri arasında 14. sırada yer aldı. 
     Turkcell'den yapılan açıklamaya göre, şirket, Business Week dergisinin bilişim teknolojileri sektörlerinde etkinlik gösteren şirketler arasından, Standard and Poor's ile birlikte gelir, gelir artışı ve karlılık gibi verilere dayanarak oluşturduğu ''INFO Tech 100'' listesine bu yıl 3. kez girdi. 
     Listeye 14. sıradan giren Turkcell, hissedarlarına en fazla kazandıran şirketler arasında ise 8. gelerek, bu kategoride Apple, Google ve Verisign gibi devlerle beraber ilk 10'da yer aldı. 
     Turkcell Genel Müdürü Muzaffer Akpınar, yaptığı açıklamada, 24.3 milyon abonesiyle sadece Türkiye'nin lider operatörü olmakla kalmayıp, Avrupa'nın ilk 5 GSM operatöründen biri olan Turkcell'in, dünyadaki bilişim teknoloji şirketleri arasında 14. sıraya yükselmiş olmasından Türkiye adına da gurur duyduklarını söyledi. 
     Akpınar, Turkcell'in bugüne kadar sadece Türkiye'de 4.1 milyar dolar yatırım yaparak, Türkiye nüfusunun yüzde 96'sını ve coğrafyasının yüzde 75'ini kapsadığını, şirket olarak her zaman teknolojik önderlik rolünü önemsediklerini ve bu bağlamda birçok önemli adım attıklarını kaydetti. 

     
</TEXT>
</DOC>
