<DOC>
<DOCNO> 369665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/spo02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum düğümlendi 
</HEADLINE>
<TEXT>


Fenerbahçe Teknik Direktörü, maçtan sonra yaptığı basın toplantısında şaşırtıcı ifadeler kullandı. Alman hoca, "Çözülmesi gereken bir düğüm var" sözüyle, bazı mutsuzlukların olduğunu ima etti 


Sarı - Lacivertli takımın teknik patronu Daum, Diyarbakırspor karşılaşmasından sonra ilginç açıklamalar yaptı. Alman teknik adam, önümüzdeki hafta oynayacakları Çaykur Rizespor maçına konsantre olmaları gerektiğini belirterek, "Ancak bu maçtan önce çözülmesi gereken bir düğüm var" dedi. Gazetecilerin "Bu düğüm nedir " sorusuna net yanıtlar vermekten kaçınan Daum, "Bunu takımımla konuşacağım, kamuoyuna açık yerlerde bunu tartışmam. Ne yapmam gerektiğinin farkındayım. Oyuncularımla görüşüp, karşılığını Çaykur Rizespor maçında bekleyeceğim" yorumunu yaptı. Daum'un üst üste alınan iki yenilginin ardından bu yorumu yapması kafa karıştırdı. 

'Baskımız yetmedi' 
Diyarbakırspor karşılaşmasını da değerlendiren Fenerbahçe Teknik Direktörü, maçın ilk yarısındaki futbolun kendisini memnun etmediğini, ancak ikinci yarıyı genel anlamda olumlu bulduğunu belirtti. 
Daum, "Maçın en olumlu yönü 2 - 0'lık yenilgiden, skoru 2 - 2'ye getirmemizdi. İkinci yarıya farklı bir şekilde çıkmak üzere karar verdik ve çıktık. Ancak beraberlik golü yerine, kalemizde ikinci golü gördük. Daha sonra baskımızı artırıp, gollerimizi attık. Fakat bu baskı galibiyete yetmedi. Çaykur Rizespor maçında bahsettiğim düğümün patlamasını bekliyorum. Fenerbahçe'yi layık olduğu gibi temsil etmeliyiz" diye konuştu. 
Alman teknik adam, karşılaşmanın seyircisiz oynanmasının takımının futbolunu olumsuz yönde etkilediğini de sözlerine ekledi. 

442 kişi izledi 

Fenerbahçe'nin cezası nedeniyle boş tribünler önünde oynanan maçı Sarı - Lacivertli yöneticilerin yanı sıra protokol misafirleri ve basın mensupları izledi. Tribünde toplam 442 kişinin yer aldığı açıklandı. Yeni yapılan kapalı tribünün inşaat bölümleri Fenerbahçe bayraklarıyla kapatıldı. 

Posterli destek 

Numaralı tribüne Sarı - Lacivertli futbolcuların büyük fotoğraflarından hazırlanan dev poster asıldı. Üzerinde "99. yılımızda hedef 17. şampiyonluk" mesajı yer aldı. Karşılaşma öncesinde stat hoparlörlerinden taraftar tezahürat sesleri yayınlandı. 

Kalpar'ın üzüntüsü 

Diyarbakırspor Teknik Direktörü Hüseyin Kalpar, Fenerbahçe karşısında 2 - 0 öne geçtikten sonra gereksiz bir şekilde paniğe kapılıp puan kaybettiklerini dile getirdi. Bir puana sevinemediğini söyleyen Kalpar, "Maç seyircili oynansaydı, Fenerbahçe kazanır mıydı veya biz daha iyi mi motive olurduk, bunlar tartışılır. Anelka'nın çıkması bizi rahatlattı" dedi. 

Anelka yanıtı 

Fenerbahçe'de gol umudu olarak ilk on birde şans bulan Anelka'nın ikinci yarı öncesinde oyundan çıkarılması şaşkınlık yarattı. Teknik Direktör Daum, Fransız yıldızın oyun sırasında sakatlandığını ima eden bir hareket yaptığını ve kendisini bu yüzden oyundan çıkardığını açıkladı. 

PAF'lar galip 

Sarı - Lacivertliler'in PAF Takımı, Diyarbakırspor engelini tek golle aşarak üç puanın sahibi oldu. Dereağzı'nda oynanan ve iki takım taraftarlarının da yoğun ilgi gösterdiği karşılaşmada galibiyet yolunu açan tek gol 65. dakikada Fikret'ten geldi. 

Bayrak cezası 

Şükrü Saracoğlu Stadı'ndaki inşaatta çalışan işçilerin şakası ortalığı birbirine kattı. Karşılaşmadan bir gün önce çalışmaların sürdüğü numaralı tribüne Galatasaray bayrağının asılması Fenerbahçeli yöneticilerin kulağına gitti. Sarı - Lacivertliler bu gelişme sonrasında işçileri sert bir dille uyardı. Ayrıca çalışanların Diyarbakırspor karşılaşmasını izlemesine de izin verilmedi. Dün gece karşılaşmanın oynandığı saatlerde numaralı tribündeki inşaat çalışmaları büyük bir hızla devam ediyordu. 


</TEXT>
</DOC>
