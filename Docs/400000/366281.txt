<DOC>
<DOCNO> 366281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka umudu 
</HEADLINE>
<TEXT>


Fenerbahçe'nin yıldızı takımla çalışmalara başlıyor. Daum, Fransız futbolcuyu Gençlerbirliği maçında oynatmayı planlıyor 

YUSUF KOBAL 


Sarı - Lacivertli takım, Nicolas Anelka'ya nihayet kavuşuyor. Teknik Direktör Christoph Daum'un, 5-0 kazanılan Everton maçı sonrası, "Takımdaki yeri hazır" dediği Fransız futbolcu sakatlık dönemini atlattı. 
Tendonundaki ciddi sakatlığı nedeniyle sürekli tedavi gördüğü için hazırlık sınavlarının hiçbirinde oynayamayan Anelka bugün takımla birlikte çalışmalara başlayacak. Newcastle United Kulübü'nün, Fenerbahçe Yönetimi'nin istediği yüksek bonservis bedeli yüzünden transferinden vazgeçtiği ünlü futbolcunun sakatlık probleminin kalmadığı vurgulandı. 
Anelka ile bir görüşme yaparak kendisinin artık antrenmanlara başlamasını isteyen Daum'un, Fransız yıldızı özel olarak hazırlayacağı öğrenildi. Alman hocanın, idmanlardaki performansına bakarak, forvette Nobre ile birlikte görev vermeyi düşündüğü Anelka'yı, Gençlerbirliği sınavında sahaya sürmek istediği ifade edildi. 
Bu arada Almanya'da tedavi olan Servet Çetin yine rötar yaptı. Sakatlığı ciddi olan genç savunmacının ne zaman sahalara döneceği net olarak belirlenemiyor. 

Rüştü'ye kontrol 

ERDOĞAN DERMANCI 

Fenerbahçe'nin uzun pazarlıklar sonunda Barcelona'dan 1 yıllığına yeniden kiraladığı Rüştü dün Futbol Federasyonu'nun isteğiyle sağlık kontrolünden geçirildi. Acıbadem Hastanesi'nde çeşitli testler uygulanan milli kalecide herhangi bir soruna rastlanmadı. Hazırlık kampına katılmayan tecrübeli file bekçisi dün antrenör Immel yönetiminde özel bir çalışma yaptı. Bu arada arka adalesinde ağrı olan Kemal'in ultrasonu çekildi. Dişinde problem bulunan Nobre de hastaneye gelerek tedavi oldu. 

'Luciano'yu vermeyiz' 

YALÇIN TÜRK 

Fenerbahçe İkinci Başkanı Nihat Özdemir, Brezilya'nın Corinthians Kulübü'nün yeniden renklerine bağlamak istediği Fabio Luciano'yu kadroda tutacaklarını açıkladı. Sambacı için teklif almadıklarını belirten Özdemir, "Bu saatten sonra transfer konuşulmaz. Luciano takımın iskeletinde yer alan bir futbolcu. Bu nedenle teklif gelse bile kabul etmeyiz" dedi. 
Sarı - Lacivertli idareci, Daum'un yeni transfer talebine de açıklık getirdi, "Daum yönetime bir öneriyle gelirse bunu mutlaka değerlendiririz" ifadesini kullandı. 

Dergiden taşanlar 

'Daha ileriye' 
Başkan Aziz Yıldırım, Fenerbahçe Dergisi'nin Ağustos sayısındaki yazısında çarpıcı açıklamalar yaptı. Yıldırım, "Numaralı tribünün yenilenmesi ve Fenerbahçe Müzesi hepimizi heyecanlandırıyor. 'Fenerbahçelilik nedir Bu renkler neden sevilir ' soruları bu müzede yanıtını bulacak" dedi. 

Appiah kapakta 
Sarı - Lacivertli yönetimin sekiz milyon euro bonservis bedeli karşılığında Juventus'tan transfer ettiği Appiah, Fenerbahçe Dergisi'nin Ağustos sayısının kapağı oldu. Haberde Everton maçındaki performansıyla tam not alan Ganalı futbolcunun kariyeri ve özellikleri hakkında bilgiler verildi. 


</TEXT>
</DOC>
