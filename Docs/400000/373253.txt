<DOC>
<DOCNO> 373253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/gun01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bardakoğlu ABD'ye imam gönderebiliriz 
</HEADLINE>
<TEXT>


Yabancıların kendi ülkelerinde imam yetiştirmesi fikrine, "Bu ilahiyatta papaz yetiştirmek gibi olur" yorumunu yapan Diyanet İşleri Başkanı Ali Bardakoğlu, talep olursa yurtdışına imam gönderebileceklerini söyledi 

ANKARA Milliyet 

Diyanet İşleri Başkanı Ali Bardakoğlu, ABD'nin Türkiye'den imam yetiştirme talebiyle ilgili yaptığı değerlendirmede, yabancıların kendi ülkelerinde imam yetiştirmesi fikrine, "Bu ilahiyatta papaz yetiştirmek gibi olur" yorumunu yaptı. Bardakoğlu ve yardımcısı Mehmet Görmez, somut talep olması halinde ABD'ye imam gönderebileceklerini bildirdi. 

'Somut talep olmadı' 
Bardakoğlu, dün düzenlediği basın toplantısında, ABD Dışişleri Bakan Yardımcısı Vekili Matt Bryza ile Görmez'in bir görüşme yaptığını belirtti. Görmez de Bryza ile yaptığı görüşmede "ABD'nin imam yetiştirme talebinde" bulunup bulunmadığı sorusuna, "Bizden somut talebi olmadı" yanıtını verdi. Yetkilinin, Türkiyeli din görevlilerinin yurtdışında çok iyi din hizmeti sunduklarını, bulundukları ülkelerde bir barış elçisi olarak çalıştıklarını söylediğini belirten Görmez, "Biz de, talep olduğu zaman yurtdışına din görevlisi gönderdiğimizi söyledik" diye konuştu. 
Görmez, görüşmede bakan vekilinin kendilerine "Din adamını biz yetiştirsek doğru olur mu " sorusunu yönelttiğini ancak kendilerinin bu teşebbüsün iyi sonuç vermeyeceğini söylediklerini de kaydetti. "Bu ilahiyat fakültesinin papaz yetiştirmesi gibi olur" diyen Bardakoğlu yurtdışında görev yapacak din adamlarının vatandaşlarca benimsenmesi gerektiğini vurguladı. 
Bardakoğlu, İslamla terör arasında sıkı bir bağ kurulduğu için Almanya, Hollanda ve Fransa'nın Türkiye'den din görevlisi gönderilmesi yerine, kendilerinin yetiştirdiği din görevlileri ile din hizmeti verilmesini istediklerini kaydetti. 


</TEXT>
</DOC>
