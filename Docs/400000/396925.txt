<DOC>
<DOCNO> 396925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo10.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane'den son nokta 
</HEADLINE>
<TEXT>


Türk basketbolunun yetiştirdiği en büyük yeteneklerden biri olan 38'lik delikanlı Harun Erdenay, kariyerine sezon bitiminde son vermeyi kararlaştırdı 

GÖKHAN TÜRE 


Basketbol liginde yirminci yılını yaşayan, "parkelerin eskitemediği" ünlü forvet Harun Erdenay, oyunculuk kariyerine noktayı bu sezon sonunda koyacak. 
1985 - 86 sezonunda İstanbul Teknik Üniversitesi'nde basketbol ligine merhaba diyen ve 20 yıldan bu yana aralıksız forma giyen Harun, çok sevdiği bu spordan 38 yaşında kopmaya karar verdi. 
Camiadaki herkesin kişiliği ve yetenekleriyle "mükemmel" olduğu fikrinde birleştiği, "neslinin son örneği" olan yıldız oyuncunun basketbola veda edişiyle bir devir de sona erecek. 
20 yıl süresince, kendisine karşı oynayan savunmaları kolayca "delip geçtiği" için laktik asite benzetilerek takılan "laktik" ve yine üstün sıçrama yeteneğiyle "Pegasus" lakaplarıyla da ünlenen Harun, yetiştiği kulüp olan İstanbul Teknik Üniversitesi'nden "hedefsizlik" nedeniyle geçen sezon ayrıldı. İTÜ'nün maddi sıkıntılarını da bir süre bireysel olarak gidermeye çabalayan ancak bu aşamada da yalnız kalan Harun, "Bu sene transferdeki amacım daha renkli bir takımda oynamaktı. Bu yüzden Mersin Büyükşehir Belediyesi'ni seçtim. Eğer İTÜ'de kalsaydım bu sene ben de kurtaramazdım. Her hafta 20 - 25 sayılık farklarla yenilmek, kariyerini noktalamayı düşünen bir oyuncu için hiç de hoş değildi" sözleriyle bu sıkıntısını da dile getirdi. 
Spor Sergi Sarayı'na adım attığı 80'li yıllarda basketbolun havası ve keyfinin bir ayrı olduğuna değinen Harun, Türk basketbolundaki değişimi, basketbola veda ediş sebebini ve Milli Takım'ın son dönemlerde yaşadığı düşüşü ise şöyle özetledi 
"Basketbol yirmi yıl öncesine göre şimdi çok daha profesyonel, Avrupa'yla bütünleşmiş, NBA'e açılmış bir düzeyde. Genç oyuncularımızın hepsi NBA'i hedefliyor. O zamanlar takımların Avrupa başarısı çok zordu. Avrupa kupası maçlarının çoğunu İstanbul'da 20 - 25 sayılık farklarla kaybederdik. Dış sahada da 40 - 50 olurdu. İsviçre ve Hollanda takımı çıkınca sevinirdik. Takıma iki Amerikalı gelirdi, banko oynardı. Şimdi çok iyi Amerikalılar kenarda genç oyuncuları bekleyebiliyorlar. Ayrıca basketbolda şimdi çok daha iyi para kazanılıyor ama rekabet de buna göre daha fazla. İkinci Lig'de bile kaliteli oyuncular var. Ama herşeye rağmen eskiden basketbol daha değişik bir tad veriyordu. Spor Sergi Sarayı'nda maç yapmanın keyfi hiçbir şeyde yoktu." 

'Artık zamanı geldi' 
"Bu sezon sonu basketbolu bırakmaya karar verdim. Ben kendi açımdan zamanın geldiğine inanıyorum. Artık oyunculuk misyonumu tamamladım. Mersin Büyükşehir Belediyesi'ni de, Anadolu'da da bir takımda oynama arzumu ve isteğimi yerine getirmek için seçtim. Bıraktıktan sonra İstanbul Teknik Üniversitesi'ne menajer olup, kaynak bulup, o takımı canlandırmaya, eski günlerine döndürmeye çalışacağım." 

'Operasyon şart' 
"Milli Takım'ın başarısızlığı konusunda eski basketbolcu ağabeyimiz Mehmet Baturalp'in çok doğru bir tesbiti var. Bir yarayı kesmezsen kangrene dönüşür diye. Ben de buna katılıyorum. Bence milli takımda sorunlu kişilerin ayıklanması gerekiyor. Oyuncuların hepsi severek isteyerek geldiklerini söylüyorlar. Ama aralarında bir anlaşmazlık olmasa böyle olmaz. Oturup, konuşup çözülemediğine de göre birtakım oyuncuları kesmek lazım. Ama kim olur, hangisi olur bunu bilemem. Bütün egolarımızı bir kenara bıraktık dediler, ama öyle olmadığı görüldü. Bence Milli Takım'ın daha iyi olabilmesi için bir operasyon gerekli." 

'Kamp süresi azalmalı' 
"Bence 3 - 4 aylık kamplar faydalı değil. Oyunculara güvenmek, onları biraz rahat bırakmak gerekiyor. Oyuncu aptal değil ki 1,5 - 2 ay yatsın. Tabii ki boş durmayıp kendini hazırlayacaktır. Oyuncularla konuştuğumda onu da gördüm. Kamp dönemi çok ağır geliyor. Kimse 3 ay yatmak istemez. Takım ortamını özler, takımla çalışmayı özler. Hidayet, mayıs ayında ilk ben geldim diyor. Hidayet'i mayısta alıp, eylüle kadar tutarsan o oyuncudan tabii ki hayır gelmez." 

Harun'un, kariyerinin ilk yıllarında babasıyla yaşadığı ilginç bir anı ise şöyle 
Tahrik mi, al sana 

Harun'un İstanbul Teknik Üniversitesi'nde oynadığı ilk yıllarında takımın antrenörlüğünü, Türk basketbolunun efsane isimlerinden biri olan babası Kemal Erdenay yapmaktadır. Düşük tempoda giden ve İTÜ'nün yenik durumda olduğu maçta coach Erdenay mola alır ve oyuncularına sıkı bir fırça atar, "derdiniz ne, niye doğru dürüst oynamıyorsunuz ". Harun'un cevabı gecikmez, "Baba, rakip bizi tahrik etmiyor, ondan" der. Bunun üzerine daha da sinirlenen Kemal Erdenay, Harun'a "O zaman ben seni tahrik edeyim bari" der, tokadı patlatıverir ve sorar, "Oldu mu, şimdi tahrik oldun mu ". Ardından oyuna dönen İTÜ takımı ve özellikle Harun, müthiş bir performans sergileyerek maçı kazanır. 


</TEXT>
</DOC>
