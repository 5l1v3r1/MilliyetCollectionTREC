<DOC>
<DOCNO> 382326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo29.html </URL>
<DATE> 2005/09/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ankaraspor'da Ersen Martin, 2 hafta sonra oynayabilecek... 
</HEADLINE>
<TEXT>

     Turkcell Süper Ligi'nde hafta sonunda deplasmanda Kayserispor ile karşılaşacak Ankaraspor, bu maçın hazırlıklarını sürdürüyor. 
     OSTİM Stadı'nda yapılan antrenmana, Ersen Martin dışında tüm futbolcular katılırken, futbolcuların çalışmada oldukça hırslı oldukları gözlendi. 
     Altay ile yapılan Türkiye Kupası maçında ayak bileğinden sakatlanan Ersen Martin'in sakatlığının 2 hafta sonra tam olarak geçeceği ve antrenmanlara katılabileceği açıklandı. 
     Kulüp doktoru Burak Kunduracıoğlu, Ersen Martin'in, fizyoterapist Umut Şahin'in nezaretinde tedavi altında olduğunu ve bu futbolcunun durumunu sıkı bir kontrole aldıklarını söyledi. Ersen Martin'in, Kayserispor maçı sonrasındaki milli maç nedeniyle verilecek arada, sakatlığını atlatabileceği kaydedildi. 
     Teknik direktör Samet Aybaba, Beşiktaş galibiyetiyle morallerinin yerine geldiğini kaydederek, ''Kayserispor, Beşiktaş gibi ligin güçlü takımlarından birisi. Ligin renkli ve güçlü iki takımının karşılaşacağı maçın zevkli ve kaliteli geçeceğine inanıyorum. Beşiktaş maçındaki mücadelemizi bu maçta da ortaya koyarsak, deplasmandan galibiyetle ayrılacağımıza inanıyorum'' diye konuştu. 
     
</TEXT>
</DOC>
