<DOC>
<DOCNO> 374656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun06.html </URL>
<DATE> 2005/09/01/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Çin Nükleer silahı ilk kullanan taraf olmayacağız 
</HEADLINE>
<TEXT>

     Çin, nükleer silahı ilk kullanan taraf olmayacağını yineledi. 
     Çin Devlet Konseyi tarafından silahsızlanma ve silah kontrolü politikalarıyla ilgili olarak yayınlanan ve "Beyaz Kitap" olarak nitelenen broşürde, Çin’in hiçbir zaman hegemonya peşinde koşmayacağı ve bu politikasının değişmeyeceği ifade edildi. 
     Çin’in kitle imha silahlarının artmasına ve bunların yapımında kullanılan malzemelerin satışına kesinlikle karşı olduğu kaydedilen "Beyaz Kitap"ta, bir füze savunma sisteminin küresel stratejik istikrara zarar vermesini, uluslararası ve bölgesel barış ve istikrara yeni istikrarsızlık unsurları getirmesini, büyük güçler arasındaki güveni zedelemesini ve diğer ülkelerin yasal güvenlik haklarına zarar vermesini görmek istemediği belirtildi. 
     Söz konusu broşürde, Çin’in uzayın barışçı amaçla kullanılmasını istediği ve uzayda silahlanma yarışına karşı olduğu vurgulandı. Çin’in nükleer silahları kendini savunma amacıyla geliştirdiği ifade edilen broşürde, Çin’in nükleer silaha sahip beş ülke arasında en az nükleer deneme yapan ülke olduğu ve Çin’in nükleer silahlanma yarışında yer almayacağı ileri sürüldü. 
     Broşürde Çin’in toprakları dışında nükleer silah konuşlandırmadığı ve Çinghay eyaletindeki nükleer araştırma merkezini 1990’larda kapattığı kaydedildi. 
     Beyaz Kitap’ta Tayvan sorunu ile ilgili olarak, Çin’in herhangi bir ülkenin Tayvan bölgesine güvenlik veya füze savunma sistemi alanında yardım vermesine karşı olduğunun altı çizildi. 
     
</TEXT>
</DOC>
