<DOC>
<DOCNO> 371875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko44.html </URL>
<DATE> 2005/08/22/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Akbank'a 1 milyar 250 milyon dolarlık kredi... 
</HEADLINE>
<TEXT>

     Akbank, dünyanın önde gelen bankasının katılımıyla bu yılın ilk sendikasyon kredisini aldı. 
     1 milyar 250 milyon dolar tutarındaki kredi, ihracatın 
     finansmanında kullandırılacak. Vadesi 364 gün olarak belirlenen kredinin faizi libor artı 85 baz puan oldu. Anlaşma, Sabancı Üniversitesi Sakıp Sabancı Müzesi’nde düzenlenen törenle, Akbank Genel Müdürü Zafer Kurtul, genel müdür yardımcıları ve bankanın temsilcileri tarafından imzalandı. İmza töreninde konuşan Kurtul, sağladıkları 1 milyar 250 milyon dolar tutarındaki sendikasyon kredisinin, bir Türk bankasının bugüne kadar sağladığı en yüksek tutarlı kredi olma özelliği taşıdığını ifade ederek, Akbank’ın bundan büyük gurur ve mutluluk duyduğunu söyledi. Kurtul, uluslararası bankalardan gelen yoğun talepler sonucunda Akbank olarak sektörün önde gelen 25 düzenleyici bankasını bir araya getirdiklerini, bu kredi için yurtdışı bankalardan yüksek talep geldiğini, ancak Akbank’ın yüksek likiditesinin bir göstergesi olarak krediyi 1 milyar 250 milyon dolarla sınırlandırdıklarını bildirdi. 
     
     "4.7 MİLYAR DOLARLIK KREDİ SAĞLADIK" 
     Zafer Kurtul, 24 ülkeden dünyanın önde gelen bankasının katılımıyla sağlanan bu krediyle birlikte Akbank’ın 2005 yılında yurtdışından sağladığı toplam kredi tutarının 4.7 milyar dolara ulaştığını ve yurtdışı borçlanmada sektördeki lider konumunu sürdürdüklerini kaydetti. 
     Bankanın yurtdışından sağladığı bu krediler ile reel sektörü desteklediğini ifade eden Kurtul, "Akbank’ın toplam kredileri yılın ilk 6 ayında geçen yılın sonuna göre yüzde 32 artışla 17.1 milyar YTL olmuştur. Bankamız sektörde en fazla kredi kullandıran bankadır" diye konuştu. 
     Bireysel ve KOBİ kredilerinin toplam krediler içindeki payının yüzde 62’ye çıktığını anlatan Kurtul, Akbank’ın kredi kartı kredileri dahil sektörde en çok bireysel kredi veren banka olduğunu söyledi. 
     Kurtul, problemli krediler rasyolarının halen yüzde 1.7 gibi düşük seviyelerde seyrettiğini belirterek, şunları kaydetti 
     "Mevduatımız bu yılın ilk 6 ayında geçen yıl sonuna göre yüzde 36 oranında bir artışla sektörün çok üzerinde bir performans sergileyerek, 27 milyar YTL’ye yükselmiştir. Bankamız özel bankalar arasında en çok mevduata sahip bankadır. Akbank’ın 2005 yılı ilk 6 aylık dönemdeki brüt karı 1.1 milyar YTL’dir. Bankamız vergi karşılığını ayırdıktan sonra 778 milyon YTL net kar elde etmiştir." Kurtul, Akbank’ın ekonominin can damarı olan reel sektöre desteğini bundan sonra da sürdüreceğini sözlerine ekledi. 
     Sendikasyon kredisinin 3 Ağustos 2004’te imzalanan 500 milyon dolar tutarındaki kredinin yerine alındığı ve bu son krediyle Akbank’ın Türkiye ekonomisine 750 milyon dolar tutarında taze kaynak girişi sağladığı belirtildi. 
     
</TEXT>
</DOC>
