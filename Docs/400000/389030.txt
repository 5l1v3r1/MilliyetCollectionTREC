<DOC>
<DOCNO> 389030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy08.html </URL>
<DATE> 2005/10/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AKP'li Ergin Rektörlerin açıklamaları anayasa suçu teşkil eder 
</HEADLINE>
<TEXT>

     AK Parti Grup Başkanvekili ve Hatay Milletvekili Sadullah Ergin, YÖK Başkanı ve rektörlerin açıklamalarını üzüntüyle karşıladığını ifade ederek, ''Bu hadise hukuk sistemimiz açısından Anayasa suçu teşkil eder kanaatindeyim'' dedi. 
     Ergin, Antakya'da gazetecilerin sorusu üzerine, görülmekte olan soruşturmalar ve davalarla ilgili hiçbir mevkii ve makamın mahkemelere, yargı kurumlarına ''baskı yapamayacağının, telkinde bulanamayacağının, talimat veremeyeceğinin'' anayasa hükmü olduğunu belirtti. 
     Son günlerde yapılan hareketler ve açıklamaların bağımsız yargı sistemine müdahale anlamına geldiğini savunan Ergin, ''YÖK Başkanı ve rektörlerin açıklamaları, hukuk sistemimiz açısından anayasa suçu teşkil eder kanaatindeyim'' diye konuştu. 
     Yapılanları tasvip etmenin mümkün olmadığını, muhalefet partilerinin de konunun içeriğini bilmeden hüküm vermemesi gerektiğini öne süren Ergin, şöyle konuştu 
     ''Yargı organı üzerinde hiçbir makam ve mevkiinin, kurumun baskı kurması buralarda maddi ve manevi tasarruf kullanılması mümkün değildir, olmamalıdır. Türkiye'nin demokrasisinin güçlenmesiyle beraber bu tür müdahalelerin ortadan kalkacağına inanıyorum.'' Rektörlerin Aşkın'a destek için avukat gönderip, teknik anlamda hukuki yardımda bulunabileceklerini kaydeden Ergin, ''Yargı görevini icra edenleri baskı altına alacak birtakım açıklamalar tavır ve tutumlar kabul edilebilir değil'' dedi. 
     
</TEXT>
</DOC>
