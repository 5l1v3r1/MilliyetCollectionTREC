<DOC>
<DOCNO> 374756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy02.html </URL>
<DATE> 2005/09/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AKP'nin anayasa paketinde, 'Erdoğan Köşk'e çıkmayacak' mesajı 
</HEADLINE>
<TEXT>

     AKP, uzun süredir hazırlıklarını yürüttüğü ve yeni yasama döneminde CHP ile uzlaşarak çıkarmak istediği Anayasa değişiklik paketinde, "Başbakan Erdoğan Cumhurbaşkanı adayı olmayacak" mesajı da verecek. 
     Başbakan Recep Tayyip Erdoğan’ın bakanlar ve parti yöneticileriyle Anayasa paketi üzerinde yaptığı değerlendirmeden CHP ile sonuna kadar uzlaşma arayışı kararı çıktı. Erdoğan, Cumhurbaşkanlığı, 2B, YÖK, Yüksek Askeri Şura YAŞ kararlarının yargıya açılması Hakimler ve Savcılar Yüksek Kurulu’nun HSYK yeniden yapılandırılması başta olmak üzere rejim tartışmalarına da neden olan hassas düzenlemelerin yer aldığı paketin mutlaka CHP ile uzlaşı içinde çıkarılması talimatını verdi. 
     Paket, her biri büyük tartışmalara neden olacak niteliklerine karşın asıl olarak bir süredir tartışma konusu olan Başbakan Erdoğan’ın 2007’de Cumhurbaşkanı aday olup olmayacağı konusunda vereceği mesajla gündem belirleyecek. 
     Edinilen bilgilere göre AKP’nin CHP’ye önereceği pakette, Cumhurbaşkanının yetkilerinde kısıtlamalar yapılarak bir tür by pass yoluna gidilecek. Bu konudaki değişikliğin temelini ve ana gerekçesini de de Cumhurbaşkanı Sezer’in Anayasa Mahkemesi Başkanı olduğu dönemde "Cumhurbaşkanının yetkilerinin kısıtlanması" yolundaki görüşleri oluşturacak. 
     Böylece AKP, Cumhurbaşkanının yetkilerini, "Bir demokratikleşme adımı olarak azaltmak istediklerini" belirtirken, Cumhurbaşkanlığı makamını "sembolik" bir niteliğe taşımakla aynı zamanda, "Erdoğan, 2007’de Cumhurbaşkanı adayı olmayacak" mesajını da vermiş olacak. 
     CHP ile bu konuda uzlaşma sağlanarak değişikliğin gerçekleştirilmesi durumunda, 2007’de Erdoğan’ın Köşk’e çıkıp çıkmayacağı konusundaki tartışmaya da son verilmiş olacak. 
     
     ERDOĞAN BİR DÖNEM DAHA 

     Anayasa paketinde verilecek bu mesaja paralel olarak AKP içinde de Ahmet Necdet Sezer’in görev süresinin sona ereceği 2007’de Erdoğan’ın Cumhurbaşkanı adayı olmayacağı konuşulmaya başlandı. Buna göre AKP’de Cumhurbaşkanının yetkilerinin sınırlandırılmasının ardından Erdoğan’ın daha da güçlendirilmiş konumda yürütmenin başı olarak Başbakanlığa devam edeceği görüşü ağır basmaya başladı. 
     AKP’lilere göre Erdoğan, bir dönem daha Başbakan olarak kalırken, Köşk’e siyasi niteliği öne çıkmayan ve "devlet adamı" olarak algılanan sembolik bir isim çıkarılacak. 
     Ancak Erdoğan’ın 2007’deki Cumhurbaşkanı seçimlerine kadar aday olup olmayacağı konusunda hiçbir açıklama yapmayacağı, son anda Köşk’e çıkacak ismi de kendisinin açıklayacağı belirtiliyor. 
     
</TEXT>
</DOC>
