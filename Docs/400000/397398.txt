<DOC>
<DOCNO> 397398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo30.html </URL>
<DATE> 2005/11/23/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bıçakçı ve Zloclower bir araya geldi... 
</HEADLINE>
<TEXT>

     Futbol Federasyonu Başkanı Levent Bıçakcı ile İsviçre Futbol Federasyonu Başkanı Ralph Zloclower, Dünya Kupası elemeleri play-off baraj rövanş maçında yaşananların ardından bugün İsviçre'de biraraya geldi. 
     Futbol Federasyonu'ndan yapılan açıklamaya göre, Bıçakcı'nın isteği üzerine iki ülkenin federasyon başkanı, Bern'deki Bellevue Oteli'nde buluştu. 
     İsviçre delegasyonunun İstanbul'a gelişinde yaşanan olayları konuşan iki başkan, bu olayların kendileri için artık bir sorun teşkil etmediği konusunda fikir birliğine vardı. Maç sonrasında meydana gelen olayların Türk misafirperverliği ile bağdaşmadığını ifade eden Futbol Federasyonu Başkanı Bıçakcı, İsviçreli meslektaşına üzüntülerini bildirdi. İki başkan, FIFA soruşturması sona erer ermez tekrar biraraya gelme kararı verdi. 
     Federasyon Başkanı Bıçakcı, görüşmenin ardından yaptığı açıklamada, Türk milletinin, konukseverliği ile tanındığını belirterek, ''Konuğumuzun, haklı ya da haksız yere kendisini iyi hissetmemesi, bizim en son isteyeceğimiz şeydir. O nedenle görüşmeyi bizzat ben talep ettim'' dedi. 
     Tüm sorunları açık yüreklilikle görüştüklerini, Türk halkının, İsviçre halkına duyduğu sempatiyi dile getirdiğini ifade eden Bıçakcı, ''Seyircimizin en ufak bir taşkınlıkta bulunmadığının altını çizdim. Çıkış tünelinde futbolcular arasında meydana gelen olaylarla ilgili olarak da üzüntülerimi ifade ettim. FIFA Disiplin Komitesi süreci tamamlandıktan sonra, karşılıklı olarak sportif ve sosyal ilişkilerimizi geliştirme konusundaki iyi niyet dileklerimizi de paylaştık'' açıklamasını yaptı. 
     
</TEXT>
</DOC>
