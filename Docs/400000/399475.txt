<DOC>
<DOCNO> 399475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/axgun02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde yiten bir canın bedeli 3.33 YTL 
</HEADLINE>
<TEXT>


Marmara depreminde 15 kişiye mezar olan bir apartmanla ilgili altı yıldır süren dava sona erdi. Bilirkişinin kusurlu bulduğu müteahhit, mühendis ve mimara sadece 50'şer YTL para cezası verildi 

ANKARA ANKA 

Marmara depreminde 15 kişinin hayatını kaybettiği Düzce'deki Ersoy Apartmanı'nı yaptıran müteahhit Hasan Ersoy, inşaat mühendisi Tarık Acaroğlu ve mimar Sedat Duman bilirkişilerce kusurlu bulundu. Ancak Ersoy, Acaroğlu ve Duman "genel bir tehlike doğuracak şekilde bina yıkılmasına ve ölüme neden oldukları" gerekçesiyle altı yıl boyunca yargılandıkları Düzce Ağır Ceza Mahkemesi tarafından sadece 50'şer YTL para cezasına çarptırıldı. Verilen 10'ar aylık hapis cezası da ertelendi. 
Düzce Şerefiye Mahallesi'ndeki Ersoy Apartmanı'nın 17 Ağustos 1999'daki depremde yıkılması sonucu apartman sakinleri Mehmet Dinç, Gülay Dinç, Ali Yılmaz, Mualla Ayan, Coşkun Korkmaz, Asuman Korkmaz, Volkan Korkmaz, Damla Gözde Korkmaz, Nesrin Delibaş, Nusret Orhan, Mustafa Hilmi Kaplan, Tuğba Demirkan, Cengiz Çavdar, Duhan Çavdar ve Yunus Çıtıroğlu, enkaz altında kalarak yaşamlarını yitirdi. 

Zamanaşımı hesabı 
Tıp öğrenimini bitiren ancak hekimliğinin ilk yılında depremde yaşamını yitiren Nesrin Delibaş'ın babası Mehmet Delibaş, kızı ve ölen komşuları için binayı yapanlar hakkında suç duyurusunda bulundu. Ersoy, Duman ve Acaroğlu'nun yargılanmalarına 1999'da Düzce Ağır Ceza Mahkemesi'nde başlandı. Mahkeme, 2001'de verdiği kararda, binanın ruhsat izninin 1985'te alındığı, depremin meydana geldiği tarihte 15 yıllık zamanaşımı süresinin dolduğunu belirtti ve davanın ortadan kaldırılmasını kararlaştırdı. 
Yargıtay 9. Ceza Dairesi, zamanaşımı süresinin 1985'ten değil 1999'dan başlatılacağını belirterek, kararı bozdu. Bunun üzerine Düzce Ağır Ceza Mahkemesi'nde yeniden görülen dava için Yıldız Teknik Üniversitesi İnşaat Fakültesi araştırma görevlileri bilirkişi raporu hazırladı. 

Üçü de kusurlu 
Raporlara göre müteahhit Ersoy, malzeme kalitesini düşük tuttu beton kalitesi, donatı çapı ve sayısı, etriye aralığı yönünden kusurlar tespit edilirken, işçilik kusurları yönünden de sorumlu tutuldu. Mimar Duman'ın binayı "kısa kolon kırılmasına neden olacak" şekilde yaptırdığı tespit edildi. İnşaat mühendisi Acaroğlu da raporlara göre, binaya kaçak kat yapılmasına göz yumarak, bu katın ruhsat ve isk nını aldı. 
Raporlar üzerine mahkeme üç sanığa önce birer yıl hapis ve 60'ar YTL para cezası verdi. Daha sonra "iyi hal" indirimiyle cezalar 10'ar ay hapis ve 50'şer YTL'ye indirildi, hapis cezaları ertelendi. 
Ancak Yargıtay'ın yine bozduğu kararda yerel mahkeme direndi. 



</TEXT>
</DOC>
