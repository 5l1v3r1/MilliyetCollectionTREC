<DOC>
<DOCNO> 365964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/siyaset/axsiy01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokalaşarak şans dilediler 
</HEADLINE>
<TEXT>


31. CHP İstanbul İl Kongresi'nde Şinasi Öktem ile Altan Öymen yarıştı. Kartları olmadığı için salona alınmayan partililer, polis barikatını aşarak salona girdi. İki adayın taraftarları karşılıklı sloganlar attı 

SERHAT OĞUZ İstanbul 


Şinasi Öktem ile muhalefetin adayı Altan Öymen'in yarıştığı 31. CHP İstanbul Olağan İl Kongresi olaylı başladı. Kartları olmadığı için içeri alınmayan bir grup, polis barikatını aşıp salona girdi, içerideki tartışmalar gün boyu sürdü. 
Geniş güvenlik önlemi alan polisle görevliler, kongrenin yapıldığı Beşiktaş Mustafa Kemal Kültür Merkezi'ne, delege kartı olanlarla davetlilerin girmesine izin verdi. Ancak içeri giren delegeler, kartlarını dışardaki partililere vermek isteyince tartışmalar yaşandı ve salondan çıkılmasına izin verilmedi. 

İlk Öymen geldi 
Kongreye ilk gelen eski CHP Genel Başkanı, gazeteci - yazar Altan Öymen oldu. "İşte örgüt, işte başkan" sloganıyla karşılanan Öymen, alkışlarla kongrenin yapılacağı salona alındı. Bu sırada, salona giriş öncesine kurulan güvenlik paravanları ve giriş bölümü bazı partililerin yüklenmesiyle yıkıldı. 
Salona daha sonra, diğer aday CHP İstanbul İl Başkanı Şinasi Öktem geldi. Öktem ile Öymen, tokalaşarak birbirlerine şans dilediler. 
Kongrede partililere seslenen CHP Genel Sekreter Yardımcısı Mehmet Sevigen, delegelerin yerlerine oturmasını istedi. Sevigen, bazı partililerce yuhalanması üzerine, "partide kavgaya yer olmadığını" dile getirdi. 
CHP İstanbul İl Başkanı Öktem de, yaptığı konuşmada, Türkiye'nin, Büyük Ortadoğu Projesi'nin bekçisi yapılmak istendiğini iddia ederek, bunun için Türkiye'de "ılımlı İslam devleti modeli tesis edilmek istendiğini" ileri sürdü. Bunun için Cumhuriyet'in kazanımlarına savaş açıldığını savunan Öktem'e muhalifler hep birlikte 'sayenizde' diye bağırdı. Konuşması sırasında sık sık yuhalanan ve bir grubun, "İşte gençlik işte CHP", "Şinasi gidecek, demokrasi gelecek" şeklinde sloganlar attığı Öktem, vurmak, kırmak yerine tahammül etmek gerektiğini, bundan sonra eğer seçilirse il başkanı olarak, seçilmezse CHP'nin bir üyesi olarak halkın iktidarı için emek vermeye devam edeceğini ifade etti. 
Kongrede, CHP İl Başkanı Öktem'in konuşmasının ardından CHP Genel Başkan Yardımcısı Mustafa Özyürek, Divan Başkanlığı'na seçildi. Salondaki gerginliği yumuşatmak isteyen Özyürek, "Bizim görevimiz birbirimizi hırpalamak değil, Türkiye'yi şeriata götürmek isteyen AKP'ye karşı mücadele etmektir" dedi. 

'Niçin aday oldum ' 
Adaylıklarının kabulünden sonra kürsüye ilk olarak Altan Öymen çıktı. Öymen, niçin aday olduğunu anlatmak için buraya geldiğini belirterek, kongre yaklaşırken 5 ilçe başkanının kendisinden aday olmasını istediğini kaydetti. Şinasi Öktem de konuşmasında, CHP'nin onurlu çatısı altında aşılamayacak engel olmadığını söyledi. Türkiye'nin tarihini yeniden değiştirme ihtiyacı bulunduğunu ifade eden Öktem, "CHP'nin misyonu, önümüzdeki dönemde Türkiye'nin tarihini yeniden yazmaktır" dedi. 
Gazetemizin baskıya verildiği saatlerde oylamaya henüz başlanmamıştı. 

NOTLAR 

Kongrede 31 ilçeden 615 delegenin oy hakkı bulunuyor.Kongre salonunun girişi CHP bayraklarıyla donatıldı. Salonda, CHP Genel Başkanı Deniz Baykal ile Atatürk'ün posterleri, Türk Bayrağı ve CHP amblemi yer aldı.Salonda ayrıca, -'Süper güce karşı çıkıyorsun, sana bedelini ödetiriz' diyorsanız, bedelini onurumuzla ödemeyi biliriz. Ama bilinsin ki asla teslim olmayız- Deniz Baykal' yazılı pankart dikkati çekti. 


</TEXT>
</DOC>
