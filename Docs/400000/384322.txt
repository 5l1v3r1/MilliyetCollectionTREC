<DOC>
<DOCNO> 384322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas18.html </URL>
<DATE> 2005/10/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türk kadını Avrupalılaşıyor 
</HEADLINE>
<TEXT>

     Son zamanlarda yapılan araştırmalar beden standartlarında büyük değişmeler olduğunu gösteriyor. Türk kadını, önceki kuşaklara göre daha uzun. Omuz ve göğüs çevresi genişliyor, bel inceliyor ve kalça daralıyor. Kadınların elleri ise gün geçtikçe incelip, narinleşiyor. En çarpıcı değişim 1940'lı yıllarda kadınların ortalama boyu 1.52 iken şimdi 1.64. 
     
     BOYLAR 7 CM UZADI 
     Kadınların boyları uzuyor ve kiloları artıyor. Kilo artışı, boydaki uzama oranına gore normal. 20 yılda boylarda ortalama 7 cm. artış olurken kiloda 2 kilo arttığı için kadınlarımız giderek inceliyor. Ayrıca ayakları da büyüyor. Konfeksiyon uzmanlarına gore, 15 yıl önce 38-40 beden etek ve pantolon bedenleri daha çok satılırken şimdi 42 ve 44 beden alınıyor. Bütün bedenlerin son 10 yıl içinde sürekli büyüdüğü belirtiliyor. 
     
     YÜZÜKLERDE TASARRUF 
     Kadın yüzüğü ve bilezik ölçüleri de giderek küçülüyor. 70'li yıllarda 14-15-16 numara yüzükler daha çok satılırken artık 12 ve 13 numara yüzükler kullanılıyor. Bileziklerin çapı da 6,57 cm.'den ortalama 6.cm'ye düşmüş. Bilim adamları bu değişimi beslenmeye, güneş enerjisine, spora ve fiziki güzelliğe özen gösterilmesine bağlıyor. Mayo ve bikini bedenleri de farklılaştı. Bedenlerde 44'den 36'ya doğru bir kayma söz konusu. En çok satılan bedenler 38 ve 40 olurken, kadın mayolarında 44 beden artık çok az yapılıyor. 
     
     BEDENLER BÜYÜDÜ 
     Aynı durum kadın çorapları için de geçerli. En çok 2 ve boyu 1.70'in üzerinde olanlar için üretilen 3 numara satılıyor. 1 numara ise neredeyse satılmıyor. Kadın ayakkabıları da eskiden 38 numaraya kadar üretilirken, şimdi 39'u ve 40' ı da yapılıyor. Birkaç yıl öncesine kadar 34-38 numara arasında üretilen terlikler artık 37- 41 arasında değişiyor. 
     
     GÖĞÜSLER KÜÇÜLDÜ 
     Sutyen ve külot gibi iç giysilerin en çok satan bedenleri de küçülüyor. İç giyim konusunda üretim yapan uzmanların belirttiğine göre genelde Türk kadınlarının yüzde 40'ı büyük göğüslü. Fakat göğüs büyüklüklerinde giderek bir küçülme görülüyor. Külot bedenlerinde de giderek bir küçülme olduğu görülüyor. 20 yıl kadar önce orta ve geniş bedenler piyasaya hakimken, artık küçük bedenler diğerlerine yaklaşıyor. 
     
</TEXT>
</DOC>
