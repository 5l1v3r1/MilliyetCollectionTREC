<DOC>
<DOCNO> 375657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/yasam/axyas02.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğreti Gelin davalık oldu 
</HEADLINE>
<TEXT>


'Eğreti Gelinler'in yazarı, romanının sinema uyarlamasında çelişkiler olduğu için Delta Filmcilik ve yönetmen Atıf Yılmaz'a 16 bin 300 YTL'lik tazminat davası açtı 


Yazar Şükran Kozalı, İstanbul Fikri Sınai Haklar Mahkemesi'nde açtığı davanın dilekçesinde, romanının Tarık Günersel tarafından yazılan senaryosunun 2001'de Atıf Yılmaz'a verildiğini, kısa süre sonra da Yılmaz'ın filmi yapmak istediğini kendisine ilettiğini belirtti. 
"İznim olmadan Ağustos 2004'e kadar medyaya romanı filme çekeceklerini açıklayan davalılar, Günersel'in senaryosundan tek kelime kullanılmadığını ve telif ücretinin yüksek olduğunu söyledi" diyen Kozalı, daha sonra Yılmaz'ın roman yazarı sıfatıyla telif hakkı ödenmesini kabul ettiğini belirtti. 

'Eğreti gelin para almaz' 
Kozalı, bu gelişme üzerine senaryonun filmleştirilme hakkının yapımcıya sözleşmeyle devredildiğini, ancak davalı yapımcının kararlaştırılan senaryoyu uygulamadığını öne sürdü. 
Eğreti gelinlik kurumunda "para almanın" bulunmadığını vurgulayan Kozalı, "Eğreti gelinler para almazdı, bunu karın tokluğuna yaparlardı. Ancak, filmdeki eğreti gelin para alıyordu. Romanımın özü bozuldu" dedi. 

Nurgül Yeşilçay oynamıştı 

18 Şubat 2005'te gösterime giren "Eğreti Gelin" adlı filmde Nurgül Yeşilçay başrolü üstlenmişti. Atıf Yılmaz'ın yönettiği film, evlenme arifesindeki genç Ali'nin Onur Ünsal "evliliğe hazırlanması" için ailesi tarafından "eğreti gelin" olarak tutulan Kostak Emine'ye gönlünü kaptırmasını konu alıyor. 

</TEXT>
</DOC>
