<DOC>
<DOCNO> 357086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo33.html </URL>
<DATE> 2005/06/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fenerbahçe yeni sezon hazırlıklarına başladı... 
</HEADLINE>
<TEXT>

     Fenerbahçe futbol takımı, 2005-2006 sezonunun hazırlıklarına, bu akşam yaptığı tek antrenmanla başladı. 
     Samandıra Tesisleri’nde bir aylık tatilden sonra toplanan sarı-lacivertliler, teknik direktör Christoph Daum’un düzenlediği toplantının ardından sezonun ilk çalışmasını yaptı. 
     Sarı-lacivertlilerin ilk çalışmasına 16 futbolcu katıldı. Volkan, Anelka, Deniz, Serdar, Önder, Serkan, Olcan, Recep, Kemal, Mahmut, Tuncay, Selçuk, Ümit, Mehmet, Semih ve Gürhan ilk antrenmanda yer aldı. 
     
     LUCİANO VE NOBRE KOŞUYA KATILDI 
     Brezilyalı oyuncular Luciano ve Nobre, antrenman başladıktan sonra tesislere geldi. 
     Antrenmanı izlemek için sivil kıyafetle sahaya gelen futbolcular, teknik direktör Christoph Daum’un isteği üzerine tesislere dönüp antrenman kıyafetlerini giydikten sonra tekrar sahaya geldi. İki futbolcu, antrenmanın son bölümündeki koşuya katıldı. 
     Bu gece İstanbul’a döneceği bildirilen Aurelio da yarından itibaren antrenmanlara çıkacak. Diş tedavisi nedeniyle Brezilya’dan 6 Temmuz’da dönecek Alex ile tedavi için gittiği Almanya’dan 4 Temmuz Pazartesi günü dönecek Servet de antrenmanda yer almadı. 
     Geçen sezon Sivasspor’da kiralık forma giyen, şu anda Olimpik Milli Takım ile birlikte Akdeniz Oyunları’nda mücadele eden Can da hazırlık çalışmalarında yer alacak. 
     Sarı-lacivertlilerin ilk çalışmasında, yeni transferlerden sadece kaleci Serdar yer aldı. 
     
     ANTRENMAN PROGRAMI OLDUKÇA YOĞUN 
     Teknik direktör Christoph Daum, İstanbul’daki 18 günlük çalışma döneminde futbolculara oldukça yoğun bir antrenman programı uygulayacak. 
     Daum, birçok güne 3 antrenman koyarken, sarı-lacivertliler yarın ve 2 Temmuz Cumartesi günü sabah, öğleden sonra ve akşam antrenman yapacak. 3 Temmuz Pazar günü antrenman yapmayıp akşam saatlerinde Samandıra Tesisleri’nde laktat testinden geçecek olan sarı-lacivertliler, 4 Temmuz Pazartesi gününü tek antrenmanla tamamlayacak. 
     Fenerbahçeli futbolcular 11 Temmuz Pazartesi günü sağlık kontrolünden geçecek. 
     
     TOPLA ÇALIŞMALARA BAŞLADILAR 
     Teknik direktör Christoph Daum, ilk antrenmanda futbolcularına topla çalışmalar yaptırdı. 
     Sarı-lacivertliler, top kontrolüne yönelik kısa bir çalışmanın ardından yarı sahada çift kale maç yaptı. 
     Takım, çift kale maçın ardından antrenmanı koşuyla sürdürürken, kaleciler takımdan ayrı çalıştı. 
     
</TEXT>
</DOC>
