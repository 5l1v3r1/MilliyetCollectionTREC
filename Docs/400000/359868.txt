<DOC>
<DOCNO> 359868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonsiy02.html </URL>
<DATE> 2005/07/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AKP'li Ergin Türkiye kadar devletçi mantığını savunan başka ülke yok 
</HEADLINE>
<TEXT>

     AK Parti Grup Başkanvekili ve Hatay Milletvekili Sadullah Ergin, ''Türkiye kadar devletçi mantığı savunan başka bir ülke kalmadı'' dedi. 
     Ergin, Antakya ve köylerinde çeşitli ziyaretlerde bulunarak hükümetin ve partisinin çalışmalarını anlattı, vatandaşlarla sohbet etti. 
     TBMM'nin yoğun bir tempoyla çalıştığını belirten Ergin, ''Daha önceki meclislerin çalışması ile şimdiki meclisin çalışması arasında, 2-3 kat fark var'' diye konuştu. 
     Türkiye'yi geleceğe hazırladıklarını ifade eden Ergin, şunları söyledi 
     ''Siyasi rejim, sık sık kesintiye uğruyor. Bürokrasi egemenliği hakim. Bununla başa çıkmaya çalışıyoruz ancak gerek Çankaya gerekse mahkeme yoluyla bu çalışmalarımız sekteye uğratılıyor.'' Hatay Havaalanı'nın İl Özel İdare'nin imkanlarıyla yapılmasının mümkün olmadığını kaydeden Ergin, şöyle konuştu 
     ''Havaalanını, gelecek yıl Ulaştırma Bakanlığı bütçesiyle yatırım programına alarak 1-1.5 yılda bitirmeyi planlıyoruz. Yarseli Barajı konusunda bürokrasiden dolayı yaklaşık 8 aydır ihaleyi gerçekleştiremedik. Ülkenin hovardaca harcayacak ne parası ne de zamanı var. Cilvegözü Sınır Kapısı'nın yenileme çalışmaları 15 gün içinde başlanacak. Sınır Ticaret Merkezi de 1 yıl içinde yap-işlet-devret modeliyle tamamlanacak.'' 
     
     DEVLETÇİLİK MANTIĞI 
     Özelleştirmeye karşı tepkilere de değinen AK Parti Grup Başkanvekili Ergin, sözlerini şöyle sürdürdü 
     ''Türkiye kadar devletçi mantığı savunan başka bir ülke kalmadı. Devletçi bir mantıkla Telekom'u, Türk Hava Yolları'nı biz yönetelim istiyoruz. Ancak, 70 milyonluk bir ülkede bunu sürdürmek imkansız. Reformlar, yenilikler yapmalısınız. Aksi takdirde dünyayla yarışamazsınız. Bu nedenle bir kentte hizmet, turizm ve yatırım gelmesini istiyorsanız, kara, deniz ve hava ulaşımının yeterli olması gerekir. Bunlar olmadan hiçbir hizmet gelmez. 
     Bir şeyler yapmaya çalışıyoruz ama sağdan soldan engellemelerle karşılaşıyoruz. Biri kolumuza yapışıyor, diğeri ayağımıza sarılıyor, 'hadi koş koşabilirsen' diyorlar. Ama biz tüm bu zorluklara rağmen bunu başarmaya çalışacağız. Çünkü, dönüşümü mutlaka sağlamamız lazım. Bu biraz sancılı olacak, ama buna mecburuz.'' Türkiye'nin yarını göremeyen bir ülke konumundan 20 yıl sonrasının yatırımlarının yapıldığı bir ülke konumuna geldiğini belirten Ergin, ''2.5 yıl öncesinde Türkiye'nin vergi gelirleri toplamı Türkiye'nin faiz giderlerini karşılayamazken, bugün vergi gelirlerinin yüzde 'ü ile vergi faizleri ödeniyor, geriye kalan yüzde 47 ile de sosyal politikalar gerçekleştiriliyor'' diye konuştu. 
     
</TEXT>
</DOC>
