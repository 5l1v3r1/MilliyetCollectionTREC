<DOC>
<DOCNO> 374404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy06.html </URL>
<DATE> 2005/08/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Piyasalar ve IMF'nin beklediği yasalar için TBMM 15 Eylül'de açılacak 
</HEADLINE>
<TEXT>

     Referans Gazetesi 

Hükümet TBMM'ni 15 gün önceden açmayı planlıyor. Öncelikli yasalardan birisi Cumhurbaşkanı Sezer'in veto ettiği ve banka satışlarının tamamlanması için yasallaşması beklenen banka sandıklarının SSK'ya devrine ilişkin yasa maddesinin aynen çıkarılması olacak. 
     AKP Hükümeti’nin, şu anda gündeme getirmemekle birlikte, eylül ayı ortasında TBMM’yi açıp, çalışma takvimini erkenden başlatma planı olduğu ortaya çıktı. Hükümet yetkilileri, zaten TBMM kapanırken bunu kendi aralarında konuştuklarını, büyük ihtimalle ekim başı yerine eylül ortasında TBMM’yi çalıştırmaya başlayacaklarını söylediler. 
     Bilgi veren bir Hükümet yetkilisi, zaten 12 Eylül Pazartesi günü okulların açılacağını, dolayısıyla milletvekillerinin Ankara’ya dönmüş olacağını hatırlatarak, Bu nedenle kimseyi mağdur etmeden, TBMM’nin biran önce çalışmaya başlaması yerinde olacak'' dedi. 
     15 Eylül’de açılmasıyla birlikte piyasaların beklediği yasaların da teker teker 
     TBMM gündemine getirilmesi bekleniyor. Cumhurbaşkanı Ahmet Necdet Sezer’in veto ettiği, Banka sandıklarının SSK’ye devri''ne ilişkin yasa maddesinin aynen yeniden çıkarılacağını belirten Hükümet yetkilisi, Bazı bankaların satışının tamamlanması için bu maddenin yasalaşmasının beklendiğini biliyoruz. Bu nedenle öncelikli yasalardan biri bu olacak'' dedi. 
     
     Medyada yabancı sınırı kalkacak 

     Öncelikli yasa maddelerinden birini de medyada yabancı payını yüzde 25’le sınırlandıran uygulamanın kaldırılması'' oluşturacak. Star Grubuna ait Star gazete,TV ve radyolarının satışı için yabancıların talepte bulunduklarını ancak bu kısıtlama nedeniyle ihalelere çekimser kaldıklarını belirten yetkililer, medyada yabancı payı kısıtlamasını kaldıran yasa maddesinin de TBMM açılır açılmaz çıkarılacak yasalar içinde bulunduğu kaydettiler. 
     Banka sandıklarının SSK’ya devrini öngören yasa maddesinin, TBMM’de görüşülüp aynen kabul edilerek gönderilmesiyle birlikte Cumhurbaşkanı Ahmet Necdet Sezer’in tekrar veto etmesinin önüne geçilmiş olacak. 
     Medyada yabancı payını yüzde 25’le sınırlandıran uygulamayı kaldırmak için ise RTÜK kanununda değişiklik yapılması bekleniyor. Dolayısıyla Eylül sonuna kalan Star gazete, TV ve radyolarının satışı için yabancıların katılımının önü açılmış olacak. Tasarruf Mevduat Sigorta Fonu TMSF yönetiminin, sonuçta yerli bir talibe satılsa bile, ihaleye yabancıların katılımının sağlanmasıyla fiyatların yükseleceği düşüncesinde olduğu ve bu görüşlerini Hükümete ilettiği biliniyor. 
     
     IMF yasaları hızlanacak 

     TBMM’nin 15 Eylül’de çalışmaya başlamasıyla, IMF’le 1'inci gözden geçirme için şart olan, Sosyal Güvenlik Reformu başta olmak üzere, gerekli yasaların çıkarılmasının da hızlandırılmış olacağı belirtildi. Hükümet yetkilisi, Gerçi eylül ortasında çalışmaya başlasak da Sosyal Güvenlik Yasasının çıkması epey zaman alır ancak biran önce de başlamış oluruz'' yorumunu yaptı. 
     TBMM’nin normal takviminde, yani ekim başında çalışmaya başlaması halinde Sosyal Güvenlik Yasasının, taraflardan son kez görüş alınması, komisyonlardan taslağın geçişi ve TBMM Genel kurulu aşamaları olduğu için, Kasım ayına bile yetişemiyebileceği, dolayısıyla 1'inci gözden geçirmenin yeni yıla kalabileceği hatırlatılıyor. Dolayısıyla 15 Eylül’de TBMM’nin çalışmaya başlamasının bu takvimi öne alıp, 1. gözden geçirmenin Kasım ayında tamamlanma ihtimalini artıracağı kaydediliyor. 
     Aynı şekilde IMF’le 1. ve 2. gözden geçirmelerin birleştirilme ihtimalinin de bulunduğu, 2. gözden geçirme için gereken yasa ve diğer düzenlemelerin de gözden geçirilip, yılbaşına kadar 2 gözden geçirmenin birden tamamlanabileceği, bunun için de TBMM’nin 15 Eylül’de açılmasının büyük avantaj sağlayacağı kaydediliyor. 
     
     AB için mesai hazırlığı 

     Bu arada 3 Ekim’de başlaması beklenen müzakereler öncesinde TBMM’nin çalışır durumda olmasının, AB ile ilişkiler açısından da Hükümete avantaj sağlayacağı belirtiliyor. Müzakereler öncesi gerekli görülen bir düzenleme olduğu takdirde, TBMM açık olacağı için hemen toplanıp çalışma imkanı bulunacağını belirten yetkililer, örneğin Vakıflar Yasasında değişiklik gibi, son anda gerekli görülen düzenleme olduğu takdirde 3 Ekim öncesi bu tür yasal düzenlemelerin hemen geçirilebileceğini kaydettiler. 
     Bu arada TBMM’nin erken açılıp, IMF yasalarının görüşülmesine biran önce başlamasının, 3 Ekim’e dönük herhangi bir sıkıntı çıkması halinde piyasaların rahatlatılması için de bir imkan sağlayacağı belirtiliyor. Yani IMF’le belirsizlik sürerken, bir de üzerine 3 Ekim’de bir kaza olması ihtimalinin piyasada yaratacağı olumsuz etkilerin, IMF yasaları hızlandırılarak absorbe edilebileceğinin altı çiziliyor. 
     
</TEXT>
</DOC>
