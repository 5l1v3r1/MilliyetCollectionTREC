<DOC>
<DOCNO> 380144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/siyaset/axsiy02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK kimlik kontrolünde 
</HEADLINE>
<TEXT>


Kuzey Irak'ta "dağdan inen" terör örgütü, kontrol noktaları oluşturuyor. Talabani, ABD yönetimine PKK'ya "gerekenin yapılacağı" sözünü vermişti 

CAN HASASU Kerkük DHA 


ABD Başkanı George Bush'un Washington gezisinde "PKK'ya karşı harekete geçin" dediği Irak Cumhurbaşkanı Celal Talabani'nin tutumu, bölücü örgütün Kuzey Irak'taki etkinliğini giderek artırmasına neden oluyor. 
Talabani liderliğindeki Kürdistan Yurtseverler Birliği'ne KYB bağlı bölgede rahatça dolaşmaya başlayan PKK'nın, terör kampının bulunduğu Kandil Dağı'ndan çok uzak noktalarda bile kontrol noktaları oluşturduğu bildirildi. 
Irak Cumhurbaşkanı Talabani, ABD yönetimine PKK'ya "gerekenin yapılacağı" sözünü vermişti 

Tabelası var 
Türkmeneli Televizyonu'nun haberine göre, KYB denetimindeki Sengeser kasabası yakınlarındaki Kortek bölgesinde kamp kuran PKK teröristleri, kontrol noktalarında bölgeye girmek isteyenleri sıkı bir kimlik kontrolünden geçiriyor. Tüm araçlar da kayıt altına alınıyor. 
Abdullah Öcalan'ın resminin bulunduğu sarı bir flamanın asılı olduğu kontrol noktasında kadın ve erkek teröristler silahlı nöbet tutuyor. Ayrıca, kampta Kürdistan Demokratik Çözüm Partisi'nin tabelası da yer alıyor. 
Irak güvenlik birimleri, sınırları içerisinde faaliyet gösteren PKK gibi terör örgütleriyle mücadele edecek güçte olmadığını belirtiyor. 


</TEXT>
</DOC>
