<DOC>
<DOCNO> 374802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo28.html </URL>
<DATE> 2005/09/01/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Federasyon Başkanı'ndan tribünlere uyarı 
</HEADLINE>
<TEXT>

     Futbol Federasyonu Başkanı Levent Bıçakcı, A Milli Futbol Takımı'nın, 3 Eylül Cumartesi günü Danimarka ile oynayacağı Dünya Kupası Eleme Grubu maçı öncesi, tribünlerde yer alacak taraftarlara uyarılarda bulundu. 
     Daha önce oynanan maçlarda yaşanan olumsuzluklar yüzünden FIFA'nın, Danimarka maçını yakın takibe aldığını vurgulayan ve taraftarları fair-play'e davet eden Bıçakcı, yaptığı yazılı açıklamada, ''3 Eylül'deki maç, tüm Türkiye için çok önemli. Sahadaki galibiyet kadar önemli olan bir diğer unsur, tribünlerdeki davranışlarımız. Özellikle Yunanistan maçında tribünlerde meydana gelen olumsuzluklar yüzünden FIFA'nın yakın takibindeyiz. Aynı olumsuzlukların Danimarka maçında da tekrarlanması halinde hem sahamız kapanır, hem de yüklü bir para cezası gelir'' dedi. 
     Alınacak sonuçlara göre, Türkiye'nin baraj maçları oynama olasılığı bulunduğunu, FIFA'dan ceza gelmesi durumunda seyircisiz bir baraj maçı oynama tehlikesinin belireceğini ifade eden Bıçakcı, şunları kaydetti 
     ''Taraftarlarımızın centilmence, sporun gerektirdiği kardeşlik ruhuna uygun şekilde milli takımımızı desteklemeleri çok önemli. Özellikle misafir takımın milli marşı çalınırken, taraftarımız daha saygılı ve duyarlı davranmalı. Bu maçtaki hal ve davranışlarımız, olası baraj maçlarındaki başarımız için hayati öneme sahip. Ama bu maçta meydana gelebilecek olumsuz bir hareket sonucu sahamızın kapatılması, sadece baraj maçlarını değil, genel olarak uluslararası futbol camiasındaki itibarımıza çok olumsuz etkide bulunur. Geçtiğimiz aylarda resmi başvurumuzu yaptığımız EURO 2012 adaylığımız bile, böyle bir olumsuz gelişme olursa etkilenebilir. Bu yüzden, Futbol Federasyonu başkanı olarak, maça gelecek tüm taraftarlarımızı daha duyarlı olmaya davet ediyorum.'' 
     
</TEXT>
</DOC>
