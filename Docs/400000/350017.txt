<DOC>
<DOCNO> 350017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy10.html </URL>
<DATE> 2005/06/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hava kirliliğine sıkı kontrol... 
</HEADLINE>
<TEXT>

     Çevre ve Orman Bakanı Osman Pepe, benzinli araçlarda kurşunsuz benzin kullanılmasını, kent merkezlerindeki trafik sinyalizasyonunda yeşil dalga sisteminin oluşturulmasını istedi. 
     Çevre ve Orman Bakanı Osman Pepe, hava kirliliğinin önlenmesi konusunda valiliklere genelge gönderdi. 
     A.A muhabirinin aldığı bilgiye göre, Pepe, genelgesinde, hava kirliliğinin yoğun olarak yaşandığı iller başta olmak üzere, birçok ilde ve yerleşim birimlerinde gerekli tedbirlerin alınmaması sonucu hava kirliği yaşandığını ve kritik meteorolojik şartların oluşması durumunda kirliliğinin çevre ve insan sağlığını tehdit eder boyutlara ulaştığına dikkati çekti. 
     Kullanılacak yakıtlarla ilgili programların ve tedbirlerin ilgili mahalli çevre kurulu kararlarının ısınma dönemi başlamadan alınması gerektiğini ifade eden Pepe, valiliklerden hava kirliği ile ilgili ciddi mücadele verilmesi, uygulanması, gerekli denetimlerin yapılması ve belediye başkanlıklarına, kaymakamlıklara ve diğer ilgili birimlere duyurulmasını istedi. 
     Buna göre, alınacak tedbirlerden bazıları şöyle 
     
     MOTORLU TAŞITLAR 
     "-Egzozundan siyah duman atan, istiap haddinin üstünde yolcu ve yük taşıyan ve yağ yakan motorlu taşıtlar trafikte denetlenecek, kurallara uymayanlar için cezai müeyyide uygulanacak ve gerektiği hallerde trafikten men edilecek, -Benzinli ve dizel motorlu araçlarda egzoz gazlarının kontrolü için şok denetimler yapılarak araçların sürekli bakımları sağlanacak, -Benzin ve Motorin Yönetmeliği’ne göre 1 Ocak 2006 tarihinden itibaren kurşunlu benzin üretimi durdurulacak. Ancak bu tarihe kadar benzinli araçlarda kurşunsuz benzin kullanılması konusunda halk uyarılacak, -Gerektiğinde hava kirliğinin yoğun olduğu günlerde tek çift plaka uygulamasına giderek trafik sınırlandırılacak, -Toplu taşım araçlarının kullanımı desteklenecek, raylı sistem veya metronun yaygınlaştırılması sağlanacak, -Sinyalizasyon sisteminin sabit hızda gidildiği takdirde durmayı önleyecek şekilde düzenlenerek yeşil dalga sisteminin oluşturulması ve bu sayede gereksiz beklemenin ortadan kaldırılarak egzoz emisyonunun en aza indirilmesi sağlanacak, -Çocukların oyun alanları park, bahçe vs. mümkün olduğunca trafiğin yoğun olduğu yerlerden uzakta yapılacak. 
     
     YAKITLAR 
     -Başta petrol koku olmak üzere yasaklanmış yakıtlar ısınma amaçlı kullanılmayacak, -Hava kirliliği gruplarına göre sınıflandırılan illerde özellikleri belirlenen yerli kömürler kullanılacak, -İllerde ısınma amaçlı sadece izin verilen kömürler temin edilecek, kaçak kömür kullanılmasının önüne geçilecek, kömür üreticisi ve satıcısı bilinecek, denetlemeler etkin yapılacak, kömürlerin açıkta satışı önlenecek, ithal ve yerli kömürler torbalanarak satışa sunulacak, -Yerli kömürün çıkartıldığı ilin Valiliğinden ’Uygunluk Belgesi’ ve kömürün satılacağı ilin Valiliğinden ise ’Satış İzni Belgesi’ alınacak, -Analiz ücreti kömür ithalatçıları, üreticileri ve satıcıları tarafından ödenmek üzere ithal kömürlerin numunelerinin alınarak analizleri yaptırılacak. Analiz sonucunun uygun çıkmaması durumunda Çevre Kanunu gereğince cezai işlem uygulanacak. İkinci analiz sonucunun da uygun çıkmaması durumunda kömür üreticileri, ithalatçıları ve veya satıcıların izin belgeleri iptal edilecek. 
     Analiz bedelleri vatandaşlara yansıtılmayacak, -İthal ve yerli kömür torbaları üzerinde yer alacak bilgiler Yönetmeliğin belirlediği asgari bilgileri taşıyacak, -Yerli ve ithal kömür satıcı ve pazarlamacıları sadece izinli kömürleri satacaklar, -Okullarda ve resmi binalarda da belirlenen özelliklere sahip ısınma amaçlı yakıt kullanılacak. 
     -Tüketiciler yönetmelik ve bu genelgede belirtilen özelliklerdeki yakıtları kullanacaklar. 
     
     YAKMA SİSTEMLERİ 
     -Yakma sistemleri konusunda Isınmadan Kaynaklanan Hava Kirliliğinin Kontrolü Yönetmeliği’ne uyulacak, -Mahalli Çevre kurullarınca karara bağlanan yakıt programları çerçevesinde kullanılacak kömürlerin daha verimli yakılması için soba ve kalorifer kazanlarında TSE standartlarına uygunluk aranacak ve gerekli denetimler yapılacak, -l Ocak 2006 tarihinden itibaren yakma tesislerinde Tip Emisyon Belgesi aranacak, -Tam yanmanın gerçekleştirilmesi için stokerli sistemler, TSE belgeli, otomatik yüklemeli, fanlı ve döner ızgaralı olacak, -Kalorifer kazanlarının tekniğine uygun yakılması ve kazan bakımı işlerinde çalışacaklar için Yetkili Kalorifer Ateşçisi Kursları düzenlenecek. Bu kapsamda kalorifer ateşçisi ve bina yöneticileri eğitilecek ve denetlenecek, -Yakıt kullanan bacasız ısıtıcıların kapalı alanda ısınma amaçlı kullanımı önlenecek, -Kalorifer tesisatlarının iyi izole edilerek ısı kayıplarının önlenmesi, tüm ısıtma tesisatının bakımı ve temizliğinin gereği gibi yapılması, kazan dairelerinin yeterince havalandırılması ve işletme talimatlarına uygun olarak işletilmesi, bacaların periyodik temizliğinin yapılıp yapılmadığı düzenli denetlenecek, -Bacaların ve sobaların temizliğinin önemi ve temizliğin kış gelmeden önce yapılması gerektiği konusunda Valilikler, Belediyeler ve Gönüllü Kuruluşların işbirliği ile eğitim programları düzenlenecek ve küçük broşürler hazırlanarak halka dağıtılacak. 
     
     SANAYİ TESİSLERİ 
     -Emisyon İznine Tabi Olmayan Sanayi Tesislerinden yayılan emisyonlar, belirlenen sınır değerlerin üzerinde olmayacak, -Emisyon İznine Tabi Olan Olmayan Tesislerde yönetmeliğe uygun faaliyet gösterilmesi için genelgede belirtilen şartları yerine getirmesi halinde her boyutta toz dahil yerli kömür kullanılabilecek, -Sanayiciler tesislerinde kullanacakları kömür özelliklerini Valiliğe bildirecekler, -Sanayi tesislerinde kullanılacak ithal kömürler sanayi amaçlı ithal edilecek kömürlerde aranacak özelliklere sahip olacak, -TÜPRAŞ tarafından üretilen yüksek kükürt içeren 6 nolu fuel-oilin kükürtdioksit emisyonunu yönetmelikte belirtilen sınır değerlere uygun olarak arıtan baca gazı arıtım tesisine teknolojisine sahip sanayi tesislerinde kullanımına izin verilecek. 
     -Sanayi tesislerinde TÜPRAŞ spektlerine uygun yüzde 1 kükürt ihtiva eden ve izin alınarak ithal edilen fuel-oil kullanılabilecek, -Bacasından siyah duman atan işyerleri ve sanayi tesisleri denetlenecek ve gerekli yasal işlemler yapılacak, -İl Çevre ve Orman Müdürlüğü ile Belediyelerin teknik elemanları koordineli bir şekilde bölgelerindeki çevreyi kirleten sanayi tesislerini tespit edecekler ve denetleyecekler. 
     
     ISI YALITIMI 
     -Kamuoyunun binalarda ısı yalıtımı ile ilgili olarak yayınlanan yönetmelik ve ’TSE 825 binalarda ısı yalıtımı kuralları’ standardına riayet etmeleri teşvik edilecek, -Başta resmi bina ve okullar olmak üzere yeni bina yapımında ısı yalıtım projeleri uygulanacak, -Özellikle kış gelmeden önce binalarda ısı kaçağı olan noktalarda alınacak önlemlerle ilgili olarak halk bilinçlendirilecek -Okullarda ve resmi binalarda değiştirilmesi gereken pencerelerin ısı camlı pencere kullanılacak şekilde değiştirilmesi ve kaloriferli okullarda radyatörlerde termostatlı vana kullanılması, giriş kapısının kendiliğinden kapanabilir ve hava sızdırmaz yapılması sağlanacak. 
     -Isınma amaçlı alternatif temiz enerji kaynaklarının güneş, jeotermal, rüzgar gibi kullanabilirliğinin araştırılarak bu kaynakların uygulanabilirliği için tüm imkanlar seferber edilecek, -Isınma amaçlı olarak yönetmeliğe uygun diğer alternatif yakıtların kullanımı teşvik edilecek. 
     
     SICAKLIK ŞARTLARI VE YAKMA SAATLERİ 
     -Dış ortam sıcaklığının gece ve gündüz 15 santigrat derecenin üzerindeki günlerde kalorifer ve sobalar yakılmayacak, -Kalorifer ve sobaların işyerlerinde, bina iç ortam sıcaklığı 18, konutlarda ise 20 santigrat dereceden yukarıda olmayacak şekilde yakılacak, -Kalorifer ve sobaların ilk yakış saatleri semtler itibarıyla belirlenecek ve denetlenecek, -Hava kirliliğinin yoğun olduğu günlerde sobalar ve kaloriferler mümkünse saat 10.00’dan sonra ve en geç saat 16.00’dan önce yakılacak, -Hastaneler, yatılı ve gündüzlü okullar, öğrenci yurtları gibi binalarda kalorifer ve sobaların iç ortam sıcaklığı 20 santigrat dereceden yukarı olmayacak şekilde devamlı ancak hava kirliliğine neden olmayacak şekilde yakılacak. 
     
     HALKIN BİLGİLENDİRİLMESİ 
     -Halk hava kirliğinin yoğun olduğu günlerde alması gereken önlemler konusunda bilinçlendirilecek, -Halkın duyarlılığının artırılması için hava kirliliği ölçüm sonuçları günlük olarak halka duyurulacak, -Hava kirliliğinin yoğun olduğu günlerde öğrencilerin açık alanda tören yapmaları önlenecek, -Hava kirliliği ile ilgili eğitici programlar düzenlenecek, -Halk TSE belgeli, üstten yakmalı soba ve kaliteli yakıt kullanmalarının yararları hakkında bilgilendirilecek. 
     -Fakir vatandaşlara İl Mahalli Çevre Kurulu’nca il ve ilçelerin kirlilik derecelerine göre özellikleri belirlenmiş kömürlerin dağıtılması ve bu kömürlerin hava kirliliği yaratmayacak bölgelerde özellikle beldelerde, köylerde kullanımının sağlanmasına özen gösterilecek. 
     
     I. GRUP KİRLİ İLLER VE İLÇELER 
     Genelgede, valiliklere 2005-2006 Kış Sezonu için I. Grup ve II. 
     Grup Kirli İller ve bu illere bağlı ilçelerin kirlilik dereceleri de belirtildi. 
     Buna göre, I. Grup Kirli İller ve bu illere bağlı I. Grup Kirli İlçeler şöyle 
     "Ankara’nın tüm merkez ilçeleri, Akyurt, Ayaş, Bala, Elmadağ, Kazan, Nallıhan, Polatlı Balıkesir’in Bandırma Bilecik’in Bozüyük, Burdur’un tüm merkez ilçeleri Bursa’nın tüm merkez ilçeleri, Gemlik, İnegöl, Orhangazi Çanakkale’nin Biga, Çan, Gelibolu Diyarbakır’ın tüm merkez ilçeleri Erzurum’un tüm merkez ilçeleri, Aşkale, Ilıca, Pasinler Gaziantep’in tüm merkez ilçeleri, Araban, Karkamış, Nizip, Oğuzeli, Yavuzeli İstanbul’un tüm merkez ilçeleri ve diğer İlçeleri İzmir’in tüm merkez ilçeleri, Aliağa Kars’ın Kağızman, Sarıkamış, Selim, Susuz Kayseri’nin tüm merkez ilçeleri Bünyan, Özvatan, Tomarza Kırşehir’in Boztepe, Mucur Kocaeli’nin tüm merkez ilçeleri ve diğer ilçeleri Konya’nın tüm merkez ilçeleri, Akşehir, Beyşehir, Çumra, Ereğli, Ilgın, Seydişehir Kırklareli’nin Lüleburgaz Kütahya’nın Emet, Gediz, Tavşanlı Malatya’nın Battalgazi, Yeşilyurt Manisa’nın Ahmetli, Akhisar, Gölmarmara, Kırkağaç, Salihli, Saruhanlı, Soma, Turgutlu Kahramanmaraş’ın Afşin Niğde’nin Bor Sakarya’nın tüm merkez ilçeleri Samsun’un tüm merkez ilçeleri, Tekkeköy Tekirdağ’ın Çorlu, Çerkezköy, Marmara Ereğlisi ilçeleri." Bu illerin diğer ilçeleri de II. Grup Kirli İlçeler arasında sayılıyor. 
     I. Grup Kirli illerden Adıyaman, Afyonkarahisar, Ağrı, Amasya, Batman, Bolu, Çankırı, Çorum, Denizli, Düzce, Edirne, Elazığ, Isparta, Karabük, Kırıkkale, Nevşehir, Ordu, Rize, Sivas, Tokat, Trabzon, Uşak, Yalova, Yozgat, Zonguldak’ın tüm ilçeleri ise II. Grup Kirli İlçeler arasında yer alıyor. 
     
     II. GRUP KİRLİ İLLER VE İLÇELER 
     Genelgede, Adana, Aksaray, Antalya, Ardahan, Artvin, Aydın, Bartın, Bayburt, Bingöl, Bitlis, Erzincan, Eskişehir, Giresun, Gümüşhane, Hakkari, Hatay, Iğdır, Mersin, Kastamonu, Karaman, Kilis, Mardin, Muğla, Muş, Osmaniye, Siirt, Sinop, Şırnak, Tunceli, Şanlıurfa ve Van’ın tüm ilçeleri 2005-2006 kış sezonu için II. Grup Kirli İller olduğu belirtildi. 
     Genelgede, II. Grup Kirli illerden Hatay’ın İskenderun ve Dörtyol ve Muğla’nın Yatağan ilçelerinin de I. Grup Kirli ilçeler arasında yer aldığı kaydedildi. 
     
</TEXT>
</DOC>
