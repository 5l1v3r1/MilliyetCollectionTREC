<DOC>
<DOCNO> 361298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun10.html </URL>
<DATE> 2005/07/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Japonya'da asbeste bağlı ölümler ürkütücü tablolar oluşturuyor... 
</HEADLINE>
<TEXT>

     Japonya'da, kanserojen madde olan asbestin yol açtığı sağlık sorunlarına ilişkin ulusal çapta yapılan araştırmalarda ürkücü tablolar ortaya çıktı. 
     Sağlık Bakanlığı verilerine göre, sadece 2003'te, önde gelen nedeni asbeste maruz kalma olarak görülen, akciğer kanserinin çok hızlı ilerleyen öldürücü türü olan ''mezotelyoma''dan ve bağlı diğer rahatsızlıklardan yaklaşık 900 kişi hayatını kaybetti. 
     Ticaret Bakanlığı da 89 firmayla ilgili yapılan bir araştırmanın 10 yılı aşkın bir sürede 374 çalışanın akciğerlerde görülen asbestoza bağlı hastalıklardan öldüğünü, 88 kişinin tedavi gördüğünü ortaya çıkardığını bildirdi. 
     Asbest lifinin insan sağlığı üzerindeki olumsuz etkileriyle ilgili dünyada ilk 1970'lerdeki sağlık uyarılarının ardından Japonya'da son haftalarda, asbestoza bağlı ölüm haberlerinin artışıyla hükümet, kanserojen maddeye yönelik ihmalkar politikalar izlemekle suçlanıyor. 
     Çiftlik malzemeleri üreticisi Kubota şirketinin iki hafta önce, onlarca yıldır 79 eski çalışanının asbestoza bağlı hastalıklardan ölmüş olabileceğini açıklamasından sonra Japon basın yayın organlarında bu tür hastalıklarla ilgili haberler ağırlık kazandı. 
     Uzmanlar, durumu, 1990'larda sağlıksız kan ürünlerinin yasaklanmasındaki gecikme yüzünden binlerce kişiye AIDS'e yol açan HIV virüsünün bulaştığı kan ürünleri skandalına benzetti. 
     Asbestoza bağlı hastalığı olanları desteklemek için kurulan Asbestoz Merkezi'nin müdürü Fuyuşu NagAcakura, Japonya'nın bu konudaki politikasının diğer gelişmiş ülkelerin çok gerisinde olduğu suçlamasında bulundu. 
     Alev almayan maddelere gerek duyulan ortamlarda kullanılan doğal mineral lifi olan asbest lifi, 1980 yılında Dünya Sağlık Örgütü tarafından kanserojen olarak nitelendi. 
     Japonya'nın ise asbestin en zehirli iki türünü 1995 yılına kadar yasaklamadığı belirtildi. Tokyo hükümetinin bu tepki ortamında geçen hafta, bütün asbestlerin kullanımını 2008'ten itibaren yasaklama yönünde adım attığı kaydedildi. 
     Asbest lifinin insan sağlığı üzerindeki olumsuz etkileriyle ilgili raporlar 1970'lerden itibaren gittikçe artan bir kaygıya yol açmıştı. 
     Kısa liflerin, akciğerlerde görülen asbestoz hastalığına ve akciğer kanserinin çok hızlı ilerleyen türü mezotelyomaya neden olduğu yönündeki bilgilerin yayılmasıyla bu yüzyılın başından bu yana bu maddenin inşaatlarda ve üretimde sıkça kullanılmış olması ve havaya yayılan asbest ''tozunun'' her yerde görülmesi endişeleri giderek artırarak, asbest kullanımını kısıtlama konusundaki girişimleri hızlandırmıştı. 
     Bu arada, mezotelyomanın semptomlarının kanserojen maddeye maruz kalınmasından sonra 20-40 yıl kadar ortaya çıkmadığına dikkat çekiliyor. 
     
</TEXT>
</DOC>
