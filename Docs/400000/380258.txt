<DOC>
<DOCNO> 380258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko29.html </URL>
<DATE> 2005/09/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan Tek haneli enflasyon hayal olmaktan çıktı... 
</HEADLINE>
<TEXT>

     Necdet Doğruyol bildiriyor 

Başbakan Recep Tayyip Erdoğan, ''bugün ekonomide dinamizmi, siyasette güven istikrarı, toplumsal alanda da Türkiye'yi mutlu ve müreffeh insanların yaşadığı ülkeye dönüştürme irademizi yeniden kazanmış bulunuyoruz'' dedi. 
     Başbakan Erdoğan, Sabancı Holding'e ait İzmit'teki Brisa ve Beksa fabrikalarının ek tesislerinin açılış töreninde yaptığı konuşmada, müreffeh olma yolunda ilerleyen Türkiye'nin, hemen her gün yaptığı açılışlarla yeni müjdeler aldığını belirtirken, Sabancı Grubu'nun, Türkiye'nin gururu olduğunu söyledi. 
     Türkiye'nin üretim ve büyüme yolunda, dünya ile rekabet yolunda geliştirilen her projeyle hedefine bir adım daha yaklaştığını ifade eden Erdoğan, ''Dünyada tarihi ağırlığını yeniden kazanmakta olan Türkiye'nin en büyük güvencesi, bu büyük dinamizm, bu büyük kalkınma projemizdir'' dedi. 
     Hükümet olarak göreve geldiklerinden bu yana, ülkenin bütün kronik problemlerinin üzerine cesaretle gittiklerini bildiren Erdoğan, ''Türkiye, 3 Kasım 2002'nin karanlık günlerinden aydınlık günlere geldi. Akşam yattığımızda, sabah ne olacak diye karamsardık, şimdi ise her sabah yeni müjdelerle kalkıyoruz, yeni müjdeli haberler duyuyoruz'' diye konuştu. 
     
     EKONOMİDEKİ GELİŞME 
     Ekonomideki gelişmenin rakamlarda da görüldüğünü vurgulayan Başbakan Erdoğan, şunları kaydetti 
     ''Borsa 7 bin endeksinden, bizim görev aldığımız bu endeksten 33 bin 719 puana yükseldi. Nereden nereye geldiğimizi görün. Şimdi özelleştirme hamlelerini yaparken, birçok şey oluyor. Önünü kesmek isteyenler çok. Bunların içinde Telekom olayı var. Hala önünü kesme gayretindeler. Telekom ki, nereden nereye geldi. Bizim hükümetimizle can buldu, kan buldu. Şimdi bunu da durdurmak, ölüme mahkum etmek isteyenler var. Aynı şeyi Tüpraş'ta da yaşadık, Galataport'ta da yaşadık. Çünkü bu güven, bu istikrar oldukça inanıyorum ki, böyle müjdeler almaya devam edeceğiz.'' 
     
     SÜPER FM'İN SATIŞI 
     Uzan Grubu'na ait Süper FM'in satışına ilişkin haberi, konuşması sırasında alan Başbakan Erdoğan, ''şimdi duydum, zamanında 17 milyon dolar fiyat alınmıştı, şimdi 33 milyon dolara satıldı'' dedi. 
     Ayrıca 3 yıl önce kapanan fabrikaların yeniden açıldığını ifade eden Erdoğan, şöyle devam etti 
     ''Bazıları, bazı şeyler ortaya koyuyor ama bunlar iyi takip etmiyor. Açılanlarla, kapananların farkını bilmiyorlar. Bakıyorsunuz 1'e 20, 1'e 30 fark var. Kapanan 1 ise açılan 30 oluyor. Bugün ekonomide dinamizmi, siyasette güven istikrarı, toplumsal alanda da Türkiye'yi mutlu ve müreffeh insanların yaşadığı ülkeye dönüştürme irademizi yeniden kazanmış bulunuyoruz. Bu azimle, daha çok mesafeler kat edeceğiz. 
     Canla başla çalışıp, çocuklarımıza gurur duyacakları bir Türkiye bırakacağız. Son 3 yıldır krizlerin altından kalkmasını, sıkıntıları gidermesini ve gözümüzü yeniden geleceği çevirmeyi, hamdolsun başardık.'' 
     
     SON 39 YILIN EN YÜKSEK BÜYÜME ORANI 
     Bu arada Türkiye'nin 2004'te , son 39 yılın en büyük büyüme oranını gerçekleştirdiğine işaret eden Başbakan, ''Cumhuriyet tarihimizin en yüksek milli gelir düzeyine çıktık, enflasyonla mücadelede ödün verilmedi. Tek haneli enflasyon hayal olmaktan çıktı. Geldiğimiz nokta yüzde 8, biz yüzde 34'te devralmıştık. 2006 hedefimiz yüzde 5 olacak. Yeterki dünya petrol fiyatlarında anormal bir yükselme olmasın. Eğer olmazsa, yüzde 5'i de bu ülkede görürüz. Bununla birçok Avrupa ülkesini Türkiye geride bırakır'' şeklinde konuştu. 
     
     İHRACAT HEDEFİ 
     Gecelik faizlerin yüzde 70'lerden 10'lara indiğini belirten Erdoğan, ''yakalanan güven ve istikrar sayesinde yatırımcısı, tüccarı, çiftçisi, yeniden üretmeye ve kazanmaya başladı. Birşey daha oldu, eskiden faaliyet dışı gelirle hayat sürdürenler vardı, şimdi terleyerek hayatını kazananlar var, fark bu'' dedi. 
     Bu sözleri uzun süre alkışlanan Başbakan Erdoğan, ''2005 yılı sonu için beklentimiz, inşallah ihracatta 70 milyar doları aşan bir performansa ulaşmaktır. Bütün bu kazanımları kalıcı hale getirmek, ve çok daha parlak hedefleri kovalamak'' diyerek konuşmasını tamamladı. 
     Başbakan Erdoğan, daha sonra Brisa ve Beksa'nın ek tesislerinin açılışını yaptı ve tesisleri gezdi. Daha sonra Kentsa VIP Salonu'nda verilen yemeğe katıldı. 
     Törene, Milli Savunma Bakanı Gönül ile Çevre ve Orman Bakanı Osman Pepe de katıldı. 
     
</TEXT>
</DOC>
