<DOC>
<DOCNO> 398863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yasam/yas02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yankesici dehşet saçtı 
</HEADLINE>
<TEXT>


Minibüste yankesicilik yapan bir kişi, yakalanınca rasgele ateş açtı. Başına kurşun isabet eden Halil Yıldırım öldü 

OSMAN KARA İstanbul 

İstanbul Bahçelievler'de, bir minibüste yankesicilik yaparken yakalanan bir kişi vatandaşlar tarafından indirilince rasgele ateş etti. Kurşunlardan birinin isabet ettiği Halil Yıldırım hayatını kaybetti. 
Mahmutbey Yolu Şirinevler Kavşağı yakınında önceki gün meydana gelen olay iddiaya göre şöyle gelişti Bir tekstil fabrikasında çalışan üç çocuk babası Halil Yıldırım 36 , arızalı cep telefonunu tamir ettirmek için evden çıktı. Şirinevler'e gitmek üzere minibüse bindi. Bu arada yolculardan birinin cüzdanını çalmaya çalışan yankesici diğer yolcular tarafından fark edildi. 
Duruma müdahale eden yolcular, yankesiciyi etkisiz hale getirmek istedi. Yıldırım ve diğer yolcuların zor kullanarak minibüsten indirdiği yankesici, kurtulmak için tabancasını çekerek rasgele ateş etmeye başladı. 

Kargaşada kaçtı 
Kurşunlardan biri gözünün altına isabet eden Yıldırım, kanlar içinde yere yığıldı. Kargaşadan yararlanan yankesici ise kaçtı. Ağır yaralanan Yıldırım, minibüs sürücüsü tarafından yakındaki hastaneye kaldırıldı ancak kurtarılamadı. Minibüs sürücüsü ifadesinde, ateş eden kişiyi tanımadığını söyledi. Polis, yankesicinin ateş ettiği kurusıkı tabancanın namlusunun değiştirilerek gerçek mermi atacak hale getirildiğini belirledi. 
Adli Tıp Kurumu'nda otopsisi yapılan kardeşinin cenazesini alan Cumali Yıldırım, yankesici ve kapkaççıların artık güpegündüz insanları öldürdüğünü söyledi. Yıldırım, "Bir çözüm bulunsun. Tesadüfen yaşıyoruz" diye isyan etti. 


</TEXT>
</DOC>
