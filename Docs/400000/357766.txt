<DOC>
<DOCNO> 357766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo08.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin altın kızları 3-0 
</HEADLINE>
<TEXT>


Bayan Voleybol Milli Takımı, İspanya'daki Akdeniz Oyunları'nda şovunu tamamladı. Finalde Yunanistan ile karşılaşan Ay - Yıldızlı ekibimiz, rakibini set vermeden devirerek, namağlup şampiyonluğa uzandı 

MURAT AĞCA 


Filenin Sultanları, Akdeniz Oyunları'nda zirveye çıktı... Finalde daha önce grupta 3-0 yendiği Yunanistan ile karşılaşan Voleybol Bayan Milli Takımımız, rakibine yine set vermedi, 25-22'lik üç set sonunda oyunlar tarihinde Türkiye'ye ilk şampiyonluğu getirdi. Sultanlar, çekişmeli geçen ilk iki setin sonlarında bulduğu 4-0'lık serilerle 2-0 öne geçmeyi başardı. Aysun, Neslihan ve Natalia'nın etkili smaçlarına, bloktaki başarı da eklenince rahat bir tempoda geçen son seti de geriden gelerek kazanan Ay - Yıldızlı kızlar, namağlup unvanıyla kupaya uzandı. 

Maçın karnesi 
HAKEMLER Jose Nevado İspanya , Mario Bernaola İspanya 
TÜRKİYE Bahar 8 , Özlem 9 , Natali 9 , Deniz 8 , Neslihan 9 , Aysun 9 , Gülden 8 Libero , Seda 8 
YUNANİSTAN Fragkiadaki 6 , Koutouxidou 7 , Sakoula 7 , Ntoumitreskou 6 , Tzanakaki 7 , Chatzinikolaou 7 , Vlachou Libero 8 , Plagiannakou 7 , Dirva 6 , Tiktapanidou 5 
SETLER 25-22, 25-22, 25-22 

Bakkal'la son kez 

Fatih Terim'in açıkladığı kadroda bulunmayan Mesut Bakkal, bugün Akdeniz Oyunları finalinde İspanya ile karşılaşacak Futbol Milli Takımı'nın başında son kez görev alacak 

Oyunlarda finale yükselen Milli Futbol Takımı'nın teknik kadrosu, Türkiye'ye dönüşte işsiz kalacak. 
Fatih Terim'in açıkladığı teknik ekiplerde yer almayan Mesut Bakkal ve Turan Mesçi, milli takımlardaki son görevlerine bugün çıkacaklar. Ersun Yanal döneminde yardımcı olarak çalışan Bakkal, "Burada moralimizi bozmadan elimizden geleni yapıyoruz. Takımın performansı ortada. Futbol Federasyonu'nun ve Fatih hocanın kararına saygılıyım. Ama keşke bizim dönüşümüz beklenseydi" dedi. Federasyondan Ümit Milli Takım teknik direktörlüğünü istediğini ancak kendisine bu görevin verilmediğini söyleyen Bakkal, "Bu konuda da taktiri kamuoyuna bırakıyorum" ifadesini kullandı. Almeria'dan dönüşte kendisine kulüp arayacağını belirten Bakkal, "Burada işimiz artık bitti. Hakkımızda hayırlısı olsun" diye konuştu.Yeni dönemde görev alıp almayacağı merak konusu olan 

Rakip Boğa 
Akdeniz Oyunları'nda Olimpik Milli Takım, bugün finalde ev sahibi İspanya ile karşılaşacak. Mücadele, oyunların kapanış töreni öncesinde TSİ 21.30'da Mediterranean Stadı'nda oynanacak. 

Bilet krizi 

Futbol Milli Takımı'nın İspanya ile oynayacağı final maçı öncesi ev sahibi ülke bilet konusunda zorluk çıkardı. Genel Müdür Vekili Mehmet Atalay'ın, maç için İspanyol yetkililerden bilet isteği önce, "Biletler satıldı" denerek geri çevrildi. Buna tepki gösteren Atalay, "Kapanış törenini boykot ederiz, hatta final maçını bile gözden geçiririz" tehtidinde bulunca, yetkililer, 100 bilet verdi. 

Pistte iki bronz 

Akdeniz Oyunları'ndaki atletizm müsabakalarının son gününde milli takım iki bronz madalya kazandı. Heptatlonda Anzhela Atroshchenko, 5870 puanla üçüncü olarak bronz madalya kazandı. Atroschenko yedili yarışmada 100 metre engellide 14.15 ile 957, yüksekte 1.70 ile 855, güllede 13.22 metreyle 742, 200 metrede 25.26 ile 863, uzun atlamada 6.17 metreyle 902, ciritte 40.73 metreyle 681 ve 800 metrede 2.16.61 ile 870 puan topladı. Bayanlar 4x400 metre bayrakta Özge Gürler, Birsen Bekgöz, Binnaz Uslu ve Pınar Saka'dan kurulu Ay - Yıldızlı ekibimiz, Fas'ın çekilmesiyle sadece üç ekibin yer aldığı yarışmada 3.40.75 ile İspanya ve Fransa'nın ardından bronz madalya aldı. 

Judoda revizyon 

Judo Federasyonu Başkanı Yusuf Yıldırım, Türkiye'nin tatamide birkaç yıl içinde ciddi bir revizyona gireceğini ifade etti. Milli takımı yıllardır sırtlayan Selim Tataroğlu, Irakli Uznadze, Bektaş Demirel, Neşe Şensoy gibi isimlerin spor yaşantılarının artık sonuna geldiklerinin altını çizen Yıldırım, "Onlar Türk judosunu yıllardır uluslararası arenada taşıyan isimler oldular. Hepsine teşekkür borçluyuz. Ancak artık altyapıdan da büyük bir potansiyel var. Bir yıl içinde milli takımda bu judocuların yerlerini genç ve yetenekli isimler alacak. Artık onlar Türk judosuna antrenör olarak hizmet etmeye devam edecek" dedi. 

Slovenya 12 - Türkiye 6 

Akdeniz Oyunları'ndaki son maçında Slovenya ile karşılaşan Sutopu Milli Takımı, üçüncü yenilgisini aldı. Müsabakayı 12-6 kaybeden Ay - Yıldızlı ekibimiz, dördüncü ve son maçında da galibiyetle tanışamadı. 8 ülkenin mücadele ettiği sutopu müsabakalarında milli takım, son sırayı aldı. 

Kaçaklar 

Akdeniz Oyunları'na katılan Fas kafilesinden 5 sporcu iş bulmak için sporcular köyünden kaçtığı ortaya çıktı. Sporculardan birinin Barcelona'da yakalandığı belirtilirken, diğer dört sporcunun İtalya'nın farklı kentlerine kaçtığı kaydedildi. Yetkililer, yaşları 23 ile 26 arasında değişen diğer sporcuların aranması için polisin geniş çaplı bir araştırma başlattığını duyurdular. 

Kortta dördüncü olduk 

Çift bayanlarda Pemra Özgen - Çağla Büyükakçay çifti ile Akdeniz Oyunları bronz madalya mücadelesine çıkan Tenis Milli Takımı, İtalya'ya boyun eğdi. Pemra - Çağla ikilisi, İtalyan Stefania - Verdiana'ya 6 3 ve 6 2'lik setlerle 2-0 yenilerek, oyunlarda dördüncü oldu. 

Madalya tablosu ÜLKE ALTIN GÜMÜŞ BRONZ TOPLAM 1.Fransa 56 50 46 152 2.İtalya 54 38 54 146 3.İspanya 41 56 48 145 4.TÜRKİYE 20 23 29 72 5.Mısır 14 10 18 42 6.Yunanistan 13 15 31 59 7.Tunus 13 6 15 34 8.Slovenya 10 8 17 35 9.Cezayir 9 5 11 25 10.S.Karadağ 8 9 12 29 


</TEXT>
</DOC>
