<DOC>
<DOCNO> 370540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun28.html </URL>
<DATE> 2005/08/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'yi karıştıran aşı Türkiye'de de kullanılıyor... 
</HEADLINE>
<TEXT>

     ABD'de içinde ''Thimerosal'' adlı cıva içeren koruyucu maddenin bulunduğu aşıların küçük çocuklarda otizm ve bazı diğer nörolojik rahatsızlıklara yol açtığı yönündeki iddialar yoğun şekilde tartışılıyor. 
     Konu, ABD'nin eski başkanlarından John Kennedy'nin yeğeni çevreci avukat Robert Kennedy Jr'ın Rolling Stone dergisi ve Salon adlı internet sitesinde yayımlanan makaleleriyle gündeme geldi. 
     Kennedy Jr, bu yazılarında, ABD'de küçük çocuklarda otizmin özellikle 1990'larda önemli artış göstermesinden, çocuk aşılarındaki Thimerosal'ın sorumlu olduğu işaretini veren bazı bulguların, federal sağlık yetkilileri tarafından hasır altı edildiğini savundu. 
     Thimerosal içeren aşıların çocuklarda nörolojik gelişme bozukluklarına yol açtığını belirten Kennedy Jr. ve bazı çevreler, iddialarında, ABD'nin Hastalık Kontrol ve Önleme Merkezi'nde CDC uzman Dr. Tom Verstraeten'in geçen yıllarda yaptığı bazı araştırmalara atıfta bulundu. 
     Kennedy Jr, Verstraeten'in, 2000 yılında açıklanan ve 100 bin çocuğu kapsayan araştırmasına göre, Thimerosal'in çocuklarda başta otizm olmak üzere, konuşmada gecikme, dikkat toplama bozukluğu ADD ve hiperaktivite gibi nörolojik bozukluklarda artışa yol açtığını yazdı. 
     Verstraeten'in bir araştırmasına göre, ilk 3 aylık dönemde Thimerosal içeren aşıların yapıldığı bebeklerin daha sonra otizm olma oranı, Thimerosal almayanlara göre 2.48 kat fazla. 
     Konunun gündeme gelmesiyle otistik çocukları bulunan yaklaşık 700 kişi, 21 Temmuz'da Washington'da Kongre önünde gösteri yaptı ve buna Kennedy Jr. da katıldı. Gösteride, Thimerosal içeren aşılarla otizmin bağlantılı olduğu görüşü işlendi ve federal destekle otizm konusunda daha fazla araştırma yapılması istendi. 
     ABD'nin federal sağlık yetkilileri, bütün bu gelişmeler üzerine basın toplantısı düzenleyerek konuyu tartıştı. 
     CDC Başkanı Dr. Julie Gerberding, ''Aşıların güvenliğine ilişkin kamuoyunda yeniden artan bir ilgi var. Özellikle Thimerosal'ın çocuklarda otizm vakalarıyla bağlantılı olup olmadığına ilişkin'' diyerek meselenin daha fazla araştırılması çağrısında bulundu. 
     ''Aileler yanıt istiyor'' diyen Gerberding, bir araştırmaya göre ABD'de halen her 166 çocuktan birinin otistik olduğunu söyledi. 
     Amerikan Pediyatri Akademisi'nin başkanı Eileen Ouellette ise ''otizm vakalarının nedenlerini, nasıl önlenebileceğini ve tedavi yollarını ortaya çıkarmak istiyoruz, ancak mevcut kanıtlar, otizme yol açan nedenler arasında aşıların yer aldığını göstermiyor'' diyerek, Thimerosal ile otizm arasında bağlantı bulunduğu görüşüne karşı çıktı. 
     Tıp Enstitüsü adlı Amerikan kuruluşunun konuya ilişkin yürüttüğü araştırmada da çocuklara yapılan aşılarla otizm arasında bir bağlantı bulunamadığı belirtildi. 
     Ancak ABD'de 1930'lardan beri çocuk aşılarında baz olarak kullanılan Thimerosal maddesinin kullanımına Amerikan ilaç firmaları, 2001'den itibaren son verdi. 
     Bu arada uzmanlar, aşıların nörolojik bozukluklara yol açtığı korkusuyla bazı ailelerin küçük çocuklarına aşı yaptırmaktan kaçındığına işaret ederek, bunun, özellikle İngiltere ve Hollanda'da kızamık ve boğmaca salgınlarına sebep olduğunu belirttiler. 
     
</TEXT>
</DOC>
