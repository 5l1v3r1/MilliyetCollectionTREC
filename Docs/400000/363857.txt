<DOC>
<DOCNO> 363857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/soneko02.html </URL>
<DATE> 2005/07/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'den dünyaya 705 milyon dolarlık kot... 
</HEADLINE>
<TEXT>

     Türkiye bu yılın ilk altı aylık döneminde dünyaya toplam 705 milyon dolarlık denim kot pantolon ihraç etti. İhracatın byük bölümü Almanya’ya yapılırken, toplam hazır giyim ve konfeksiyon ihracatının yüzde 8.7 arttığı bu dönemde kot pantolon ihracatındaki artış yüzde 50’yi aştı. 
     ANKA’nın TİM’den edindiği verilere göre, Türkiye’nin hazır giyim ve konfeksiyon ihracatında Çin faktörü ve Türk parasının değerlenmesiyle de yaşamaya başladığı sorunlara rağmen, demin ihracatçıları önceki yıllarda yakaladıkları ihracat ivmesini bu yıl da sürdürüyor. 
     Geçen yılın ilk altı aylık döneminde 466.2 milyon dolar olan Türkiye’nin kot pantolonu ihracatı bu yıl aynı dönemde yüzde 51 oranında artarak 705.3 milyon dolara kadar yükseldi. Aynı dönemde kot pantolon ihracatının da içerisinde yer aldığı dokuma konfeksiyon ürünleri ihracatı ise yüzde 13 artarak 2 milyar 473 milyon dolara çıktı. 
     Dokuma konfeksiyon ihracatında yaşanan 285 milyon dolarlık artışın tek başına 239 milyon dolarlık kısmı kot pantolon ihracatındaki artıştan kaynaklandı. 
     Kot pantolon ihracatının toplam dokuma ve konfeksiyon ihracatı içerisinde 2003 yılında yüzde 17, geçen yılın ilk altı ayında yüzde 21 olan payı bu yıl ise yüzde 29’a kadar yükseldi. 
     
     EN FAZLA İHRACAT ALMANYA’YA 
     Türk kot pantolon üreticileri bu dönemde en fazla ihracatı 144.9 milyon dolarla Almanya’ya yaptılar. İngiltere ise 97.8 milyon dolarlık ihracatla ikinci sırada yer alırken, Hollanda 59.6 milyon dolarla üçüncü oldu. Almanya’ya yüzde 28 ve İngiltere’ye yüzde 18 oranında ihracat artışı sağlanırken, Hollanda’ya yapılan ihracataki büyüme yüzde 88’i buldu. Türkiye İspanya’ya kot pantolon ihracatını yüzde 74 artırarak 41.8 milyon, ABD’ye ihracatını yüzde 34, Danimarka’ya ise yüzde 47 artırarak 40.4’er milyon dolara çıkardı. 
     En yüksek artış ise yüzde 209’la Çek Cumhuriyetine ihracatta yaşandı. Bu ülkeye 13.1 milyon dolarlık kot pantolon ihracatı yapıldı. İtalya’ya yapılan kot pantolon ihracatı ise yüzde 203 büyüyerek 29.1 milyon dolara ulaştı.İsveç’e ihracat yüzde 168 artarak 13.4 milyon, Fransa’ya ise yüzde 141 artarak 27 milyon dolara çıktı. 
     Aynı dönemde Türkiye’deki Avrupa Serbest Bölgesi’ne 60.4 milyon, AHL Serbest Bölgesi’ne 14.4 milyon, Trakya serbest bölgesi’ne ise 16 milyon dolarlık kot pantolon ihraç edildi. 

ANKA 
     
</TEXT>
</DOC>
