<DOC>
<DOCNO> 368653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko48.html </URL>
<DATE> 2005/08/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yahoo, Çinli "Alibaba.com"a 1 milyar dolarla ortak olacak... 
</HEADLINE>
<TEXT>

     Ünlü internet arama motoru Yahoo'nun Çinli e-ticaret sitesi ''Alibaba.com''un yüzde 35 hissesi için 1 milyar dolar ödemeye hazırlandığı bildirildi. 
     Görüşmelere yakın kaynakların verdiği bilgiye göre Yahoo, geçtiğimiz hafta halka arz edilen ve Nasdaq Borsası'nda işlem görmeye başlayan Baidu.com'un ardından Çin'in ikinci büyük internet sitesi olan Alibaba'nın yönetim hakkını da almak istiyor. 
     Çin basınında yer alan bazı haberlerde, Alibaba'nın Yahoo'ya satışı konusunda görüşmelerin tamamlandığı ve yarınki açıklama için basın kuruluşlarına davet gönderildiği ifade ediliyor. 
     Bazı yorumcular ise Yahoo'nun Japonya'da uyguladığı modeli Çin'e taşıyabileceğini belirtiyorlar. Japonya'da ''Yahoo Japan'' adıyla faaliyet gösteren internet devi, şirkette yüzde 33 hisse bulundururken, Japon Softbank'ın payı yüzde 42'ye çıkıyor. Yahoo bu durumda Japonya pazarında küçük ortak olarak yer alıyor. 
     Softbank'ın aynı zamanda Çinli Alibaba'nın ortaklarından biri olması ve gelişmesinde önemli rol oynaması, Yahoo'nun işini kolaylaştırıyor. 
     Yahoo'nun Alibaba'yı satın alması halinde, hızlı büyüyen açık artırma sitesi eBay'ın en önemli rakiplerinden biri haline geleceğine kesin gözüyle bakılıyor. 
     
     ALİBABA.COM 
     Çin'in ihracatının hızlı artmasında da rol oynadığı iddia edilen e-ticaret sitesi Alibaba.com, Çin'in Hangzhou kentinde 1999 yılında girişimci Jack Ma tarafından kuruldu. 
     B2B olarak da adlandırılan şirketler arası ticaret yanında son kullanıcıya da hizmet veren Alibaba.com, kısa zamanda Çin'den mal almak isteyen ithalatçıların en gözde internet sitesi haline geldi. 
     Yahoo, 2 yıl önce de Çinli internet arama motoru 3721.com'u 120 milyon dolara satın almıştı. 
     
</TEXT>
</DOC>
