<DOC>
<DOCNO> 374665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun15.html </URL>
<DATE> 2005/09/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kritik toplantı başlıyor... AB dışişleri bakanları bir araya geliyor 
</HEADLINE>
<TEXT>

     Avrupa Birliği gayri resmi dışişleri bakanları toplantısı, İngiltere'nin Cardiff kenti yakınlarındaki Newport kasabasında bugün yerel saatle 12.00'de TSİ 14.00 başlayacak. 
     Toplantının ilk gününde AB dışişleri bakanları, AB'ye aday ülke Türkiye, Bulgaristan ve Romanya ve Hırvatistan'ın durumlarını ele alacak. 
     Toplantının ilk gününde yapılacak oturumların önemli bir kısmının Türkiye konusuna ayrılması bekleniyor. 
     AB dışişleri bakanları, Türkiye'nin Kıbrıs konusunda yayınladığı deklarasyona karşı bir deklarasyon yayınlanması önerisini gözden geçirecek ve Türkiye ile başlayacak müzakerelerde yol haritası oluşturacak müzakere çerçeve belgesini ele alacaklar. 
     AA muhabirinin diplomatik kaynaklardan aldığı bilgiye göre, AB'nin Türkiye konusunda yayınlayacağı deklarasyonda, gümrük birliği yükümlülüklerinin her ülkeye ayrımcılık gözetmeksizin makul bir süre içinde uygulanması yolunda Türkiye'ye çağrıda bulunması bekleniyor. 
     Toplantılarda Rum kesimi ve Yunanistan'ın, Rum kesimi bandıralı gemilerin Türk limanlarına yanaşmasının sağlanması konusunda da baskı yapması bekleniyor. 
     Bu arada, AB toplantısının yapılacağı Galler bölgesinin ünlü turistik oteli Celtic Manor Resort etrafında geniş güvenlik önlemleri alındığı gözleniyor. 
     İngiliz polisinin otele giden yolu barikatlarla kapattığı, basın ve toplantılara katılacak heyetler dahil olmak üzere herkesi didik didik aradığı ve güvenlik kontrolünden geçirdiği gözleniyor. 
     AB üyesi ülkelerin devlet ve hükümet başkanlarından oluşan AB Konseyi, geçen 17 Aralık'taki zirvede, Türkiye'nin belirli koşulları yerine getirmesi halinde müzakerelerin 3 Ekim'de başlamasını kararlaştırmıştı. Koşulları yerine getiren Ankara, bu çerçevede, gümrük birliğinin AB'ye yeni katılan üyelere de uyarlanması için Ankara Antlaşması'nın ek protokolünü imzalamıştı. Türkiye, ek bir deklarasyonla, Kıbrıs Rum yönetimini tanımadığını belirtmişti. 
     Dışişleri Bakanı ve Başbakan Yardımcısı Abdullah Gül, AB dışişleri bakanlarının toplantısının ikinci gününe katılacak. AB'li bakanların Gül'e son gelişmeler hakkında bilgi vermesi bekleniyor. 
     Toplantının son gününde AB'li bakanlar, Irak, Ortadoğu ve Balkanlar'daki gelişmeleri de ele alacak. 
     
</TEXT>
</DOC>
