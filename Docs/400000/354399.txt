<DOC>
<DOCNO> 354399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko46.html </URL>
<DATE> 2005/06/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Yiğitler Barajı toplantısı İzmir'de yapıldı... 
</HEADLINE>
<TEXT>

     İzmir Valisi Yusuf Ziya Göksu, Kemalpaşa Organize Sanayi Bölgesi’ndeki fabrika sayısının her geçen gün arttığını, çok su kullanan bu fabrikalar nedeniyle yeraltı sularının azaldığını belirterek, Yiğitler Barajı’nın, sanayicinin katkısıyla yapılması gerektiğini söyledi. 
     İzmir’in Kemalpaşa İlçesi’nde yapımı planlanan Yiğitler Barajı’nın durumu, sanayicilerle yapılan toplantıda ele alındı. 
     Vali Göksu, toplantıdaki konuşmasında, Yiğitler Barajı’nın sadece devlet imkanlarıyla yapılmasının mümkün olmadığını, devlet yatırım programlarına girmeyeceğini, ancak sanayicinin kuracağı şirketin, maliyetin yarısını karşılaması durumunda, Ankara’ya giderek DSİ’nin yatırım programına aldırabileceğini söyledi. Özel İdare’den baraj yapımına kaynak aktarılabileceğini belirten Vali Göksu, dünyada tartışılan en önemli sorunların başında suyun geldiğini, Yiğitler Barajı hakkında en kısa sürede karar verilmesi gerektiğini kaydetti. 
     Yeraltı sularının her geçen gün azaldığını belirten Vali Göksu, Yiğitler Barajı’nın hem bölge çiftçisine, hem de Kemalpaşa Organize Sanayi Bölgesi’ne büyük katkı sağlayacak bir baraj projesi olduğunu bildirdi. Vali Göksu, barajın tamamlanmasıyla sanayicinin ucuz su imkanına kavuşacağını sözlerine ekledi. 
     DSİ 2. Bölge Müdürü Ayhan Sarıyıldız ise 1995 yılından beri 200 baraj inşaatının maddi olanaksızlıklar nedeniyle yarım kaldığını, bunlardan 55’inin geçen yıl bittiğini, 55’inin de bu yıl bitirileceğini ifade ederek, 2007 yılı sonuna kadar diğer barajların tamamlanmasının hedeflendiğini bildirdi. 
     Sarıyıldız, 1997 yılında Yiğitler Barajı’nın yapımı için Kemalpaşa Organize Sanayi Bölgesi ile anlaşma imzalandığını sözlerine ekledi. 
     Kemalpaşa Belediye Başkanı Yakup Karaca ise bir kişinin yılda 2 bin metreküp su kullandığını, bu miktarın 8 bin metreküpe çıkarılması gerektiğini söyledi. 
     
</TEXT>
</DOC>
