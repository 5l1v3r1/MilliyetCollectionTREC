<DOC>
<DOCNO> 383091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun27.html </URL>
<DATE> 2005/10/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hamas'a göre Filistin seçimlerinin sonuçları gerçekleri yansıtmıyor... 
</HEADLINE>
<TEXT>

     Hamas, Filistin'de dün yapılan yerel seçimlerin ardından bugün açıklanan resmi sonuçların halkın iradesini yansıtmadığını iddia etti. 
     Hamas'ın sözcülerinden Sami Ebu Zuhri, Filistin Seçim Komitesi'ni suçladığı açıklamasında, sonuçların çarpıtıldığını ve Filistin Devlet Başkanı Mahmud Abbas'ın lideri olduğu El Fetih'in önde gösterildiğini ileri sürdü. 
     Hamas'ın, seçim sonuçlarına resmen itirazda bulunmayacağını ifade eden Zühri, yerel seçim komisyonunun önyargılı bir açıklama yaptığını, Hamas olarak halka doğrunun ne olduğunu anlatacaklarını kaydetti. 
     Yerel Seçimler Yüksek Komisyonu Başkanı Cemal El Şubeki, Batı Şeria'daki 104 yerel meclisten 51'inin denetimini El Fetih'in, 13'ünün denetimini Hamas'ın, 40'ının denetimini ise diğer grupların kazandığını açıklamıştı. 
     Batı Şeria'da 82 kasaba ve köyde yapılan seçimler öncesindeki kamuoyu yoklamaları, Hamas'ın yüzde 30 oy oranıyla önde olduğunu gösteriyordu. 
     
</TEXT>
</DOC>
