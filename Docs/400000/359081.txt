<DOC>
<DOCNO> 359081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur16.html </URL>
<DATE> 2005/07/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cesedi bulan, katil çıktı 
</HEADLINE>
<TEXT>

     Cavit AKGÜN MUĞLA, DHA 

      MUĞLA’da 2.5 ay önce bulunan çürümüş, kimliği belirsiz kadın cesedinin sırrı çözüldü. Kent merkezine bağlı Orhaniye Mahallesi Kireç Sanayi Fabrikası karşısındaki tarlada cesedi bulunan 36 yaşındaki Nurten Turhan'ın, cesedin yerini polise bildiren 35 yaşındaki İsmail Karabulut tarafından öldürüldüğü ortaya çıktı. 
     Olayla ilgili soruşturmayı sürdüren Asayiş Şube Müdürlüğü ekipleri, kayıp başvurularını değerlendirmeye aldı. Cesedin Nurten Turhan’a ait olabileceğinden şüphelenilmesi üzerine Cinayet Büro Amirliği’ne çağırılan Veysel Turhan, çürümüş halde cesedi bulunan eşini, üzerindeki eşyalarından teşhis etti. 
     Muğla Asayiş Şube Müdürlüğü Cinayet Büro Amirliği tarafından başlatılan geniş çaplı araştırma sonucu öldürülen Nurten Turhan’ın katilinin de tarlada cesedi bulduktan sonra polisi arayan İsmail Karabulut olduğu ortaya çıktı. Muğla İl Emniyet Müdürlüğü tarafından yapılan açıklamada Cinayetin hırsızlık amacıyla işlendiğinin anlaşıldığı belirtildi. Asayiş Şube Müdürlüğü Cinayet Büro Amirliği ekiplerinin, cep telefonu kayıtlarından yola çıkarak öldürülen kadının son görüşmeyi, 1 ay önce cesedi bularak polise ihbar eden İsmail Karabulut ile yaptığı belirlendi. Bunun üzerine Karabulut'un Turhan'dan aldığı cep telefonunu sattığı kişi bulundu. Bu kişi de Karabulut'u teşhis etti. 
     Karabulut'un polisteki ifadesinde, Nurten Turhan ile Orhaniye Mahallesi Kireç Sanayi Fabrikası karşısındaki tarlada konuştuğunu, çanta ve cep telefonunu aldıktan sonra da öldürdüğünü itiraf ettiği öğrenildi. Karabulut'un yer göstermesi üzerine Nurten Turhan'ın çantası, nüfus cüzdanı, evlilik cüzdanı ve bir bankaya ait hesap cüzdanı bir kuyuda bulundu. Karabulut sevk edildiği nöbetci mahkemece tutuklandı. 
     
</TEXT>
</DOC>
