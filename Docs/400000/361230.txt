<DOC>
<DOCNO> 361230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/siy04.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başar Esad gelmiyor 
</HEADLINE>
<TEXT>


ELÇİN ERGÜN Ankara, MUHAMMET KAÇAR Rize DHA 


Başbakan Erdoğan'ın Şam ziyareti sırasında tatil için Türkiye'ye davet ettiği Suriye Devlet Başkanı Başar Esad, bu programından vazgeçti. Esad, geçtiğimiz günlerde Erdoğan'ı arayarak, ailesiyle Türkiye'de tatil yapmak istediğini bildirmişti. Esad'ın tatil planlarının kamuoyuna "Ankara temaslarını da kapsayan bir çalışma ziyareti" olarak yansımasının ardından Dışişleri Bakanlığı, "Esad'ın Ankara'ya planlı bir ziyareti söz konusu değil" açıklamasını yapmıştı. 
Başbakanlık Sözcüsü Akif Beki de, Esad'ın tatilinin planlanma aşamasında olduğunu, kesin bir tarihin söz konusu olmadığını bildirmişti. ABD, terörizmle mücadele çerçevesinde Suriye yönetiminin izole edilmesi yönündeki çağrılarını sürdürürken, Erdoğan'ın eşi Emine Erdoğan Şam'da Esma Esad'ın konuğu olmuştu. Kulislerde Emine Erdoğan'ın ABD ziyaretinde Laura Bush'la görüşememesinin gerçek nedeninin, Şam ziyareti olduğu konuşulmuştu. Erdoğan'ın son Amerika ziyaretinde de, ABD Başkanı Bush'un, Suriye ile Türkiye yakınlaşmasını eleştirmesi gündeme damgasını vurmuştu. 

Karamanlis, Rize'ye konuk 
Bu arada, Başbakan Erdoğan'ın, Türkiye'ye davet ettiği Yunanistan Başbakanı Kostas Karamanlis'i memleketi Rize'nin Güneysu ilçesinde ağırlayacağı belirtildi. 
Güneysu'ya 28 Ağustos'ta gelecek olan Karamanlis'in, Erdoğan'ın Merkez Mahallesi'ndeki evinde 2 gün kalacağı ifade edildi. Güneysu Belediye Başkanı Ahmet Minder, Erdoğan'ın önceki gün kendisini aradığını belirterek "Sayın Başbakanımız, 'Handüzü Yayla Şenliği'nin ne zaman yapılacağını sordu. Ben de 28 Ağustos Pazar günü yapılacağını hatırlattım. O tarihte Yunanistan Başbakanı Sayın Karamanlis ile birlikte Güneysu'ya geleceğini söyledi" dedi. 


</TEXT>
</DOC>
