<DOC>
<DOCNO> 360881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/axgun01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Elbiseyle yüzmekten iyidir' 
</HEADLINE>
<TEXT>


Ahmet Hakan, köşesinde 'Türbanla da denize girmeyiver tesettür mayo sakil ve maskara' dedi. 'Bu mayolar da ihtiyaçtan üretildi hem denize elbiseyle girmekten daha iyi' diyen tesettür mayo üreticileri ise isyan etti 

Berrin Haberveren 

Hürriyet gazetesi yazarı Ahmet Hakan Coşkun'a, 'sakil ve maskara' kıyafet olarak yorumladığı tesettür mayolarının üretici ve satıcılarından tepki geldi. 
Hakan'ın "hacı ağa tüccarların buluşu" olarak nitelediği tesettür mayoları üretenler, "Tüccar değiliz, bu ürün ihtiyaçtan doğdu" diyerek şu savunmaları yaptı 

'O bir otorite değil' 
Mustafa Karaduman Tekbir Giyim'in sahibi Bu konuda Ahmet Hakan otorite değil, çünkü İslami bir kimliği yok. Mayo da, etek, bluz gibi iç kıyafettir. Deniz kıyafeti olduğu için erkeklerin olduğu bir ortamda giyilmesi doğru değil. Estetik değil diyorlar ama giyen mankenler de çok beğeniyor. Bu dönemde satışlar artıyor. 

'Çocuklar için de var' 
Ömer Korkmaz Ranuna Tekstil'in ortağı Tesettür mayo kapalı bayanların bir ihtiyacıdır. Biz estetik verileri göz önünde bulunduruyoruz. Her sene modelleri değiştiriyoruz. İlk ürettiğimizde 'Bu pijama mı, eşofman mı ' diye dalga geçiliyordu şimdi zincir mağazalar 3. aydan arayıp talep ediyor. En küçükten, en büyük bedene üretimimiz var. Çünkü kız çocukları için bile tesettür mayo isteniyor. 

'Mayruk bile beğendi' 
Mehmet Şahin Haşema Tekstil'in sahibi Ahmet Hakan haşemayla ilgili ne gazete okumuş, ne televizyon izlemiş. Gözünü bunlara yummuş. Yıldırım Mayruk bile, 'Ben tasvip etmiyorum ama modaya uygun yaptıklarını görüyorum' dedi. Modaya uygunluk, kumaşın rengi, stilidir. Biz buna uymaya çalışıyoruz. Ben bu işe denize elbisesiyle, pantolonuyla giren insanlara bir çeki düzen vermek için girdim. İlk önce erkeklerle başladık ama 2 yıldır devre dışı kaldık, çünkü herkes uzun şort üretiyor. Biz Hacı ağa, tüccar değiliz. Üniversite okumuş insanım. Kendisini tekzip edeceğiz. 
Bilkent Üniversitesi İşletme Fakültesi Yard. Doç. Özlem Sandıkçı Burjuvalaşan kesimler tüketime yönelir. Bu İslami kesimde de var. Toplumdaki tüketim dinamiği, aktiviteler neyse, bu kesimler de onu yaşamak için kendilerine uygun ayarlama yapıyorlar. Bu, tesettür mayo gibi ürünlerle ortaya çıkıyor. 

'Ömrümde böyle sakil bir kıyafet görmedim' 

ÜMRAN AVCI İstanbul 
Türbanla denize girenleri eleştiren Hürriyet Gazetesi yazarı Ahmet Hakan Coşkun, tesettür mayoyu maskara kıyafet olarak niteledi. Coşkun, "Türbanla da denize girmeyiver" başlıklı dünkü yasında, "Tesettür mayosu adı verilen tuhaf giysi konusunda isyana teşvik eden tek unsur estetik kaygımdır. Tesüttür kıyafetleri satarak zenginliklerine zenginlik katan 'hacı ağa' tüccarlarının buluşu olan 'tesettür mayosu'nu, mankenler üzerinde gördüğümde inanın hem gülmüş, hem de utanmıştım. Çünkü ben ömrümde böyle sakil, böyle maskara bir kıyafet modeli görmedim" dedi. 

Vücuda yapışmayan kumaştan 

Tesettür mayolar su tutmayan ve bu nedenle vücuda yapışmayan kumaştan üretiliyor. Suda açılmaması için paça ve belde de lastik kullanılıyor. Bütün modellerde iç bone saçları topluyor onun üzerinde de kapşonla eşarp arası 2. bir örtü var. Üreticiler, bu mayoların elbiseyle denize girmekten daha iyi olduğunu belirtiyor. Fiyatları 60-75 milyon lira arasında değişen tesettür mayolarda bu yıl en çok pembe, lila, yeşil ve turkuaz renkleri tercih ediliyor. Mavi ise her yıl en çok satan renk fazla desene ise gerek yok. 

'Slip mayo da maskara' 

ÜMRAN AVCI İstanbul 
Prof. Dr. Hamdi Döndüren Uludağ Üniv. İlahiyat Fak. İslam Hukuku Anabilim Dalı Başkanı Çok umumi yerlerde girmeleri hoş kaçmıyor, doğru da değil. Tenha yerleri tercih ederek girmeleri hakları, örtüyle girmeleri de onların inancı gereği. Psikolojik olarak ve görüntü açısından, kalabalık plajlarda birkaç hanımın denize tesettürle girmesi hoş kaçmıyor çok dikkat çekiyor. Engellenmesi de doğru değil. O kıyafetlerle çok rahat edildiğini de düşünmüyorum. Orta yol bulunmalı. Sibel Eraslan Vakit gazetesi yazarı İnsanlar bir varoluş yolu bulmak için çaba sarf ediyorlar. Bu kararsızlık ve arama süreci içerisinde estetik dışı görüntüler de olabilir. Şimdi kadınların üzerinde estetik dışı görünen tesettür mayoları var. Ancak buna tahammül etmemiz gerekir. İnsani buluyorum. Zaman vermek lazım. Yazının ayrıca beni inciten bir kısmı da var. Böşürtülü kadınlar üzerinden konuşmak her zaman çok kolay. Mesela erkeklerin slip mayosu da bence çok estetik dışı ve maskara ama böyle bir yazı yazılmadı. 


</TEXT>
</DOC>
