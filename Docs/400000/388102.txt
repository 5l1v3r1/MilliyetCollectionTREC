<DOC>
<DOCNO> 388102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/ekonomi/eko08.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten ödüllü kurutma makinesi 
</HEADLINE>
<TEXT>


Arçelik, 'Yenilikçilik' ve 'Avrupa'nın en az enerji tüketen kurutucusu' ödüllerini alan çamaşır kurutma makinesini 500 YTL'den başlayan fiyatlarla satacak 

ÖZLEM BAY Gebze 

Arçelik Türkiye'de ilk yerli çamaşır kurutma makinesi üretimine başladı. Arçelik'in 42 kişilik tasarım ekibinin ürünü olan ve 'Eco Top Ten' Avrupa'nın en az enerji tüketen elektrikli kurutucusu ile 'Plus X Award 2005' Yenilikçilik ödüllerini alan çamaşır kurutma makineleri kasım ayından itibaren 500 YTL'den başlayan fiyatlarla satılacak. 
Çayırova tesislerinde düzenlenen basın toplantısında konuşan Arçelik Genel Müdürü Aka Gündüz Özdemir, ilk etapta yıllık 200 bin adet çamaşır kurutma makinesi üretileceğini, bunun 30 bininin iç pazara sunulacağını, 170 bininin ise ihraç edileceğini söyledi. 2006'dan sonra üretim rakamının 300 bin adete yükseltilmesi planlanıyor. 

Yeni üretim hattı 
Fiyat nedeniyle Türkiye'de yaygınlaşamayan bu ürünü Türk tüketicilerin kolay satın alabileceği bir ürün haline getirdiklerini kaydeden Özdemir, Çayırova tesislerinde 6 milyon 636 bin euroluk yatırımla yeni bir üretim hattı kurduklarını söyledi. Yeni üretim hattında 150 kişi çalışacak. Arçelik'in bugün Avrupa'nın ilk beş beyaz eşya üreticisi arasında yer aldığını vurgulayan Özdemir, geçen yıl 2.7 milyar euro ciro gerçekleştirdiklerini, bu yıl ise 3 milyar euro hedeflediklerini de belirtti. 
Arçelik Çamaşır Makinesi Ürün Direktörü Oğuzhan Öztürk ise Türkiye'de de pazarın büyüyeceğine inandıklarını kaydederek, kurutma makinesinin ciroya katkısının 30 milyon euronun üzerinde olmasını beklediklerini söyledi. 

Makinenin üzerine konulabilecek Arçelik Çamaşır Makinesi Ürün Direktörü Oğuzhan Öztürk, çamaşır kurutma makinesinin yer sorunu yaratmayacağını, özel bir kit ile çamaşır makinelerinin üzerine yerleştirilebileceğini söyledi. 
Öztürk şöyle devam etti "Haftada üç kez çamaşır yıkanan iki çocuklu bir ailenin çamaşır kurutma makinesi kullanımı sonucunda elektrik faturası yılda 100 YTL'yi geçmeyecek. Çamaşır kurutma makinelerinin giysileri yıprattığı görüşü ise doğru değil. Giysilerin yüzde 70'lik eskime payı kullanım sırasında, yüzde 20'si yıkanırken, yüzde 10'u ise kurutma etkisiyle oluyor." 

Pazar küçük 
Batı Avrupa'da üç çamaşır makinesine bir kurutma makinesi düştüğünü, Türkiye'de ise oranın 129'a 1 olduğunu söyleyen Öztürk, 10 yıl önce bulaşık makinesi üretimine başladıklarında da "Makineye ne gerek var" dendiğini, ancak şimdi vazgeçilmez ürünler arasında yer aldığını söyledi. 


</TEXT>
</DOC>
