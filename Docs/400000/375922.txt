<DOC>
<DOCNO> 375922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/gun03.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür Politika kapatıldı 
</HEADLINE>
<TEXT>


Almanya İçişleri Bakanı Schily, PKK'nın yayın organı Özgür Politika gazetesini yayımlayan yayınevini kapattı 

İRFAN ERGİ Frankfurt 

Türkiye'de PKK çizgisindeki Ülkede Özgür Gündem gazetesiyle benzer içerikte Almanya'da yayın yapan Özgür Politika gazetesi kapatıldı. Almanya İçişleri Bakanı Otto Schily, terör örgütü PKK'nın yayın organı olarak nitelendirilen gazeteyi yayımlayan E. Xani Presse-und Verlags-GmhH'yı kapattı. 
Yayınevinin Frankfurt yakınlarındaki Neu Isenburg'ta bulunan merkezine baskın düzenlenirken, çok sayıda belge ele geçirildi. 

Ağır darbe vuruldu 
Yayınevinin envanterine el konulan operasyonlarla bağlantılı olarak, PKK'ya bağlı olduğu bilinen bir haber ajansıyla kitap ve müzik yayınevine de baskın düzenlendi. 
Yayın ve faaliyetleri yasaklanan PKK'ye bağlı yayınevi ve ajanslarıyla örgütün medya faaliyetlerine ağır darbe vuruldu. Yasaklama kararı kapsamında Almanya'nın 8 eyaletinde 60 yerde arama ve gözaltı operasyonları düzenlendi. Eyalet içişleri bakanları ve yerel güvenlik birimlerinin işbirliğiyle düzenlenen arama ve denetimlerde çok sayıda belge, kanıt ve taşınmaza el konuldu. 

İslami örgüt... 
PKK'ya bağlı medya kuruluşlarının kapatma kararıyla eşzamanlı olarak, merkezi Essen'de bulunan "YATIM-Kinderhilfe e.V." adlı İslami yardım örgütü de kapatıldı. "YATIM - Çocuk Yardımı" adlı derneğin, 2002'de yasaklanan ve Filistin'deki Hamas örgütüne yardım ettiği saptanan "Al Aqsa e.V." adlı örgüte bağlı olduğu öne sürülüyor. 

'Göz yumamayız' 
İçişleri Bakanı Otto Schily, "Özgür Politika'nın, PKK'nın örgüt yapısına ait olduğu kanıtlanmıştır. PKK'nın talimatları Almanya'da yüksek düzeyli görevliler tarafından uygulanarak denetlenmektedir. Haber verme biçimiyle Özgür Politika Avrupa'daki PKK taraftarlarını bilgilendirmekte ve elindeki verileri yönetim kademesine aktarmaktadır. Bu yapılanmalar aynı örgüttür" yorumunu yaptı. 
Schily, "Türkiye'deki yeni saldırı ve çatışmaları göz önüne aldığımızda, hukuken geçerli yasak kararına rağmen PKK ve bağlı örgütlerin Almanya'da açıkça propaganda yapmasına rıza gösteremeyiz" dedi. 

İşte gerekçe 
Kapatma kararının hukuksal gerekçesi "E. Xani" Basın ve Yayım Limited Şirketi'ne yayın yasağı getirilmesi, Alman Dernekler Yasası'nın 3. maddesi uyarınca gerçekleştirildi. Yasak kararı, kuruluşun amaç ve faaliyetlerinin ceza yasalarına aykırı olmasına dayandırıldı. 

'Vakit' de yasaklanmıştı 

Almanya'da İçişleri Bakanlığı kararıyla yasaklanan ilk Türkçe günlük gazete "Anadolu'da Vakit" oldu. Yayınlarında, Almanya'da yasak olmasına rağmen "Musevi Soykırımı olmadığını" öne süren ve bir kez "Hitler haklıydı" manşeti atan gazete "ayrımcı, kışkırtıcı ve antisemitist yayınlar yaptığı" gerekçesiyle Federal Meclis'te soru önergesine konu oldu. Alman yasalarını çiğnediği gerekçesiyle İçişleri Bakanlığı'nca kapatılan gazetenin sorumluları hakkındaki savcılık soruşturması ise, ilgililerin adresleri bulunamadığı gerekçesiyle kapatıldı. Özgür Politika ile benzer içerikte yayın yapan Ülkede Özgür Gündem, halen Anadolu'da Vakit gibi Türkiye'de yayınlanıyor. 


</TEXT>
</DOC>
