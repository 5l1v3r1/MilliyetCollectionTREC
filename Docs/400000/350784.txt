<DOC>
<DOCNO> 350784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur01.html </URL>
<DATE> 2005/06/10/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Hırsızlık zanlısının açtığı ateşte 1 kişi öldü... 
</HEADLINE>
<TEXT>

     Antalya’da hırsızlık yaptığı evden kaçarken kendisini kovalayan kişilere silahla ateş açan hırsızlık zanlısı, bir kişinin ölümüne neden oldu. 
     AA muhabirinin aldığı bilgiye, Demircikara Mahallesi 1436. Sokakta meydana gelen olayda, girdiği bir evden hırsızlık yapan zanlı, vatandaşlar tarafından kovalanmaya başladı. 
     Kovalama sırasında, zanlının rasgele ateş açması sonucu Abdülkadir Şalvarlı 19 , boynundan vuruldu. Olay yerinde bulunanlar tarafından Özel Anadolu Hastanesi’ne kaldırılan Şalvarlı, yapılan tüm müdahalelere rağmen kurtarılamadı. 
     Olaydan sonra izini kaybettiren ve kimliği henüz belirlenemeyen hırsızlık zanlısının, Antalya Narenciye ve Seracılık Araştırma Enstitüsü Müdürlüğü’ne ait 220 dönümlük ağaçlık bahçeye kaçtığı bildirildi. 
     Bölgede geniş çaplı operasyon başlatan Antalya polisi, Narenciye ve Seracılık Araştırma Enstitüsü bahçesinde itfaiye ekiplerinin de yardımıyla yaptığı aramada, zanlının izine rastlayamadı. 
     Zanlının, sakin bir şekilde bahçeye girdiğini belirten Antalya Narenciye ve Seracılık Araştırma Enstitüsü Güvenlik görevlisi Deniz Birinci, "Söz konusu kişi, bize hiçbir şey sormadan nizamiye kapısından içeri girerek, ağaçlık alanda kayboldu. Biz de durumu hemen polise bildirdik. Bu kişinin hareketlerinden bir suç işlediğini anladım. Ancak yanımda kendimi savunmak için silah olmayınca müdahale etmedim" diye konuştu. 
     Polis yetkililerinden edinilen bilgiye göre, bir kişinin ölümüne neden olan zanlının yakalanması için düzenlenen operasyona 20 motosikletli yunus timi ile birlikte toplam 100 polis katıldı. 
     Olayda hayatını kaybeden Şalvarlı’nın, Gaziantep’ten tatil için bugün Antalya’ya geldiği ve yakınlarının yanında kaldığı öğrenildi. 
     Öte yandan hırsızlık zanlısını yakalamak için çalışma yapan polis ekipleri, beyaz gömlekli olduğu belirlenen 25 yaşlarındaki şüphelinin olay yerine yakın bir yerde görüldüğü ihbarı üzerine, yeniden harekete geçti ve Yeşilbahçe Mahallesi Çınar Caddesi’nde bir market önünde iki kişiyi gözaltına aldı. 
     Yapılan ilk incelemelerde, yakalanan zanlıların başka bir suçtan arandıkları bildirildi. 
     
</TEXT>
</DOC>
