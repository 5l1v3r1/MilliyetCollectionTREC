<DOC>
<DOCNO> 366963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun24.html </URL>
<DATE> 2005/08/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ekber Genci'nin durumu kötüleşti 
</HEADLINE>
<TEXT>

     İran'da, 6 yıla mahkum muhalif gazeteci Ekber Genci'nin sağlık durumunun kötüleştiği bildirildi. 
     Genci'nin bulunduğu Milad Hastanesi'nden yapılan açıklamada, Genci'nin cerrahi müdahale için doktorlarla işbirliği yapmadığı belirtildi. Genci'nin tıbbi müdahaleye izin vermemekte ısrar ettiği ifade edilen açıklamada, bu sürecin devamının ''tehlikeli sonuçlar'' ortaya çıkaracağı vurgulandı. 
     ''Genci doktorlarla işbirliği yapmıyor ve bu durum sağlığını geçen günlere oranla daha da kötüleştiriyor'' denilen açıklamada, tıbbi müdahaleyi kabul etmemenin Genci'nin sağlığı açısından tehlikeli olduğuna dikkat çekildi. 
     Genci, aydın ve yazar cinayetlerinde üst düzey yetkililerin parmağı olduğunu söylemek, yalan beyanda bulunmak, üst düzey yetkililere hakaret etmek ve ülke güvenliğini tehlikeye düşürmek gibi suçlamalardan Ocak 2001'de 6 yıl hapis cezasına çarptırılmıştı. 
     Mahkum bulunduğu Evin hapishanesinde açlık grevi başlatan Genci, aşırı kilo kaybetmesi ve dizindeki sorun nedeniyle 18 Temmuz'da, Tahran'daki Milad Hastanesi'nde tedavi altına alınmıştı. 
     Yargı Erki Başkanı Ayetullah Mahmud Haşimi Şahrudi, Genci'nin durumunun af koşullarına uygun olup olmadığının incelendiğini açıklamış, ancak son günlerdeki açıklamalarının kendi durumunu zora soktuğunu söylemişti. 
     
</TEXT>
</DOC>
