<DOC>
<DOCNO> 380790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun06.html </URL>
<DATE> 2005/09/23/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Teksas'ta yaşayan Türk vatandaşlarına Rita uyarısı... 
</HEADLINE>
<TEXT>

     ABD’yi tehdit eden Rita Kasırgası nedeniyle, Türkiye’nin Houston Başkonsolosluğu’ndan bölgede yaşayan Türk vatandaşlarına yönelik bir uyarı mesajı yayınlandı. 
     Mesajda, bölgedeki Türk vatandaşlarından, Cumartesi günü sabah saatlerinde Texas’da etkili olması beklenen Rita kasırgasıyla ilgili gelişmeleri yerel televizyon istasyonlarından takip etmeleri, yerel ya da federal makamların tahliye uyarılarını titizlikle yerine getirmeleri istendi. 
     Yayınlanan mesajda "Vatandaşlarımızın yerel makamların ikazlarına uyarak tahliye edilmesi gereken bölgelerden ivedilikle ayrılmaları ve kasırga sonrasında mümkün olan en kısa sürede Türkiye’deki yakınlarıyla irtibata geçmeleri önem arzetmektedir" denildi. 
     Başkonsolosluk mesajında, kasırgadan etkilenen vatandaşlarımızın, yardım taleplerini 713-6225849, 713-7038009 ve 832-661-2685 numaralı telefonlardan Houston Başkonsolosluğu veya 202-612 6701 numaralı telefonlardan Washington Büyükelçiliği’ne iletmelerinin mümkün olduğu ifade edildi. 
     
</TEXT>
</DOC>
