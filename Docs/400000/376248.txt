<DOC>
<DOCNO> 376248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/axgun02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşananlar haklı olduğumuzu gösterdi' 
</HEADLINE>
<TEXT>


PKK'ya 'kayıtsız şartsız silah bırakma' çağrısı yapan 150 aydın adına yeni bir açıklama yapan Prof. Gençay Gürsoy, "Etnik çatışmaya sürükleniyoruz" dedi 

LUBE AYAR İstanbul 

PKK'ya "kayıtsız şartsız silah bırakma" çağrısı yapan 150 aydın, yeni bir ortak açıklamayla, son günlerde yaşanan olayları ancak ülkedeki barış yanlısı kesimlerin kararlı, soğukkanlı ve akılcı çabalarının durdurabileceğini söyledi. 
İstanbul Tabip Odası Başkanı Prof. Dr. Gençay Gürsoy tarafından 150 aydın adına yapılan açıklamada, gelişmelerden duyulan kaygılara yer verildi. Açıklamada, PKK'nın bir ayla sınırlı "eylemsizlik" kararı yetersiz bulunarak şöyle denildi 
"Güvenlik güçleri yer yer kitlesel özellik taşıyan ve Abdullah Öcalan'a destek amacıyla yapılan gösterileri en sert yöntemlerle bastırmaya çalışırken, Kürt vatandaşlara karşı yapılan saldırılara çoğu zaman seyirci kalıyor. Değişik kentlerde patlak veren linç girişimleri hızını artırırken, devleti temsil eden yöneticiler bu vahim olaylara karşı açık seçik tavır almıyor, hatta zaman zaman bunlar teşvik ediliyor. Örneğin Ayvalık'tan birçok aile yerleşimlerini terk edip göç ediyor." 

İsrail örneği 
En üst düzey askeri yetkililerin ağzından "Filistin" benzetmeleri yapılırken, devletin İsrail'le özdeşleştirildiğini ileri süren açıklamada şu ifadeler kullanıldı 
"Silahlı PKK sorumluları barış çağrılarını dile getirirken bile kanlı eylem tehditlerinde bulunmakta sakınca görmüyor. Son haftalardaki barış yanlısı girişimleri bile ihanetle suçlayan milliyetçi tepkileri ve 40 bine varan ölüme mal olmuş silahlı çatışmanın yarattığı psikolojik ortamı hiç kaale almayan PKK, sorunu bu çatışmanın baş aktörü durumundaki Öcalan ile sınırlıyor. Taleplerimizin arkasında durduğumuzu ve çabalarımızı sürdüreceğimizi kamuoyunun bilmesini istiyoruz." 

'Haklı çıktık' 
Milliyet'e konuşan Gürsoy, olayların etnik çatışmaya doğru sürüklendiğini savunarak şöyle konuştu 
"Biz bu tehlikeyi gördüğümüz için yola çıktık. Yaşananlar, endişelerimizin haklı olduğunu gösteriyor. Bir an önce bir şeyler yapılmalı. Bu sorun sadece aydınların girişimleriyle çözümlenemez. Yarın linç girişimleri ve provokatif eylemler bir ölümle sonuçlanırsa önü alınmaz bir tırmanış başlayabilir. Bunun yaşanması da an meselesi." 
Türkiye Ekonomik ve Sosyal Etüdler Vakfı TESEV Başkanı Can Paker ise, son dönemlerde Türkiye'de yaşanan olumlu gelişmelerin yerel ve etnik milliyetçiliği ayağa kaldıran bir süreci başlattığını savundu. 
PKK'nın Türkiye'yi bir anarşi ortamına sokacak her tür eylemden kaçınması gerektiğinin altını çizen Avukat Ergin Cinmen ise, "Amaç, Türkiye'nin AB sürecindeki adımlarını engellemekse bunun herkese zararı dokunacaktır" dedi. 


</TEXT>
</DOC>
