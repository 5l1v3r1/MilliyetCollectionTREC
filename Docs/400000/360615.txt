<DOC>
<DOCNO> 360615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo11.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuhaf bir maç 
</HEADLINE>
<TEXT>


Son şampiyon Liverpool, Devler Ligi macerasına bugün TNS karşılaşması ile başlayacak. 800 kişilik köy takımı olan Galler temsilcisi ile İngiliz ekibinin mücadelesi merakla bekleniyor 

KAAN BORA 


Henüz 49 gün önce İstanbul'da Şampiyonlar Ligi kupasını kaldıran Liverpool, Premier Ligi 5. sırada bitirmesine rağmen UEFA'nın özel izniyle organizasyona son şampiyon unvanıyla katılma hakkı kazandı. Kırmızı - Beyazlılar bu sezonki mücadelesine ise kendi gücünden çok uzakta v e tanınmayan bir ekiple oynayacağı 1. ön eleme ilk maçıyla başlayacak. 
Rafael Benitez'in öğrencileri Anfield Road'da Galler şampiyonu Total Network Solutions takımını konuk edecek. TNS sadece 800 kişilik Llansantffraid köyünün temsilcisi. Liverpool kentine 100 kilometre uzaklıkta ama tarihinde ilk kez bu kadar büyük bir kulüp ile karşılaşacak. 1998'den bu yana sponsor desteği alan Yeşil - Beyazlılar'ın bir sezonluk tüm harcamaları 500 bin pound tutuyor. Liverpool'un kaptan Gerrard'a verdiği haftalık ise 100 bin pound. 
Maçlarını ortalama 334 seyirciye oynayan Total Network'un tribünlerini en çok doldurduğu maçta tribünde 1042 taraftar yer almış. Liverpool'un seyirci ortalaması 42 binin altına düşmüyor. 19 Temmuz'daki rövanş maçı TNS'nin sahası Şampiyonlar Ligi standartlarına uymadığı için Wrexham'ın 10 bin kişilik stadına alındı. 
Kulüp Başkanı Mike Harris oyuncularının Gerrard, Morientes ve Baros gibi yıldızlarla aynı sahayı paylaşmasını onlar açısından bir rüya olarak görüyor. Harris, "Tabii ki Liverpool kazanacak ama biz de onurumuzla mücadele edeceğiz" diye konuşuyor. 
İki sezon önce bir başka İngiliz takımı Manchester City ile UEFA Kupası'nda karşılaşan TNS sahadan 2-0 ve 5-0'lık skorlarla mağlup ayrılmıştı. Liverpool - TNS eşleşmesinin galibi şimdiden belli ama Galler temsilcisinin futbolcuları torunlarına anlatacakları bir maça çıkacakları da su götürmez bir gerçek. 

NOTLAR.. NOTLAR.. 
Gerrard için gözyaşı 
Total Network Solutions takımının büyük bir bölümü Liverpool kentinden geliyor ve doğal olarak Kırmızı - Beyazlı ekibi destekliyorlar. Teknik Direktör McKenna bugünkü maç öncesi oyuncularının Liverpool tutkusuna ilginç bir örnek veriyor İrlanda'da yeni sezona hazırlanıyorduk. Gerrard'ın Chelsea'ye imza attığı haberi geldi. İki oyuncum Lawless ve Beck neredeyse ağlayacaklardı. 

Onların da bir Rooney'si var 
Yeşil - Beyazlı ekipte de bir Rooney forma giyiyor. Bu sezon TNS'ye transfer olan Thomas Rooney, Manchester United'da top koşturan dünyaca ünlü futbol yıldızı Wayne Rooney'nin kuzeni... İngiltere 3. Lig takımlarından Macclesfield Town'dan transfer edilen 21 yaşındaki golcü, eğer soyadı gibi kuzeninin yeteneklerinin bir kısmına bile sahipse Liverpool'a zor anlar yaşatabilir. 

Kapalı gişe oynayacaklar 
İstanbul'da takımına verdiği müthiş destekle Şampiyonlar Ligi zaferinde başrol oynayan Liverpool seyircisi küçük maç, büyük maç ayrımı yapmıyor. Anfield Road'da oynanacak karşılaşmanın tüm biletleri satıldı ve bugün tribünde 45 bin taraftarın olacağı bildirildi. Kupayı aldıktan sonra ilk kez seyircisinin önüne çıkacak olan Liverpool karşısında az da olsa TNS değil Everton taraftarı yer alacak. 

R.Madrid film oldu 

Dünyanın en başarılı kulüplerinden biri olan Real Madrid'in filmi çekildi. Eflatun - Beyazlı ekibin tutkulu bir taraftarı olan ünlü İspanyol yönetmen Barjo Manso, "Real" adıyla uzun metrajlı bir filme imza attı. Madrid, New York, Senegal, Tokyo ve Venezuella'da 1 yıl 4 ay süren çekimler için 6 milyon Euro harcandığı bildirildi. 25 Ağustos'ta gösterime girecek filmin Türkiye'de yayınlanması için çalışmalar sürüyor. 

Yıldıray müjdesi 

Antrenman maçında sol dizinden sakatlanan Hertha Berlinli Yıldıray Baştürk'ün yeni sezona yetişeceği açıklandı. Kulüp Doktoru Thomas Sennewald, "Yıldıray kendisine fazla güvendiği için zaman zaman antrenmanlarda onu durdurmak zorunda kalıyorum. Ancak dizindeki hücre yapısının kendisini yenilemesi için en az 10 gün geçmesi gerekli. Onu Hannover ile oynayacağımız sezonun ilk maçına kadar iyileştireceğiz" dedi. 

Laporta çıldırınca 

Barcelona Kulübü Başkanı Juan Laporta'yı çıldırttılar. Barcelona havalimanında yolculuk etmeye hazırlanan Laporta x - ray cihazının içinden üç defa geçti ve her seferinde alarm verdi. Güvenlik görevlilerinin bir kez daha ricada bulunması üzerine oldukça sinirlenen tecrübeli futbol adamının ayakkablarını fırlatıp, pantolonunu indirerek cihazdan o şekilde geçmeye çalıştığı ifade edildi. Laporta bu olayın medyaya yansıması üzerine özür diledi. 

Fiore Fiorentina'da 

Geçen sezon Lazio'dan Valencia'ya büyük umutlarla transfer olan ama İspanya Ligi'nde bekleneni veremeyen Stefano Fiore, İtalya'ya döndü. 30 yaşındaki forvet son hafta Brescia karşısında aldığı galibiyetle Serie A'da kalan Fiorentina ile anlaştı. Yıldız oyuncunun, Mor - Beyazlı kulüpte 1 yıl kiralık olarak forma giyeceği açıklandı. 


</TEXT>
</DOC>
