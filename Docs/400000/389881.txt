<DOC>
<DOCNO> 389881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo26.html </URL>
<DATE> 2005/10/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
La Liga'nın "Büyük babası" Carboni, 40 yaşında formayı kaptı... 
</HEADLINE>
<TEXT>

     İspanya Birinci Futbol Ligi La Liga takımlarından Valencia'da forma giyen Amedeo Carboni, tarihsel bir rekora doğru koşuyor. 
     Valencia'nın hafta sonunda yaptığı Real Madrid maçında son 12 dakikada sahaya çıkan İtalyan savunma oyuncusu Amedeo Carboni, 40 yaşından 6 ay 17 gün alarak bu ligde forma giymiş en yaşlı 2. futbolcu unvanını elde etti. 
     Carboni, 1 ay daha takımıyla sahaya çıkarsa 2003 yılında çıktığı Deportivo La Coruna maçıyla rekoru elinde bulunduran Brezilya doğumlu Donato'yu da geçmiş olacak. 
     Valencia CF Kulübü'nün resmi sitesine açıklamalarda bulunan Carboni, kötü gidişe son verdiği ve yeniden takımda yer almaya başladığı için mutlu olduğunu söyledi. 
     Daha önce İtalya'nın AS Roma ve Sampdoria Cenova takımlarında forma giydikten sonra 32 yaşında 1997 yılında yaklaşık olarak 2.5 milyon dolara Valencia'ya transfer olan ve yoğun eleştiri alan Carboni, ''Buraya geldiğimden beri en büyük başarım, insanların benim hakkımdaki düşüncelerini değiştirmek oldu'' dedi. 
     Carboni'nin, futbol dünyasında forma giyen gelmiş geçmiş en yaşlı futbolcu rekorunu elinde bulunduran 1935 yılında Real Sociedad teknik direktörlüğü yaparken kendi kendini takıma seçerek 44 yaşında sahaya çıkan ve Valencia CF maçında oynayan İngiliz Harry Lowe'un unvanını elinden alabileceği belirtiliyor. 
     
</TEXT>
</DOC>
