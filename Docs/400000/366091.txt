<DOC>
<DOCNO> 366091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko44.html </URL>
<DATE> 2005/08/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Arçelik, nostalji buzdolabı üretti... Şirket haberleri... 
</HEADLINE>
<TEXT>

     Arçelik A.Ş, 50. yılına özel nostalji buzdolabı üretti. 
     Arçelik'ten yapılan açıklamaya göre, geçtiğimiz ay piyasaya sunulan ve sınırlı sayıda üretilen bej ve bordo renk Arçelik buzdolapları, Türk mutfaklarında nostalji rüzgarı estiriyor. 
     Nostalji serisinde geçmişin çizgilerini ön plana çıkarabilmek amacıyla özel tasarlanan buzdolabı, sahip olduğu çizgisi ve kullanılan özel boyama sistemiyle tüketicilere, yıllar öncesinin sıcaklığını yaşatıyor. 
     Satışa sunulduğu andan itibaren beklenilenin üzerinde ilgi gören Nostalji serisi buzdolapları, 1955 B modeli bej rengi tek kapılı seçeneğinde 217 litrelik, 1955 K modeli bordo rengi iki kapılı seçeneğinde ise 312 litrelik iç hacime sahip. 
     
     GARANTİ LEASİNG 

     Finansal Kiralama Şirketleri Derneği FİDER yayınladığı 2005 yılı ikinci çeyrek sonuçlarına göre Garanti Leasing, en fazla işlem hacmi ve sözleşme gerçekleştiren şirket oldu. 
     Garanti Leasing'den yapılan açıklamaya göre, sektör genelinde ilk altı ayda 16 bin 456 adet sözleşme gerçekleştirilirken Garanti Leasing 3 bin 104 adet sözleşme ile yüzde 18.9'luk pazar payına ulaştı. 
     Aynı dönemde 1.8 milyar dolar olan toplam işlem hacminin 334.9 milyon dolarlık kısmını Garanti Leasing gerçekleştirerek, işlem hacminde yüzde 18.6'lık pazar payı yakaladı. 
     Sektör genelinde geçen yılın aynı dönemine göre yüzde 40 oranında bir büyüme kaydedilirken, Garanti Leasing aynı dönemde işlem hacmini yüzde 92 oranında artırmayı başardı. 
     
     OTOKAR.COM.TR YENİLENDİ 

     Savunma sanayii ve ticari araç üreticisi Otokar, web sitesini yeniledi. 
     Otokar'dan yapılan açıklamaya göre, sitede, şirketle ilgili kurumsal bilgilerin yanı sıra Otokar'ın ürün gamında yer alan tüm araçlarla ilgili ayrıntılı bilgiler yer alıyor. 
     Sitenin daha önceki versiyonunda da yer alan yatırımcı ilişkileri bölümü özel durum açıklamalarının yanı sıra mali tablo ve raporlarla destekleniyor. 
     Otokar'ın Türkiye çapındaki tüm bayileri, yetkili servisleri ve yedek parça satış noktalarıyla ilgili bilgilerin bulunduğu hizmet ağı bölümü, müşterilere ve potansiyel müşterilere ihtiyaç duydukları tüm bilgileri güncel olarak sunuyor. 

     
</TEXT>
</DOC>
