<DOC>
<DOCNO> 360868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/dunya/axdun02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant'ta Irak toplantısı 
</HEADLINE>
<TEXT>


BARKIN ŞIK Ankara 


Türkiye, Irak'ta 15 Ağustos'a kadar tamamlanması, 15 Ekim'e kadar da referanduma sunulması planlanan yeni anayasa ile ilgili görüşmelerin bir bölümüne ev sahipliği yapıyor. Dışişleri Bakanlığı ile Ortadoğu ve Balkan İncelemeleri Vakfı'nın organizasyonuyla Abant'ta başlayan ve gizli tutulan toplantılara, Irak'taki bütün grupların temsilcilerinin yanı sıra Irak Adalet Bakanlığı Müsteşarı İsmet Abdülmecit ile Türkiye'nin Irak Özel Temsilcisi Osman Korutürk de katılıyor. Korutürk'ün bugün toplantıya ilişkin bir açıklama yapacağı kaydedildi. Beyin fırtınası niteliğinde geçeceği ve anayasa yazım tekniği üzerinde de durulabileceği belirtilen görüşmelerin bugün sona ereceği öğrenildi. 
Türkiye, yeni anayasada, Türkmenlerin "asli" unsur olarak yer almasını ve Kerkük'ün özel statüsünün korunmasını istiyor. Kerkük ve petrol varlıklarının belirli bir gruba mal edilemeyeceği, doğal kaynakların tüm Iraklılara ait olduğu ve Irak'a komşu ülkelerin beklentilerinin de bu yönde olduğu yolundaki görüşlerin Türkiye tarafından toplantıda bir kez daha dile getirilmesi bekleniyor. 



</TEXT>
</DOC>
