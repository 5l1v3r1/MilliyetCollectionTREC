<DOC>
<DOCNO> 374241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/gun03.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki diploma' formülü 
</HEADLINE>
<TEXT>


Bakan Çelik'in formülüne göre, meslek lisesi ve imam hatip öğrencileri, fark dersleriyle genel lise diploması da alabilecek 

ANKARA Milliyet 

Milli Eğitim Bakanlığı MEB , Yükseköğretim Kurulu'nun YÖK 28 Şubat sürecinde meslek ve imam hatip lisesi İHL öğrencilerine getirdiği farklı katsayı uygulamasını kaldıracak bir ara formül geliştirdi. Bakan Hüseyin Çelik'in dün Sabah gazetesine, "kamuoyunda tartışılmalı" diyerek açıkladığı formüle göre, meslek ve İHL öğrencileri genel liseyle aralarındaki fark derslerini vererek iki diploma sahibi olabilecek. 

Fark kapanacak 
MEB, hükümetle YÖK arasında üniversiteye girişte uygulanan farklı katsayı nedeniyle yaşanan gerginliğe son noktayı koymak amacıyla çalışmalarını hızlandırdı. Çelik ve kendisine yakın bürokratların geliştirdiği formülle, genel lise ve meslek lisesi öğrencileri arasında eşitliği sağlayacak yeni bir sistem oluşturulacak. 
Edinilen bilgiye göre, tercih ettikleri meslekle ilgili alan dersleri gören meslek ve İHL öğrencileri, genel lise öğrencileriyle aralarındaki farkı kapatmak amacıyla ek dersler alabilecek. Bu öğrenciler hem kendi müfredatlarındaki derslerden hem genel lise derslerinden sorumlu olacak. Hem kendi okul diplomalarını, hem genel lise diplomasını alacaklar. 
MEB yetkililerine göre, meslek ve İHL öğrencileri konu açıklarını kapatacak. Örneğin az matematik dersi gören İHL öğrencileri, 4 yıllık lise müfredatındaki konuları da okuma hakkına sahip olacak. 
Fark dersleri genellikle 4 yıllık genel lise müfredatını kapsayan ve ÖSS'de ağırlıklı olarak soru çıkan konulardan oluşacak. 

İHL'liler avantajlı 
Böylece, bazı meslek liselerine göre genel liselerdeki ders saatlerini tamamlama olanağı daha yüksek olan İHL'liler avantaj kazanabilecek. Yetkililere göre, meslek liselilere tanınacak yeni haklarla mesleki ve teknik eğitim daha çok tercih edilecek. 


</TEXT>
</DOC>
