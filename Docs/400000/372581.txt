<DOC>
<DOCNO> 372581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur31.html </URL>
<DATE> 2005/08/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
20 bin sözleşmeli öğretmene izin çıktı... 
</HEADLINE>
<TEXT>

     Milli Eğitim Bakanı Hüseyin Çelik, Maliye Bakanlığı'ndan 20 bin sözleşmeli öğretmen kadrosu için izin çıktığını belirterek, başvuruların alınması için Bakanlar Kurulu kararının beklendiğini bildirdi. 
     Çelik, öğretmenevlerinin kuruluşunun 25. yıldönümü dolayısıyla Başkent Öğretmenevi'nin bahçesinde düzenlenen ''Öğretmenevleri Tanıtım Sergisi''nin açılışının ardından gazetecilerin sorularını yanıtladı. 
     Hüseyin Çelik, bir soru üzerine, öğretmen açığını kapatmak amacıyla Maliye Bakanlığı'ndan 30 bin sözleşmeli öğretmen kadrosu istediklerini, ancak 20 bin kadro için izin çıktığını bildirdi. Çelik, ''Sözleşmeli öğretmenlik için Bakanlar Kurulu'ndan karar çıkması için gerekli yazılar yazıldı. Bakanlar Kurulu kararı çıkacak, bu da bu hafta içinde bitecek. Sözleşmeli öğretmenlik meselesini de öğretmen atamalarının yapılacağı 29 Ağustos'a yetiştirmeye çalışacağız'' dedi. 
     
     'ÖZEL SEKTÖR BİZİM İSTEDİĞİMİZ FİYATA İNDİ' 

     Bir gazetecinin, ücretsiz ders kitabı dağıtımıyla ilgili ders kitapları ihalesinin iptal edildiğini, ancak daha sonra yayınevleri ile uzlaşma sağlandığını belirtmesi üzerine Çelik, şunları kaydetti 
     ''Özel sektör, bizim inmelerini istediğimiz fiyata indikleri için onlara bu kitapları sipariş ettik. Tabii ki hepsini özel sektöre vermedik. Milli Eğitim Bakanlığı'nın bizzat kendisinin ürettiği kitaplar var. Özel sektörden temin ettiğimiz kitaplar var. Ben üç sefer ihaleyi iptal ettim, ancak özel sektördeki kitap yayıncıları, kitap üreticileri bizim istediğimiz fiyata geldikleri için onlardan aldık. Burada esas olan kamu yararıdır, kamu yararı gözetilmiştir. Eğer o ihaleleri iptal etmeseydik çok daha yüksek fiyatlarla satın almamız gerekiyordu, bizim de bunu yapmamız mümkün değildi.'' 
     
     KAYIT PARASI 

     Çelik, bir gazetecinin, okullara kayıt sırasında velilerden bağış alındığı yönünde duyumlar ulaştığını belirtmesi üzerine, bu tür haberlerin kendisine de geldiğini, ancak bugüne kadar dilekçeyle başvuran olmadığını bildirdi. Geçmiş yıllarda vatandaşların bu konudaki imzalı dilekçelerinin gereğinin yapıldığını ifade eden Çelik, velilerden zorla bağış alan yetkililere en ağır cezayı vereceklerini söyledi. Çelik, şöyle konuştu 
     ''Okul aile birliklerini kurduk, onlara yetkiler verdik. Hali vakti yerinde olan insanlar gönüllü olarak okul aile birliklerine bağışta bulunabilirler. Hali vakti yerinde olmayan, geçim sıkıntısı çeken insanlara 'çocuğunuzu okula kayıt ettirmek istiyorsanız şu kadar para ödeyeceksiniz' diye dayatmada bulunmak kesinlikle insani değil. Bize bu manada şikayet gelirse o insanlara çok ağır cezalar uygulayacağız.'' 
     
     ÜNİTE DERGİLERİ 

     Ünite dergileri konusuna da değinen Çelik, ''Türkiye'de bir dergi sıkıntısı var'' dedi. 
     Bu konuda valiliklere bir genelge göndereceğini belirten Çelik, şunları söyledi 
     ''İlköğretim öğrencilerine 105 milyon ücretsiz ders kitabı dağıtacağız. Devlet bundan dolayı ciddi bir mali külfetin altına giriyor. Ama aynı içeriğe sahip olan tek formalık dergiler üretiyorlar ve bu kitapların üç katı fiyatına, neredeyse çocuklara zorla aldırıyorlar. Şüphesiz ki kimse kimsenin alnına silah dayayarak bunu yapmıyor ama sınıftaki 10 çocuğa aldırılıyor ve ders oradan işleniyor. Diğer çocuklar da velilerini dergi almaları için zorluyorlar. Dergicileri geçen yıl topladık ve dedik ki 'gelecek sene bu anlamda bir şey yaparsanız bizi karşınızda bulursunuz. Hesabınızı kitabınızı ona göre yapın'. 
     Bu sene okullarda kesinlikle öğretmenler ders kitabı yerine asla dergi okutmayacak. Eğer böyle bir şey olursa müdüre, öğretmene ağır müeyyideler uygulanacaktır. Bu sene okullarda dergi yasaktır. Eğer bir veli herhangi bir dergi alıyorsa o kendi taktiridir. Ama öğretmenler eğer ünite dergilerini ders kitabı yerine ikame etmeye kalkışırsa kesinlikle müsaade etmeyeceğiz.'' Türkçe öğretmenliğine Fen Edebiyat Fakültesi mezunlarının da atanması konusunda bazı sendikaların yargıya başvuracakları yönünde açıklamalar yapıldığının anımsatılması üzerine de Çelik, ''Birileri yargı yoluna gidecekse yollar açıktır'' dedi. 
     
     YENİ ÖĞRETİM YILI AÇILIŞI 

     Çelik, eğitim-öğretim yılının açılışının geçen yıl Şanlıurfa'da gerçekleştirildiğini, bu yıl da Kütahya'da yapılacağını belirtti. Açılışın Kütahya'da yapılmasının özel bir nedeni olmadığını kaydeden Çelik, şunları söyledi 
     ''Geçen sene yurdumuzun Güneydoğusundan başlattık, bu sene Ege'den başlatıyoruz. Her yıl farklı bir bölgemizden başlatmayı gerekli görüyoruz. Orada uzun zamandır inşa edilmiş olan ve açılmasını istedikleri okullar var. Sayın Başbakanımızın da bu anlamda bir sözü olduğu için gidip hem o okullarımızı açacağız, hem de 2005-2006 eğitim-öğretim yılını başlatmış olacağız.'' ''Ortaöğretim müfredatının değişmesi nedeniyle 2005 Ocak ayında basılan 4 milyon Lise 1. sınıf ile ilgili kitabın çöpe gideceği'' iddiaları bulunduğunun anımsatılması üzerine Çelik, ''Bu kesinlikle doğru değil. Bu yalan, hem de katmerli bir yalan. Bizim geçen yıllardan depolarda çürüyen kitabımız yok. Kaldı ki biz bu sene ortaöğretim müfredatını 1. sınıftan başlatıyoruz. Onların da kitapları bellidir. Kim böyle bir iddiada bulunuyorsa gelsin, kamuoyu önünde ispatlasın'' dedi. 
     
</TEXT>
</DOC>
