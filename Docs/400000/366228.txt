<DOC>
<DOCNO> 366228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/aeko.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta kritik gelişme 
</HEADLINE>
<TEXT>


Son 40 aydır, sürekli yüksek artışlar gösteren ihracat, temmuzda sadece yüzde 1.1 artış hızı ile adeta durdu. Rakamları değerlendiren dış ticaretten sorumlu Devlet Bakanı Tüzmen, 'cari açığı tetikleyebilir' uyarısı yaptı 

EKONOMİ SERVİSİ 

İhracatın son dört yılda yakaladığı artış trendi, temmuzda yerini durgunluğa bıraktı. Temmuzda, ihracat artış hızı yüzde 1.1'e kadar gerileyerek, Şubat 2002'den bu yana en düşük düzeyine indi. 
İhracatçı Birlikleri'nin temmuz ayı ihracat rakamları, dış ticarette 'kritik' gelişmeler olduğunu ortaya koydu. Temmuz rakamlarına göre bu yıl şubat ayında başlayan kan kaybı ciddi boyutlara ulaştı. Temmuzda ihracat 5 milyar 726 milyon dolarda kaldı. İhracat rakamlarını değerlendiren Dış Ticaretten Sorumlu Devlet Bakanı Kürşat Tüzmen, artış hızını yüzde 0.9 olarak verirken, cari açık uyarısı yaptı. 
Şubat ayında yüzde 50.4 artan ihracatta, izleyen ayların, mayıs hariç tamamında sürekli düşüş oldu. Temmuzda ise yüzde 1.1'lik artış hızı ile, neredeyse yerinde saydı. 
Temmuzdaki yüzde 1.1 oranındaki ihracat artışı, yalnızca bu yılın aylık bazda en düşük artış hızı değil, aynı zamanda, Şubat 2002'den sonraki son 40 ayın da en düşük rakamı. İhracatta Şubat 2002'de yüzde 7.3 oranında azalma yaşanmıştı. Sonraki aylarda ise sürekli yüksek oranlı artış olmuştu. 

Cari açık için tehlikeli 
Bu gelişme, 'cari açık' olarak ifade edilen genel döviz açığı konusundaki endişeleri artırdı. İhracat gelirlerinin düşmesi, döviz girişinin düşmesi anlamına geldiğinden, gözler, Türkiye'nin milli hasılasının yüzde 5'inin bile üzerine çıkmış durumda olan cari açığa çevrildi. Bakan Tüzmen de rakamları değerlendirirken, dış ticaret açığının cari işlemleri tetikleyeceğini belirtti. 

Otomotiv de geriledi 
Temmuzda ihracat hızındaki düşmede en büyük etkiyi, ihracatın lokomotifi sayılan sektörlerin ihracatındaki gerileme yaptı. Otomotiv ihracatı yüzde 5.1, hazır giyim ve konfeksiyon ihracatı ise yüzde 2 azaldı. 
Böylece ihracatı yüzde 100'den fazla artan zeytin ve zeytin yağı gibi genel ihracat içinde büyük miktar tutmayan kalemlerdeki artışlar, lokomotif sektörlerdeki gerilemeyi telafi edemedi. 

Sanayi malları ihracatı geriledi Temmuz ayında tarım ihracatı yüzde 18, madencilik ihracatı yüzde 16.6 artmasına karşın, Türkiye ihracatının yüzde 86.4'ünü gerçekleştiren sanayi ihracatında da Şubat 2002'den bu yana ilk kez gerileme yaşandı. Temmuzda sanayi ürünü ihracatı yüzde 1.13 azaldı. 'Sanayi mamulleri' grubundaki azalma yüzde 4.07 oldu. 

Rusya etkisi 
Önce çiçek ve domates, son günlerde de şeftali konusunda Rusya'nın Türkiye'nin ihracatına çıkardığı güçlükler, rakamlar üzerinde etkili oldu. En büyük yaş meyve ihracat pazarı olan Rusya Federasyonu ile yaşanan sorunların henüz yeni çözülmesinden dolayı yaş sebze meyve sektörünün ihracatı geçen yıl gerçekleşen değeri aşamadı. 

Ocak - temmuz ihracatı 
Ocak-temmuz döneminde ise toplam ihracat geçen yılın eş dönemine göre yüzde 17.2 oranında artarak 41 milyar 69 milyon dolara kadar çıktı. 
Temmuz sonu itibariyle son 12 aylık ihracat ise bir önceki 12 aylık döneme göre yüzde 22.9'luk büyümeyle 70 milyar 45 milyon dolar oldu. 

Şubat ayında yüzde 50.4 artmıştı 2004 2005 Değişim Ocak 4.673 4.998 6.9 Şubat 3.788 5.699 50.4 Mart 5.300 6.610 24.7 Nisan 5.310 6.071 14.3 Mayıs 4.942 5.971 20.8 Haziran 5.369 5.994 11.7 Temmuz 5.665 5.727 1.1 Toplam 35.046 41.069 17.2 

UZMAN YORUMU 
Rekabet gücü azaldı düşük kur da etkiledi Faik Öztrak 
İhracatın yavaşlamasının arkasında çeşitli nedenler olabilir 
1. İç talebin üretimden hızlı artması nedeniyle ihraç edilebilir mal fazlasının azalması Bu yılın ilk çeyreğinde iç talep artış hızı GSYİH artış hızından daha fazla geriledi bu veriler iç talep baskısında bir artışa işaret etmiyor. 
2. Yabancı para cinsinden birim işgücü maliyetlerindeki artış nedeniyle ihracatın pahalılaşması ve rekabet gücünü kaybetmesi Bu yıl hem işgücü verimliliğindeki artışta yavaşlama hem de TL'nin yabancı paralar karşısındaki değer kazanmasında bir hızlanma var. Bu nedenle rekabet gücü kaybına bağlı ihracat pazarlarının yitirilmesi söz konusu olabilir. 
3. İhracat pazarlarında talebin gerilemesi. Burada da geçen yıla göre radikal bir değişme yok. 
4. Türkiye'nin ihracatının önemli bir bölümü AB pazarına ve euro ile değişim yapılıyor. Ödemeler dengesi hesaplarına geçilirken euro ile yapılan ihracat tutarları 'a çevriliyor. Euro karşısında değer kaybederse ihracat miktarı değişmese dahi dolar karşılığı azalıyor. Bu durumda dolar cinsinden ihracat değeri düşüyor. 

Aylık Ort. Euro Paritesi 2003 2004 2005 Artış Aralık 1,227 1,341 9,3 Mart 1,241 1,318 6,2 Haziran 1,216 1,217 0,1 Temmuz 1,227 1,204 -1,9 

Tablodan da görüldüğü gibi Temmuz ayında euro paritesi ilk defa geriliyor. Bu güne kadar ihracatın dolar karşılığına olumlu etki yapan euronun değer kazanımı Temmuz ayında tersine dönüyor. Bu ihracatın olarak değerinin düşmesine yol açıyor. 
Sonuç olarak ihracat artış hızındaki gerilemede, hem birim işgücü maliyetlerindeki artış nedeniyle ortaya çıkan rekabet kaybına bağlı miktar gerilemesi, hem de doların euro karşısında değer kazanmasına bağlı olan bir değer düşüşü ağırlıklı olarak etkili olmuş gibi görünüyor. 




</TEXT>
</DOC>
