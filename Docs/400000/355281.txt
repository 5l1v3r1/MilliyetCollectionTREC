<DOC>
<DOCNO> 355281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/ekonomi/eko04.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Suzan Sabancı, Lüksemburg fahri konsolosu oldu 
</HEADLINE>
<TEXT>


Akbank Murahhas Azası Suzan Sabancı Dinçer, Lüksemburg'un İstanbul fahri konsolosu oldu. Dinçer, "AB için yararlı olacağına inanıyorum" dedi 


Lüksemburg'un İstanbul fahri konsolosu olan Akbank Murahhas Azası Suzan Sabancı Dinçer, bu yeni görevi kapsamında, Avrupa Birliği AB Dönem Başkanı Lüksemburg ile Türkiye arasındaki ticari, ekonomik, sosyal ve kültürel alanda ilişkileri artırmak için çalışacak. 

'Gurur duydum' 
Dışişleri Bakanlığı'nda fahri konsolosluk beratını alan Dinçer, kendisine verilen bu yeni görev nedeniyle gurur ve mutluluk duyduğunu belirterek, "AB'nin önemli bir ülkesi olan Lüksemburg'un İstanbul fahri konsolosu olarak iki ülke arasındaki ticari, ekonomik, sosyal ve kültürel ilişkilerin geliştirilmesi yönünde çaba sarfedeceğim. Yapacağımız çalışmaların özellikle Türkiye'nin AB'ye üyelik sürecinde ülkemiz açısından yararlı olacağına inanıyorum" dedi. 

'Önemli bir ülke' 
Dinçer, Lüksemburg'un AB'nin önemli bir ülkesi olmasının yanı sıra dünya finans piyasalarında da önemli bir konuma sahip olduğunu kaydederek, finans sektörünün bir temsilcisi olarak kendisine fahri konsolosluk görevinin verilmiş olmasının bu açıdan önemli bir gelişme olarak değerlendirilebileceğini söyledi. 
Suzan Sabancı Dinçer, 1965 yılında İstanbul'da doğdu. İngiltere'deki Richmond College'da öğrenim gördü. ABD'de, Boston University'de Finans ve İş İdaresi Bölümü'nde master yaptı. 


</TEXT>
</DOC>
