<DOC>
<DOCNO> 376024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun33.html </URL>
<DATE> 2005/09/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB'de karşı deklarasyon toplantısı yarın 
</HEADLINE>
<TEXT>

     AB üyesi 25 ülkenin Brüksel'deki daimi temsilcilerinden oluşan AB Daimi Temsilciler Konseyi COREPER , birliğin Türkiye'nin deklarasyonuna karşı yayınlayacağı deklarasyonun içeriğini tartışmak üzere yarın Brüksel'de toplanacak. 
     İngiltere'nin Cardiff kenti yakınlarındaki Newport kasabasında geçen hafta yapılan toplantılarda, Türkiye'nin Kıbrıs konusunda yayımladığı deklarasyona yanıt vermek amacıyla düzenlenen görüşmelerde sonuç alınamamıştı. 
     AB bakanları, konunun Brüksel'deki büyükelçiler seviyesinde yapılacak toplantılarda bir kez daha ele alınmasını kararlaştırmışlardı. 
     Dışişleri Bakanı ve Başbakan Yardımcısı Abdullah Gül, geçen hafta yapılan toplantılarda, AB'li muhataplarına, taslakta Türkiye için kabul edilemeyecek unsurlar bulunduğunu bildirmişti. 
     Basına sızan taslakta, AB'nin, Türkiye'den, uyum protokolünü bütün üye ülkeleri de kapsayacak biçimde, ayrımcılık gözetmeden uygulamasını beklediği ifade ediliyor. Taslakta, ulaşım imkanları da dahil olmak üzere malların serbest dolaşımı üzerindeki engellerin kaldırılması çağrısında bulunuluyor. 
     Taslakta, uyum protokolünün uygulanmasının AB tarafından 2006 yılında yakından izleneceği ve değerlendirileceği kaydediliyor. 
     AB'nin 1 Mayıs 2004 tarihinde Kıbrıs Rum kesimini üyeliğe kabul ettiği belirtilen taslakta, birliğin adada tanıdığı ülkenin uluslararası hukuka göre Rum kesimi olduğu ifade ediliyor. 
     Taslakta, AB'nin, Türkiye'nin birliğin tüm üyeleriyle hukuki ilişkileri en kısa sürede normalleştirmesine verdiği öneme atıfta bulunuluyor. 
     Türkiye'nin, BM Genel Sekreteri Kofi Annan'ın sorunun kapsamlı çözümü için göstereceği çabalara vereceği desteğin not edildiği taslakta, AB'nin de kalıcı çözümün bölgedeki ilişkilerin uyumuna, istikrara ve barışa katkıda bulunacağı konusunda hemfikir olduğu kaydediliyor. 
     Taslakta, Türkiye'nin AB ile yükümlülüklerini yerine getirmemesi halinde ilgili bölümlerin müzakereler sırasında görüşmeye açılamayacağı belirtiliyor. 
     
</TEXT>
</DOC>
