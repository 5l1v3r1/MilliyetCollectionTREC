<DOC>
<DOCNO> 356241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko45.html </URL>
<DATE> 2005/06/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Alman Büyükelçi Müzakerelerin 3 Ekim'de başlayacağına inanıyorum 
</HEADLINE>
<TEXT>

     Hazine Müsteşarı İbrahim Çanakcı, AB Eşleştirme projesiyle, yatırım ortamı konusunda ''AB'deki en iyi ülke uygulamalarının belirlenmesi ve ülke uygulamalarının bu normlara yükseltilmesi için yapılacak çalışmalara temel oluşturmasının'' amaçlandığını bildirdi. Toplantıya katılan Almanya'nın Ankara Büyükelçisi Wolf-Ruthart Born ise AB ile tam üyelik katılım müzakerelerinin, 3 Ekim 2005'te başlayacağını inandığını söyledi. 
     
     PROJENİN 12 AY SÜRMESİ PLANLANIYOR 

     İbrahim Çanakcı, AB-Türkiye Mali İşbirliği Programı kapsamında yürütülmekte olan, Yatırım Ortamının İyileştirilmesi Eşleştirme Projesi'nin Twinning , Halk Bankası Genel Müdürlüğü binasındaki açılış toplantısında yaptığı konuşmada, 12 ay sürmesi planlanan bu projenin, Alman Ekonomi ve Çalışma Bakanlığı koordinasyonunda, AB Komisyonu ve AB ülkelerinden uzmanların katılımı ile yürütüldüğünü kaydetti. 
     Yatırım ortamının iyileştirilmesine yönelik çabaların, ''makro ekonomik istikrarın tesisi ve kalıcı hale getirilmesi ile yatırımların önündeki idari ve bürokratik engellerin ortadan kaldırılması'' olmak üzere, iki ana eksen üzerinde devam ettiğini belirten Müsteşar Çanakcı, şöyle devam etti 
     
     YATIRIMIN ÖNÜNDEKİ ENGELLERİN KALDIRILMASI... 

     ''Yatırımların önündeki idari ve bürokratik engellerin kaldırılması konusunda da önemli kazanımlar elde edilmiştir. İşyeri açma izinleri, sektörel lisanslar, ithalat ve gümrükleme işlemleri, fikri mülkiyet hakları, AR-GE ve teknoloji geliştirme altyapısının güçlendirilmesi gibi alanlarda kayda değer gelişmeler sağlanmıştır. 
     Son yıllarda yurtiçi yatırımlardaki gelişme oldukça çarpıcıdır. Özel sektörün toplam sabit sermaye yatırımları, 2003 yılında yüzde 20,3, 2004 yılında ise 45,5 oranında artış kaydetmiştir. Son iki yılda özel sektörün makina ve teçhizat yatırımlarındaki reel artış ise sırasıyla yüzde 46,1 ve yüzde 60,3 olmuştur. 1990'lı yıllar boyunca, yıllık ortalama 1 milyar dolar civarında gerçekleşen brüt doğrudan yabancı yatırım girişi, 2003 yılında 1,7 milyar dolara, 2004 yılında ise 2,6 milyar dolara yükselmiştir.'' Çanakcı, önümüzdeki üç yıllık dönemde, dogrudan yabancı yatırım girişlerinin yıllık ortalama 5 milyar dolara yükselmesini beklediklerini belirtirken, bu tahminin bile, yerli ve yabancı analistler tarafından ''muhafazakar'' bulunduğuna işaret etti. 
     
     YOİKK DAHA ETKİN VE ESNEK OLACAK... 

     Çanakcı, Yatırım Ortamını İyileştirme Koordinasyon Kurulu YOİKK platformunun, daha etkin ve esnek bir yapıya kavuşturulmasını sağlayacak çalışmaların devam ettiğini de anlattı. 
     Yatırım promosyon fonksiyonunun güçlendirileceğini belirten Çanakcı, Türkiye'nin rekabet gücünün yüksek olduğu sektörler dikkate alınarak, hedef ülkelerin belirleneceğini ve bu ülkelere yönelik promosyon faaliyetlerinin yürütüleceğini ifade etti. 
     
     ''MÜZAKERELERİN 3 EKİM'DE BAŞLAYACAĞINA İNANIYORUM'' 

     Almanya'nın Ankara Büyükelçisi Wolf-Ruthart Born ise toplantıda yaptığı konuşmada, AB ile tam üyelik katılım müzakerelerinin, 17 Aralık 2004'teki karar doğrultusunda, 3 Ekim 2005'te başlayacağını inandığını söyledi. 
     Wolf-Ruthart Born, AB Komisyonu'nun, Türkiye ile 3 Ekim'de başlayacak müzakerelerin nasıl yürütüleceğine ilişkin teknik yol haritası niteliğindeki müzakere çerçeve belgesini yarın açıklayacağını hatırlatırken, bu konuda gazetelerde farklı görüşlerin yer aldığını belirtti ve '' Almanya'nın birleşmesinin kutlandığı milli günümüz olan 3 Ekim tarihinde, Türkiye ile katılım müzakerelerinin başlayacağına olan inancımın altını çizmek isterim'' dedi. 
     Türkiye'nin Almanya'nın en önde gelen ticari ortaklarından biri olduğunu anlatan Büyükelçi Born, bu eşleştirme projesini, Türkiye'deki yatırımların artmasına önemli katkıda bulunacağını söyledi. 
     Born, müzakere sürecinde, elverişli bir yatırım ortamının oluşturulmasının da önemli olduğunu vurguladı. 
     Müzakere sürecinde reformların sürdürülmesinin önemine de dikkati çeken Büyükelçi Born, Türkiye'deki AB üyesi ülkelerin büyükelçilerinin bu sabah, reformların izlenmesi konusunda bir toplantı yaptığını belirtti. 
     
     AB İLE MÜZAKERE KONULARI... 

     Öte yandan AB Komisyonu Genişleme Genel Müdürlüğü Ekonomi ve Finans bölümü yöneticilerinden Dirk Verbeken, Türkiye ile müzakerelerin 3 Ekim 2005'te başlamasının tavsiye edildiğini, ayrıca bu müzakerelerin 2015'e kadar sürerek, Türkiye'nin tam üyeliğe katılımının 2015'te gerçekleşmesinin beklendiğini ifade etti. 
     Diğer üye ülke tecrübeleri de dikkate alınarak Türkiye ile üyelik müzakerelerinin ''ucu açık'' bir süreç olarak sürdürülebileceğini işaret eden Verbeken, müzakere sürecinde AB müktesebatına uyumun önemli olduğunu kaydetti. 
     Verbeken, Türkiye'nin özellikle ekonomik reformlarda önemli başarılar elde ettiğini ifade etti. 
     Müzakerelerde etkin ve işleyen bir piyasa ekonomisinin arandığına dikkati çeken Verbeken, Ekim ayında başlaması beklenen tarama sürecindeki en zor müzakere başlıklarını ''tarım, bölgesel politikalar, bütçe ve emeğin serbest dolaşımı'' gibi konular olarak sıraladı. 

     
</TEXT>
</DOC>
