<DOC>
<DOCNO> 390024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/spo02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum şaşırdı 
</HEADLINE>
<TEXT>


İLHAN GÜLER 


Fenerbahçe Teknik Direktörü Christoph Daum, maç sonrası yaptığı açıklamada, "Takımımın sahaya yansıttığı oyun benim için olumlu bir sürpriz oldu" dedi. 
Alman hoca, "Bazı önemli oyuncularımızı Ankara'ya getirmedik. Kadroda olup, oynamayan futbolcuların kafa olarak bu maçı önemsemeyeceğini düşündük ama ortaya koyduğumuz futbol için bu geçerli değildi. Gerekli anlarda işi ele alıp istediklerimizi sahaya yansıttık. Mehmet Yozgatlı son maçlardaki futbolu ile özel bir övgüyü hak etti. Rüştü, her an hazır olduğunu gösterdi. Yoğun program içerisinde üzerlerine binen yükü dengelemeye çalışıyoruz. Aldığımız sonuçlar da bunu iyi başardığımızı gösteriyor. İyi bir yoldayız. Fenerbahçe'nin ortaya koyduğu futboldan gurur duymalıyız" ifadelerini kullandı. Daum, kupa maçına PAF Takımı ile çıkmayı düşündüklerini, ancak daha sonra bundan vazgeçtiklerini de kaydetti. 

Cavcav'dan ses yok 

Fenerbahçe, Deniz Barış'ın lisans sorununu çözebilmek için dün Ankara'da girişimlerde bulundu. Gençlerbirliği Başkanı İlhan Cavcav'la masaya oturmak isteyen yönetim bu amaca ulaşamadı. Daha önce Başkent ekibine 250 bin euro tazminat öneren, Cavcav'dan olumsuz yanıt alan Fenerbahçe, yeni teklifi ulaştıramadı. 

Nobre krizi 

Marcio Nobre dün gece de yedek kulübesine çekilince isyan etti. Yedek oyuncular ile ısınmak için sahaya çıkmak istemeyen Nobre'yi, İdari Menajer Volkan Ballı uzun uğraşlar sonucunda ikna etti. Nobre'nin yedek kaldığı daha önceki maçlarda da benzer tavırlar sergilediği, ancak Ballı tarafından yatıştırıldığı bildirildi. 

Milan galip 1-3 

Fenerbahçe'nin Şampiyonlar Ligi'ndeki rakiplerinden Milan deplasmanda Empoli'yi 3-1 mağlup etti. Vannucchi'nin golüyle yenik duruma düşen konuk kırmızı - siyahlı takım Gilardino 2 ve Vieri'nin sayılarıyla galibiyete ulaşarak ligde üst üste altıncı zaferini elde etti. 


</TEXT>
</DOC>
