<DOC>
<DOCNO> 391680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun22.html </URL>
<DATE> 2005/11/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Amerikan askerleri, Saddam'ın saraylarını boşalttı 
</HEADLINE>
<TEXT>

     Amerikan ordusu, 2,5 yıldır işgal altında tuttuğu devrik lider Saddam Hüseyin'in Tikrit'teki saraylarını boşalttı. 
     Saddam Hüseyin'in 1991'deki Körfez Savaşı'ndan sonra Dicle nehrinin kıyısına inşa ettirdiği 18'i saray 136 binadan oluşan lüks kompleks, ay sonunda resmi olarak Irak makamlarına teslim edilecek. 
     Sarayların da dahil olduğu Tikrit bölgesinin Amerikalı komutanı Joseph Taluto, 42. piyade tümeni ayrılırken yaptığı açıklamada, ''Bu kompleks tek bir kişinin ülkesinin zenginliğini nasıl harcadığını gösteriyor. Şimdi onu halkına vermenin zamanı'' diye konuştu. 
     42. piyade tümeni bölgenin sorumluluğunu birkaç kilometre ötede eski bir Irak üssüne konuşlanacak 101. hava indirme tümenine verecek. 
     Dicle nehri boyunca kilometrelerce uzanan ve bir tatil köyü gibi duran Saddam'ın şatafatlı kompleksinin Iraklı yetkililerce, halka açılması ve turistik bir tesis veya park haline getirilmesi planlanıyor. 
     
</TEXT>
</DOC>
