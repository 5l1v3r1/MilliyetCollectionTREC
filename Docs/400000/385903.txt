<DOC>
<DOCNO> 385903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas15.html </URL>
<DATE> 2005/10/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cem Yılmaz'dan Zekeriya Beyaz'a taş 
</HEADLINE>
<TEXT>

     Sanatçı Cem Yılmaz, TEMA Vakfı ile OPET’in ortak girişimiyle düzenlenen "Yeşil Yol Projesi" kapsamında ağaç dikti. 
     Ayaş yolu 20. kilometrede üzerinde yapılan ağaç dikme töreninde konuşan Cem Yılmaz, burada kendi adına 100 ağaç dikileceğini belirterek, "Böylece bir dikili ağacım yok esprisiyle konuşmama başlayamayacağım" dedi. 
     Vatandaşların büyük ilgisiyle karşılaşan Yılmaz, anı fotoğrafı çektirip, imza vererek vatandaşlarla sohbet etti ve şakalaştı. 
     Gazetecilerin sorularına da esprili yanıtlar veren Cem Yılmaz, Prof. Dr. Zekeriya Beyaz’ın "Oruç açmakla ilgili sözlerini nasıl değerlendiriyorsunuz" sorusunu, "Ben bu konularda Zekeriya Hoca’dan daha ciddiyim" şeklinde yanıtladı. 
     Yılmaz, gazetecilerin Türkiye’de ortaya çıkan kuş gribiyle ilgili, "Avrupa şimdi kendilerinden önce gripleriyle geldiler der mi " şeklindeki sorularına da "Arkadaşlar Avrupalıların sizler kadar esprili olduğunu sanmıyorum" yanıtını verdi. 
     Ağaç dikme ve çevre ile ilgi projelere destek vermekten, bu tür kampanyalara katılmaktan büyük bir memnuniyet duyduğunu ifade eden Cem Yılmaz, "Daha önce de TEMA’nın meşe palamudu kampanyasına, meşe palamudu olarak katılmıştım" diyerek espri yaptı. 
     TEMA Vakfı’nın ortak girişimiyle yapılan ağaç dikme törenine, Etimesgut Belediye Başkanı Serhat Kemal Yılmaz, OPET Yönetim Kurulu Üyesi Nurten Öztürk, TEMA Vakfı Başkanı Nihat Gökyiğit, Ankarasporlu futbolcular ve Ali Ünyazıcı İlköğretim Okulu öğrencileri katıldı. 
     Nurten Öztürk, projeyle ilgili yaptığı açıklamada, ormanların çok azaldığını belirterek, tedbir alınmazsa Anadolu’nun çölleşme tehlikesiyle karşı karşıya kalacağı uyarısında bulundu. Karayolları Genel Müdürlüğü’nün izin verdiği yerlerde TEMA Vakfı desteği ile ağaçlandırma çalışmalarını sürdüreceklerini ifade eden Öztürk, proje kapsamında Ankara’da 939, Kırşehir’de 494, Kayseri’de 980 ağaç dikileceğini kaydetti. 
     
</TEXT>
</DOC>
