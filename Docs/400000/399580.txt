<DOC>
<DOCNO> 399580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun34.html </URL>
<DATE> 2005/12/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Alman Bakan Yabancılar dilimizi konuşmak, tarihimizi bilmek zorunda 
</HEADLINE>
<TEXT>

     Almanya'nın uyumdan sorumlu Devlet Bakanı Maria Böhmer, yabancıların Almanca konuşmak, Alman tarihini tanımak, değerlerini ve hukuk sistemini kabul etmek zorunda olduklarını söyledi. 
     Böhmer, Die Welt gazetesine yaptığı açıklamada, ''Eğitim konusu uyumun anahtarıdır. İyi niyet çağrıları yeterli değil. Almanya'da doğan göçmen çocuklarının yarısı okuma ve matematik konusunda çok yetersiz. Bu durumu değiştirmemiz gerekiyor'' dedi. 
     Almanya'ya gelen yabancıların topluma uyum sağlamalarının bazı ön şartlara bağlı olduğunu ifade eden Böhmer, ''Yabancılar, dilimizi konuşmak, tarihimizi tanımak, değerlerimizi ve hukuk sistemimizi kabul etmek zorundadır'' diye konuştu. 
     Böhmer, yeni hükümetin uyum konusunda bir devlet bakanı atamasının da büyük bir değişiklik olduğunu belirterek, ''Uyum politikaları artık daha geniş kapsamlı toplumsal bir politika olarak şekillendirilmelidir'' ifadesini kullandı. 
     Uyumda temel ilkenin ''teşvik ve talep yaratmak'' olduğunu kaydeden Böhler, ''Almanya klasik anlamda bir göç ülkesi değil, ancak Almanya'da 14 milyon göçmen kökenli insan yaşıyor. Bu gerçeği görmek ve kabul etmek zorundayız'' dedi. 
     Böhmer, Fransa'da yaşanan olayların Almanya'da da meydana gelip gelemeyeceği sorusuna, ''Ümit ederim böyle şeyler olmaz, ancak Fransa'da yaşananlar bizim için bir alarm sinyali. Bizde benzer olayların yaşanmaması için her şeyi yapmalıyız'' karşılığını verdi. 
     Uyumda yeni yollar aradığını kaydeden Böhmer, ''Toplumda ortaklık anlayışını yerleştirmek istiyorum. Bunun anlamı, birlikte yaşamayı istemek. Yan yana yaşamayı değil'' şeklinde konuştu. 
     
</TEXT>
</DOC>
