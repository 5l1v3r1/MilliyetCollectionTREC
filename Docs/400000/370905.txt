<DOC>
<DOCNO> 370905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko39.html </URL>
<DATE> 2005/08/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Doğuş Holding, Garanti hisselerinin yarısını satmak üzere görüşüyor 
</HEADLINE>
<TEXT>

     Doğuş Holding, sahip olduğu Garanti Bankası hisselerinin yarısını satmak üzere General Electric'in iştiraki olan GE Consumer Finance GECF ile görüşmelere başlama kararı aldı. 
     Doğuş Holding'den yapılan açıklamada, sahibi bulunulan hisselerin yarısını satmak üzere, eşit ortaklık prensipleri çerçevesinde GECF ile münhasıran görüşmelere başlama kararı alındığı bildirildi. 
     Açıklamada, görüşme sürecine paralel olarak kamuoyunu bilgilendirmeye yönelik açıklamalar yapılacağı kaydedildi. 
     
     BANKA HİSSELERİ YÜZDE 1.81 PRİM YAPTI 

     Doğuş Holding'in sahip olduğu hisselerin yarısını satmak amacıyla GE Consumer Finance GECF ile görüşmelere başlama kararı aldığını duyurduğu Garanti Bankası hisseleri, Borsa'da bugün 1.81 değer kazandı. 
     Garanti Bankası hisseleri İstanbul Menkul Kıymetler Borsası'nda İMKB 1. seansa, dünkü kapanış değeri olan 3.32 YTL'den başladı. Gelen alımlarla 1. seansı yüzde 1.81 artışla 3.38'den kapatan hissenin fiyatında ikinci seansta ise değişim yaşanmadı. 
     Doğuş Holding'ten konuyla ilgili açıklama 2. seans kapandıktan sonra yapıldı. 
     Günün tamamında 16 milyon 833 bin 292 adet Garanti Bankası hissesi işlem görürken, bunun sonucunda hissede 56 milyon 687 bin 434 YTL'lik işlem hacmi oluştu. 
     
     PİYASA DEĞERİ 7 MİLYAR YTL 

     Doğuş Holding’in yüzde 55.1’ine sahip olduğu ve Türkiye’nin en büyük 3. özel bankası olan Garanti Bankası’nın piyasa değeri, Borsa’da işlem gören hisselerinin bugünkü kapanış fiyatıyla 7 milyar 98 milyon YTL olarak hesaplandı. 
     Doğuş Holding’den, sahip olduğu Garanti Bankası hisselerinin yarısını satmak üzere, eşit ortaklık prensipleri çerçevesinde GE Consumer Finance GECF ile görüşmelere başlama kararı almasına ilişkin yapılan açıklamada, Garanti Bankası ve GECF ile ilgili bilgilere yer verildi. 
     Açıklamaya göre, 1946 yılında kurulan ve 1983’te finans, sanayi ve hizmet sektörlerinde faaliyet gösteren Doğuş Grubu’na katılan Garanti Bankası, 30 Haziran 2005 itibariyle 21.7 milyar dolara ulaşan aktif büyüklüğüyle Türkiye’nin en büyük 3. özel bankası konumunda bulunuyor. 
     Yüzde 55.1’lik hissesi Doğuş Holding’e ait ve yüzde 44.9’u halka açık olan Garanti Bankası, yaklaşık 10 bin çalışanı, yurtiçinde 403 ve yurtdışında Lüksemburg, Malta ve KKTC’deki şubeleriyle kurumsal, ticari, KOBİ ve bireysel müşterilere finansal hizmetler sunuyor. 
     Hollanda’da Garanti Bank International ve Rusya’da Garanti Bank Moscow isimli bankaları bulunan Garanti, Çin’de temsilciliği bulunan ilk ve tek Türk bankası niteliğini taşıyor. 
     Garanti Bankası’nın bugünkü piyasa değeri, Borsa işlem gören hisselerinin 3.38 YTL’lik kapanış fiyatıyla 7 milyar 98 milyon YTL olarak hesaplandı. 
     
     GE CONSUMER FINANCE 

     General Electric Company’nin 6 temel işkolundan biri olan GECF, 151 milyar dolar düzeyinde toplam varlıklara sahipken, 2004 yılı itibariyle Avrupa’da toplam varlıkları 74 milyar doları aştı, net geliri 1 milyar 159 milyon dolara ulaştı. GECF, Avrupa’da 16 bin kişi istihdam ediyor. 
     41 ülkede tüketicilere, perakendecilere ve otomobil bayilerine 
     kredi temin eden GECF, dünya çapında başta mağaza kredi kartları olmak üzere tüketici kredileri, banka kartları, otomobil kredisi ve leasing, mortgage, kurumsal seyahat ve harcama kartları, borç konsolidasyonu, ipoteğe dayalı konut kredisi ve kredi sigortası olmak üzere pek çok finansal ürün sunuyor. 
     General Electric GE , Türkiye’de enerji, uçak motoru, sağlık teknolojisi, tüketim malları ve endüstriyel ürünler, ileri işlenmiş ürünler, su teknolojileri, ekipman ve proje finansmanı, medya ve mühendislik alanlarında faaliyet gösteriyor. 
     Türkiye’de 800’ün üzerinde kişi istihdam eden GE, 1948 yılında Koç Grubu ortaklığıyla kurulan ampul fabrikası ile ilk yatırımını gerçekleştirdi. 
     Bu fabrika, aynı zamanda Türkiye’deki ilk yabancı ortaklı endüstri kuruluşu olma özelliğini taşırken, sonraki yıllarda yatırımlarını uçak motoru üretimi ve geliştirilmesi gibi teknolojik alanlara kaydıran GE, uçak motoru parçalarının üretimi, teknik servis tedariği ve lojistik destek alanlarında faaliyet gösteren Tusaş Motor Sanayi A.Ş hisselerinin yüzde 46’sına sahip. 
     Finans haberlerinin 24 saat canlı yayın ile izleyiciye ulaştırılması konusunda uzman GE iştiraki olan CNBC televizyon kanalı, Türkiye’de Doğuş Grubu’nun sahibi olduğu CNBC-e ile temsil ediliyor. 
     
</TEXT>
</DOC>
