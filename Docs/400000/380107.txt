<DOC>
<DOCNO> 380107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko05.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
3.5 milyon kişi bir günde 1 dolardan az gelirle yaşıyor 
</HEADLINE>
<TEXT>


Dünya Gelişim Raporu'na göre Türkiye'de nüfusun yüzde 4.8'i günde 1 doların altında gelirle yaşıyor. Bu rakamla Türkiye 90 ülke arasında 54. sırada 

ANKARA ANKA 

Dünya Bankası'nın yayımladığı Dünya Gelişim Raporu 2006 verilerine göre, Türkiye'de nüfusun yüzde 4.8'i yaklaşık 3.5 milyon kişi satın alma gücüne göre günlük 1 doların altında gelirle yaşıyor. 
Türkiye için 2002 yılı verileri esas alınarak yapılan hesaplamaya göre, günlük 1 doların altında gelirle yaşayan nüfus yoğunluğu sıralamasında Türkiye, 90 ülke arasında 54. sırada yer alıyor. 

Uruguay'ın bile gerisindeyiz 
Buna göre, Türkiye, Azerbaycan, Arjantin, Mısır, Ukrayna, Gürcistan, Kosta Rika, Arnavutluk, Cezayir, Ermenistan, Bulgaristan, Şili, Hırvatistan, Dominik Cumhuriyeti, İran, Jamaika, Kazakistan, Kırgızistan, Kore, Malezya, Romanya, Polonya, Slovakya, Slovenya, Tayland, Tunus ve Uruguay'ın da içinde yer aldığı 36 ülkenin gerisinde kalıyor. 
Rapora göre, 132 ülke arasında Türkiye, Dünya Bankası'nın Atlas Metoduyla yaptığı hesaplamaya göre 268.7 milyar dolarlık ulusal geliriyle 20. sırada yer alıyor. Türkiye, yine aynı yöntemle hesaplanan kişi başına düşen 3 bin 750 dolarlık ulusal gelir düzeyiyle ise 45. sıraya düşüyor. 

Türkiye büyümede 22. 
Türkiye, satın alma gücü paritesine göre hesaplanan 551 milyar dolarlık ulusal gelir düzeyiyle de 131 ülke arasında 17. sıraya yerleşti. Satın alma gücüne göre hesaplanan kişi başına düşen ulusal gelir açısından 7 bin 680 dolarla 49. sırada bulunuyor. Kişi başına büyüme açısından yapılan sıralamada ise, Türkiye yüzde 7.4 büyüme oranıyla 22. sırada yer alıyor. 




</TEXT>
</DOC>
