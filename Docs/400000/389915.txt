<DOC>
<DOCNO> 389915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur18.html </URL>
<DATE> 2005/10/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kanlı kaldırım savaşı 
</HEADLINE>
<TEXT>

     Soner KOCAER ANTALYA, DHA 

ANTALYA'daki bir parkta kaldırım taşı döşeyen işçilerle taşların üzerinde gezen 4 kişi arasında çıkan kavgada 2 işçi, döner bıçağıyla yaralandı. Bunun üzerine çevreden gelen diğer işçiler, yakalanan bir zanlıyı dövmek için ekip otosunun camlarını kırdı. 
     Büklü Dere Parkı'nda kaldırım taşı döşeyen Harun Demirtekin ve Sebahattin Yıldız adlı işçiler, taşların üzerinde dolaşan 4 genci uyardı. Bunun üzerine işçilerle grup arasında tartışma çıktı. Parkın yanındaki restorandan döner bıçağı alan Hakan Ağa adlı genç ve yanındaki 3 arkadaşı, belediyenin taşeron firmasında çalışan iki işçiyi yaraladı. 
     Çevredekilerin ihbarı üzerine olay yerine gelen polis, gençlerden Hakan Ağa'yı yakaldı, diğer 3 arkadaşı ise kaçtı. Polisin gözaltına aldığı döner bıçaklı saldırganı, yaralı işçiler ve arkadaşları dövmek istedi. Ekip otosuna bindirilen Ağa'yı linç etmek isteyen yaralı işçiler ve arkadaşları, otomobilin camını kırdı. Olaylar takviye ekiplerin gelmesiyle yatıştırılabildi. 
     Yaklaşık 30 dakika süren olayların ardından yaralı iki işçi ambulansla Antalya Devlet Hastanesi Acil Servisi'ne kaldırıldı. Yaralı işçilerin durumlarının iyi olduğu belirtildi. 
     Gözaltına alınıp polis merkezine götürülen Hasan Ağa'nın sorgusu sürüyor. 
     
</TEXT>
</DOC>
