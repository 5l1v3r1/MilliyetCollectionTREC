<DOC>
<DOCNO> 352510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun31.html </URL>
<DATE> 2005/06/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alman meclisi, Ermeni önergesini kabul etti 
</HEADLINE>
<TEXT>

     Alman federal meclisi, Birlik partileri CDU CSU tarafından gündeme getirilen ve tüm partilerin uzlaşmaya vararak hazırladığı, sözde Ermeni soykırımının anılmasını öngören önergeyi, tartışma yapılmadan oybirliğiyle kabul etti. 
     Sosyal Demokrat Parti SPD , Birlik partileri CDU CSU , Birlik 90 Yeşiller Partisi ve Hür Demokrat Parti FDP tarafından uzlaşmaya varılarak hazırlanan önerge, ''Ermenilerin 1915 yılındaki tehciri ve katliamının hatırlanması ve anılması - Almanya, Türklerle Ermenilerin barışmasına katkı sağlamalı'' başlığını taşıyor. 
     Önergede, ''federal meclisin, Ermeni kurbanlar önünde saygıyla eğildiği ve olaylarda Alman devletinin sorumluluğunun bulunmasından dolayı da derin üzüntü duyduğu'' ifade ediliyor. 
     ''Ermeni kadın, çocuk ve yaşlıların kurtarılması için çaba harcayan Alman ve Türklerin de anıldığı'' belirtilen önergede, ''federal meclisin, her ülkenin kendi tarihinin karanlık sayfalarıyla yüzleşmesinin ne kadar zor olduğunu bildiği, ancak sadece tarihle yüzleşilerek barış için bir temel oluşturulabileceğine inandığı'' kaydediliyor. 
     Olayların doğrudan ''soykırım'' olarak nitelendirilmediği önergede, ''çok sayıda bağımsız tarihçi, meclis ve uluslararası örgütlerin, öldürülen yaklaşık bir milyon Ermeniyle ilgili olayları 'soykırım' olarak nitelendirdikleri'' belirtiliyor. 
     Önergede, TBMM'nin ''Ermeni kökenli Türk vatandaşlarını'' bu konuda görüşmeye davet ettiği, Viyana'da Türk-Ermeni kadın dialoğu başlatıldığı, ilk kez Türk ve Ermeni tarihçilerin bir araya gelerek karşılıklı olarak belge değişiminde bulundukları ve Başbakan Recep Tayyip Erdoğan'ın, İstanbul'da bir Ermeni Müzesi'nin açılışını yaptığı, Türk ve Ermeni tarihçilerden oluşan bir komisyon kurulmasını önerdiği hatırlatılıyor. 
     ''Almanya'daki kiliselerin, ülkede yaşayan Ermenilerin topluma uyum sağlamaları yönünde yoğun çaba harcadıkları, Türklerin de bu konuda yardımcı olmaları gerektiği'' belirtilen önergede, ''bunun Türkiye ile Ermenistan arasındaki ilişkilerin normalleştirilmesi açısından da önemli olduğu, Türkiye'nin Ermenistan sınırını açmasının diplomatik ilişkiler başlatılmasını da teşvik edeceği'' kaydediliyor. 
     Önergede federal meclis, Alman hükümetine çağrıda bulunarak, TBMM'nin, Türk hükümetinin ve toplumunun tarihiyle yüzleşmesine katkı sağlaması, Türk ve Ermeni tarihçilerden oluşacak bir komisyonun kurulmasına yardımcı olması, Almanya'dan Türkiye'ye gönderilen arşivlerin de açılmasını sağlaması, ertelenen Ermeni konferansının düzenlenmesini talep etmesi ve Türkiye ile Ermenistan arasındaki ilişkilerin normalleştirilmesine katkı sağlaması isteniyor. 
     Önergede, tüm bu olayların, konunun Almanya'da da bugüne kadar yeteri kadar ele alınmadığını gösterdiği kaydediliyor. 
     
</TEXT>
</DOC>
