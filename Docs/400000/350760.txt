<DOC>
<DOCNO> 350760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo12.html </URL>
<DATE> 2005/06/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rasim Kara bugün şampiyonluk maçına çıkıyor 
</HEADLINE>
<TEXT>

     Nurettin ATMACA DHA 

      AZERBAYCAN Futbol Ligi’nde ipi göğüsleyecek takım bugün akşam belli olacak. 78’er puana sahip Hazar Lenkeran ile Neftçi takımları arasında yarın Gence Şehir Stadı’nda oynanacak maçı kazanacak taraf, Azerbaycan Ligi’nin bu yılki şampiyonu olacak. 
     Hazar Lenkeran’ı 8’incilikten alarak Azerilerin ’Altın Oyun’ dedikleri şampiyonluk derbisine yükselten Beşiktaş’ın eski antrenörü Rasim Kara, gösterdiği yüksek performansla kariyerine yeni bir başarı ekledi. Kara’nın talebi doğrultusunda takıma transfer olan Türk futbolcular da Hazar Lenkeran’ın başarısında büyük rol oynadı. Türk futbolcular Oktay Derelioğlu, Mesut Kumcuoğlu, Tunç Kip ve Deniz Kolgu kendilerine bağlanan umutları boşa çıkarmadı. Oktay Derelioğlu, oynadığı 20 maçta 17 gole imza atarak, taraftarların gözdesi haline geldi. Her 2 takımda, çoğunluğu eski Sovyet Cumhuriyetleri’nden toplam 24 yabancı futbolcu görev yapıyor. 
     
     RASİM KARA ÖLENE KADAR AZERBAYCAN’DAYIM 
     Azerbaycan’a gelir gelmez futbol kamuoyunun dikkatlerini üzerine toplayan Rasim Kara, Azeri Futbol Gazetesi’ne verdiği röportajda takımının 10 ayda büyük başarı gösterdiğini belirterek, "Mevsimin en tatlı meyvesini de yemek istiyoruz. Şampiyon olmayı da hakediyoruz. Çetin bir sezon geçirdik. İlk devre sahamızda oynamamız gereken maçları dışarıda oynamak zorunda kaldık" dedi. Hazar Lenkeran’a büyük işler yapmak için geldiğini belirten Kara, "Eğer kulubümüzün başkanı Mübariz Mansiov gerek görürse ölene kadar burada çalışacağım" şeklinde konuştu. 
     Hazar Lenkeran takımını Avrupa şampiyonlarına katılan bir takım haline getirmek için geldiğini söyleyen Kara, takımının başında çıktığı 27 karşılaşmada kazanılan 64 puanla güney takımını zirveye taşıdı. 
     Lenkeran’ın rakibi Azerbaycan’ın ünlü Neftçi takımını birinci devrenin ortasından itibaren çalıştırmaya başlayan tanınmış teknik direktör Ağaselim Mircevadov da meslektaşı Kara ile aynı başarıyı göstererek, 78 puanla zirveyi paylaşmayı başardı. 
     
     BİLETLER BEDAVA, OTOBÜSLER PARASIZ 
     Her iki takımda bugünkü büyük maça Gence’de hazırlanırken, gazetelere ilan veren kulüp yöneticileri Bakü ve Lenkeran’dan maça gitmek isteyen taraftarları için ücretsiz otobüs seferleri düzenlediklerini duyurdular. İlanlarda maç biletlerinin de taraftarlara bedava verileceği belirtildi. Azeri liginin liderini belirleyecek maçı İsviçreli hakem Carlo Bartolini yönetecek. 
     
</TEXT>
</DOC>
