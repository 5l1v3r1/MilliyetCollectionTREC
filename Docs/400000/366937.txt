<DOC>
<DOCNO> 366937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/uras.html </URL>
<DATE> 2005/08/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Ek protokol'ü iyi okumak lazım 
</HEADLINE>
<TEXT>


İyimser'ler ve "iyimser olmak isteyenler" 29 Temmuz 2005'te imzalanan "ek protokol"ün, AB üyeliğine gidecek yolun önündeki engelleri kaldırdığını söylüyor. 
Nedir bu "ek protokol" 
Türkiye 6 Mart 1995 tarihinde AB ülkeleri ile "Gümrük Birliği" anlaşması yaptı. Gümrük Birliği, AB ülkeleri arasında malların serbestçe dolaşımına imk n veren bir sistemdir. Türkiye AB'ye üye olmadan, Gümrük Birliği'ne girdi. 
Gümrük Birliği sadece "ekonomik" bir ilişki olarak kabul edilir ise, Türkiye'ye yarar sağladı. 
Çünkü Türkiye için AB pazarı önemli bir pazardır. Bizim dışarıya sattığımız malların yarısı AB ülkelerine gidiyor. Bugüne kadar ihracatımızın artmasında Gümrük Birliği'nin olumlu katkısı oldu. 
Ancak, Gümrük Birliği Anlaşması sadece malların serbestçe dolaşımının yolunu açan ve de sadece ekonomik ilişkileri düzenleyen bir anlaşma değildir. 
Bu anlaşma ile Türkiye AB'nin, gümrük ve dış ticaret ile ilgili her türlü yetki ve otoritesini kabul etti. 

Tek taraflı AB'ye bağlandık 
Bu anlaşmayı imzaladığımızdan bu yana artık bizim hükümetlerimizin dış ticaret ve gümrük politikaları üzerinde hiçbir yetki ve otoritesi kalmadı. 
Açık anlatımıyla, biz AB otoritelerince belirlenen dış ticaret politikalarına, direktiflerine uymak zorundayız. 
Türkiye AB'ye üye olmadan Gümrük Birliği'ni anlaşma ile kabul eden tek ülkedir. 
Diğer ülkeler AB'ye üye olunca Gümrük Birliği'ne dahil oluyor. Tam üye olunca sadece malların serbestçe dolaşımı değil, insanların da serbestçe dolaşım hak ve sorumluluğu söz konusu oluyor. Ülkeler bu politikaların oluşturulduğu ve anlaşmazlıkların çözüldüğü kurullara iştirak ediyor. 
Türkiye ise insanların serbestçe dolaşımı hakkından feragat ederek sadece malların serbestçe dolaşımını kabul etti. AB'ye üye olmadan Gümrük Birliği'ne dahil olduğu için, dış ticaret politikalarının oluşturulduğu ve sorunların tartışıldığı ve de çözüldüğü kurullarda temsil edilemiyor. 

Rumları bize tanıttılar 
AB'ye Kıbrıs Rum Kesimi dahil 10 yeni üye katılınca "AB otoriteleri" Türkiye'den, bir "ek protokol" imza ederek, "Gümrük Birliği" konusundaki anlaşmaya 10 yeni üyenin de katıldığını "teyit" etmesini istedi. 
Aslında bu isteğin arkasında "iyi niyet" yoktu. "Kötü niyet" vardı. Israrın nedeni, dolaylı olarak Türkiye'den "Kıbrıs Rum hükümeti"ni tanıdığına dair bir imza almak idi. 
Ve de bunda başarılı oldular. 29 Temmuz 2005 tarihinde imzaladığımız "ek protokol" ile Kıbrıs Rum hükümetini tanıdık. Türk kamuoyunu memnun etmek için yapılan açıklamalar, atılan imzayı sınırlamaz. Önemli olan imzanın atıldığı "ek protokol"dür. 
Bu protokol ile Türkiye, Kıbrıs Rum hükümetini Kıbrıs'ın temsilcisi ve AB'nin tam ortağı olarak tanımış olmaktadır. AB yönetimi, Yunan hükümeti ve de Kıbrıs Rum hükümeti amaçlarına ulaştı. Türkiye'ye Kıbrıs Rum hükümetini tanıttı. 

Tren daha önce kaçtı 
Ama biz bu treni daha önce kaçırdık. Kıbrıs Rum hükümetinin tek başına temsil ettiği Kıbrıs'ın AB'ye tam üyeliğini engelleyemedik. 
Kıbrıs Rum hükümeti artık AB'nin 25 üyesinden biri. "Biz AB'ye katılmak istiyoruz ama sizin 25 üyenizden birini tanımıyoruz" demek şansımız yok. Biz tanıyalım tanımayalım, bizim AB üyeliğimizde "ip" Kıbrıs Rum hükümetinin eline geçti. 
Bundan sonra Türkiye ile istedikleri gibi oynayabilecek gücü elde ettiler. 
Bundan sonra ya Kıbrıs Rum hükümetinin Kıbrıs'ın tek temsilcisi olduğunu içimize sindireceğiz, ya da AB ile ilişkileri keseceğiz. 
Bitmedi... 
Üyelerinin hemen tamamının bizi istemedikleri bir birliğe katılmak için çaba gösteriyoruz. Ek protokolü imzalama fedak rlığı ile tam üyeliğe giden yolun üzerindeki engellerin kalktığını söylemek fazla iyimserlik olur. İstekler devam edecek. Buna hazır olalım. 



</TEXT>
</DOC>
