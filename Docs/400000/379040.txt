<DOC>
<DOCNO> 379040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur13.html </URL>
<DATE> 2005/09/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Onur Air’e ait uçak pistten çıktı 
</HEADLINE>
<TEXT>

     Onur Air’e ait "MD-88" tipi yolcu uçağı, Atatürk Havalimanı’na inişinin ardından pistten çıktı. 
     Kayseri-İstanbul seferini yapan MD-88 tipi "Ece" adlı yolcu uçağı, saat 10.02’de 118 yolcu ve 5 mürettebatıyla birlikte Atatürk Havalimanı’na iniş yaptı. "06-24" olarak adlandırılan piste Sefaköy yönünden iniş yapan uçak, pistin sonunda duramayarak yaklaşık 3 metre toprak zemine çıktı. 
     Uçağın pistten çıkışının ardından olay yerine gelen ekipler, yolcuları tahliyeye etti. 
     Devlet Hava Meydanları İşletmesi DHMİ yetkilileri, ilk tespitte pist sonuna gelen uçağın duramayarak toprak zemine çıktığının belirlendiğini anlatarak, uçağı toprak zeminden kurtarma çalışmalarının başladığını bildirdiler. Onur Air yetkilileri de, Fransız Kaptan Pilot Slim Mechedou’nun pist sonunda duramayacağını anlayınca "güvenlik prosedürü" gereği yolcuların hayatını tehlikeye atmamak için uçağı toprak zemine yönlendirdiğini belirterek, pilotun 6 bin saati MD tipi uçaklarda olmak üzere toplam 10 bin saatlik uçuş tecrübesi olduğunu kaydettiler. 
     
</TEXT>
</DOC>
