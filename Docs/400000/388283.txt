<DOC>
<DOCNO> 388283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko55.html </URL>
<DATE> 2005/10/20/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Vakıfbank halka açılmayı hedefliyor 
</HEADLINE>
<TEXT>

     Vakıfbank Yönetim Kurulu Başkanı Yusuf Beyazıt, en önemli hedeflerinin, Vakıfbank'ın halka açılmasını sağlamak olduğunu bildirdi. 
     Beyazıt, Vakıfbank'ın geleneksel iftar yemeğinde yaptığı konuşmada, özel bir kanunla kurulan bankanın, Vakıflar Genel Müdürlüğü'nün gelirlerinin daha efektif kullanılmasını sağlamayı hedeflediğini söyledi. 
     Türkiye çapında 300 şubeye ulaşan bankaya güvenin, Türkiye'de son yıllarda kazanılan ekonomik ve siyasi istikrar sayesinde arttığını da vurgulayan Beyazıt, ''Önümüzdeki en önemli hedef Vakıfbank'ın halka açılmasını sağlamaktır'' dedi. 
     Vakıfbank Genel Müdürü Bilal Karaman da siyasi ve ekonomik çalkantıların zaman zaman sektörü olduğu gibi bankayı da etkilediğini ifade ederek, son dönemde elde edilen istikrar ve hükümetin kararlı tutumu sonucu, yeniden bankacılık yapar duruma geldiklerini söyledi. 
     Karaman, Vakıfbank'ın sektörde ilk 5 arasında yer aldığını ve hisselerinin bir bölümünün halka arzedileceğini belirterek, halka arzın bankanın daha da kurumsallaşmasını sağlayacağını ve yeni açılımlar için itici güç olacağını vurguladı. 
     
</TEXT>
</DOC>
