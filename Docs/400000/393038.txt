<DOC>
<DOCNO> 393038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun39.html </URL>
<DATE> 2005/11/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Dang humması salgını, 71 kişi öldü 
</HEADLINE>
<TEXT>

     Sudan'da başgösteren dang humması salgını nedeniyle, şu ana kadar 71 kişinin hayatını kaybettiği açıklandı. 
     Sudan Sağlık Bakanlığı'ndan Muntesir Muhammed Osman, ülkenin orta kesimlerinde bulunan Güney Kordofan bölgesinde etkili olan hastalıkla ilgili 229 olası vakanın saptandığını söyledi. 
     Kırsal kesim ve dağlık alanlardan hastanelere giden hastaların çoğunun ölümcül safhada olduğunu belirten Osman, ''Dang için aşı ya da tedavi yok. Yalnızca semptomları tedavi edebiliyoruz'' dedi. 
     Osman, hükümetin sivrisineklere karşı ilaçlama yaptığını ve salgının yayılmasını engellemeye çalıştığını kaydetti. 
     Dang humması Afrika, Güneydoğu Asya, Çin, Hindistan, Ortadoğu, Karayipler, Orta ve Güney Amerika, Avustralya ve Pasifik'deki bölgelerde, genellikle yağmur mevsiminin ardından görülüyor. 
     
</TEXT>
</DOC>
