<DOC>
<DOCNO> 350524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/gun03.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramsey'e iyi haber 
</HEADLINE>
<TEXT>


19 Mayıs'ta çalınan Ramsey şirketine ait Mercedes otomobil, Gürcistan'a götürülürken Sarp Sınır Kapısı'nda bulundu 


İstanbul'dan 19 Mayıs'ta çalınan Ramsey şirketine ait Mercedes otomobil, sahte plakayla Gürcistan'a götürülürken bulundu. 
Gümrük Muhafaza Başmüdürü Tevfik Usta, Vakhtang Kuvicuia'nın DIN-400 plakalı eski model Mercedes marka otomobille 7 Haziran'da Türkiye'ye giriş yaptığını söyledi. Bu aracın plaka ve şase numarasını Türkiye'de çalınan 2002 model Mercedes otomobilinkiyle değiştirdiğini belirten Usta, "Aynı gün söz konusu otomobille Gürcistan'a çıkış yapmak için sınır kapısına geldi. Personelimizin dikkatli çalışmaları sonucu araçtan şüphelenilerek gerekli inceleme yapıldı. Motor ve şase numaralarının değiştirildiğini belirledik. Gözaltına alınan Gürcü vatandaş kaçakçılık, hırsızlık ve evrakta sahtecilik yaptığı gerekçesiyle tutuklandı" dedi. 
Kuvicuia'nın Türkiye'de çalıntı otomobille değiştirdiği eski model Mercedes'in de arandığı bildirildi. 
Güngören'den çalınan İbrahim Al adına tescilli 34 KIP 34 plakalı otomobilin, Ramsey şirketine ait olduğu öğrenildi. 


</TEXT>
</DOC>
