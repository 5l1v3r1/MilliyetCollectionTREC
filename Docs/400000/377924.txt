<DOC>
<DOCNO> 377924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/gun06.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu görev yapmayan doktora iş yok 
</HEADLINE>
<TEXT>


Yayımlanan genelgeye göre, devlet hizmetini yerine getirmeyen doktorlar mesleklerini icra edemeyecek 

ANKARA Milliyet 

Hakk ri Çukurca'ya gönderilen 10 doktordan 9'unun görev yerine gitmemesi ve birinin de bir günlük görev yapması hükümeti harekete geçirdi. Başbakan Recep Tayyip Erdoğan'ın, doktorların zorunlu hizmetlerine yönelik genelgesi uyarınca, devlet hizmeti yükümlülüğünü yerine getirmeyen doktorlara çalışma izni verilmeyecek. 
"Devlet Hizmeti Yükümlülüğü" ile ilgili genelge, dün Resmi Gazete'de yayımlanarak yürürlüğe girdi. Tıp fakülteleri dekanlıkları ve eğitim hastaneleri baştabipliklerinin, mezun olan veya uzmanlık ve yan dal uzmanlık eğitimini tamamlayan tabip ve uzman tabiplerin isim ve adreslerini, mezuniyetlerini takip eden 15 gün içinde Sağlık Bakanlığı'na bildirmeleri istendi. 
Genelgede, mezun olanların diploma veya uzmanlık belgelerini, mezuniyetlerini takiben en geç 1 ay içinde, tescil edilmek üzere Sağlık Bakanlığı'na göndermeleri gerektiği kaydedildi. Genelgede, kanuna göre devlet hizmeti yükümlülüğünün Adalet Bakanlığı, Adli Tıp Kurumu, üniversiteler, mahalli idareler, tabip veya uzman tabip çalıştırabilen diğer kamu kurum ve kuruluşlarında da yerine getirilebildiği belirtildi. 
Genelgede, bu kurum ve kuruluşların, devlet hizmeti yükümlüsü olarak istihdam etmek istedikleri tabip ve uzman tabiplere ilişkin ihtiyaç listelerini Sağlık Bakanlığı'na bildirecekleri kaydedildi. 


</TEXT>
</DOC>
