<DOC>
<DOCNO> 367594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun23.html </URL>
<DATE> 2005/08/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bulgaristan'da sağanak hayatı olumsuz etkiliyor... 
</HEADLINE>
<TEXT>

     Bulgaristan'da iki gündür devam eden sağanak, hayatı olumsuz etkiliyor. 
     Başkent Sofya'nın yakınındaki İhtiman, Gorna Malina, Kostenets, Elin Pelin ve Dolni Bogrov kasabalarında sel suyu seviyesinin 1,5-2 metreye ulaştığı, ülkenin güneydoğusundaki Smolyan kenti yakınlarında 4 kişinin sel sularında boğulduğu bildirildi. 
     Sağanağın sele neden olduğu bölgelerden binlerce kişinin tahliye edildiği, Topolnitsa barajının taşması nedeniyle E-5 otoyolunun trafiğe kapatıldığı açıklandı. 
     Görevden ayrılan Başbakan Simeon Sakskoburgotski'nin sel felaketinden etkilenen Elin Pelin kasabasına panzerle ulaşabildiği bildirildi. 
     Cumhurbaşkanı Georgi Pırvanov'un, sivil savunma ekiplerinin personel ve teçhizat yetersizliği nedeniyle silahlı kuvvetlerin devreye girmesi talimatını verdiği, ancak askerlerin su seviyesinin yüksek olması nedeniyle çalışmalarını güçlükle sürdürdüğü kaydedildi. 
     Meriç deresinin su seviyesinin yükselmeye devam ettiği, Flibe kentinde dere çevresinde ikamet eden halkın tahliye edildiği duyuruldu. 
     Sofya'yı güneydeki Blagoevgrad kentine bağlayan Bulgaristan'ın ikinci büyük otoyolu ''Hemus'' ve ana demiryolu hatlarının da sel nedeniyle trafiğe kapatıldığı açıklandı. 
     Cumhurbaşkanı Pırvanov'un, kurtarma çalışmalarını koordine etmeye çalıştığı öğrenildi. 
     Meteoroloji uzmanları, yağışların yarından itibaren azalacağını belirttiler. 
     
</TEXT>
</DOC>
