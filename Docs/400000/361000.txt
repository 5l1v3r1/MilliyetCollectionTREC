<DOC>
<DOCNO> 361000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko07.html </URL>
<DATE> 2005/07/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Koçtaş'tan yeni mağaza hazırlığı... 
</HEADLINE>
<TEXT>

     Çiçekten çimentoya 45 binin üzerinde ürün sunan Koçtaş, yeni mağazalar için gün sayıyor. Koçtaş Genel Müdürü Levent Çakıroğlu, 2001 yılından bu yana yeni mağaza açmadan satışlarını 4 kat artıran Koçtaş’ın yeni yatırımlarla pazar payını ciddi oranda büyüteceğini bildirdi. 
     Koçtaş Genel Müdürü0 Çakıroğlu, Koç Topluluğu’nun yayın organı Bizden Haberler Dergisine yaptığı açıklamada, Koçtaş’ın İngiltere merkezli Kingfisher firmasıyla 2000 yılında ortak olduğunu anımsatarak, Kingfisher’ın ev geliştirme perakendeciliği konusunda Avrupa’da lider konumda olduğunu, bu liderliğin dünya çapında 600’ün üzerinde mağazayla faaliyet gösterdiği ülkelerde de devam ettiğini bildirdi. Çakıroğlu, "Dolayısıyla bu ortaklık sayesinde özellikle Batı Avrupa’daki trendleri çok yakından takip ediyoruz. Gelecek yılın bahçe ile ilgili çalışmalarına başladık. Çok yakında gelecek sezonun ürünlerini netleştirmiş olacağız" dedi. 
     İtalya, İngiltere ve Fransa’daki trendlere göre belirlenen ürün gamından Türkiye pazarına en uygun olan ürünleri seçme şansına sahip olduklarını kaydeden Çakıroğlu, bütün bu ürünleri çok uygun maliyetle Türkiye’ye getirdikleri için rekabetçi fiyatlarla pazara sunduklarını ifade etti. 
     
     SATIŞLARIMIZ 4 KAT ARTTI 

     Çakıroğlu, Koçtaş’ın İstanbul Kartal’da bir, İzmir’de iki, Antalya’da bir, Bodrum’da bir olmak üzere toplam beş mağazası bulunduğunu ve 2001 yılından bu yana Kartal’daki mağaza dışında yeni mağaza açmadıklarını ve bu süreyi pazara adapte olmak için geçirdiklerini kaydetti. Çakıroğlu, "Yeni mağazalar açmadık ama yeni mağazalarla ilgili çalışmalarımız devam etti. Geldiğimiz noktada çok doğru bir modele sahip olduğumuza inanıyoruz" dedi. Koçtaş’ın çok hızlı büyüyeceği bir döneme girdiklerini ifade eden Çakıroğlu, son üç yılda mağaza açmamalarına karşın mevcut mağazalarında çok önemli büyümeler gerçekleştirdiklerini, aynı alanda satışlarının dört kat arttığını bildirdi. Çakıroğlu, bu büyümeyi sattıkları ürünlerin tadilatını ve bakımını yaparak ve 2 yıl garanti vererek sağladıklarını söyledi. 
     
     YENİ MAĞAZALAR YOLDA 

     Dört yıl aradan sonra ilk mağazalarını eylül ayında İstanbul Şişli’deki Cevahir Alışveriş Merkezi’nde açacaklarını bildiren Çakıroğlu, gelecek yıl Avrupa yakasında iki yeni mağaza daha açacacaklarını, Ankara’da bir mağaza inşaatının devam ettiğini, bu mağazanın gelecek yılın başında açılacağını, ayrıca Ankara’da ikinci bir mağaza daha açmak istediklerini kaydetti. Çakıroğlu, "Vizyonumuz, dünya standartlarında, örnek perakendecilik uygulamalarıyla ev geliştirme perakendeciliğinde Türkiye’nin ve bölgemizin lider şirketi olmaktır" dedi. 

ANKA 
     
</TEXT>
</DOC>
