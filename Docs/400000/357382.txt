<DOC>
<DOCNO> 357382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy22.html </URL>
<DATE> 2005/07/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
CHP, TBMM Genel Kurul salonunu terk etti 
</HEADLINE>
<TEXT>

     AK Parti Grubu’nun Belediye Yasa Tasarısı’nın temel kanun olarak görüşülmesi önerisine tepki gösteren CHP’liler, TBMM Genel Kurulu’nu terkederken, öneri AK Partililerin oylarıyla kabul edildi. 
     TBMM Başkanvekili Sadık Yakut yönetiminde bugünkü çalışmalarına başlayan Genel Kurul’da CHP Grubu, Malatya Milletvekili Ferit Mevlüt Aslanoğlu’nun, kredi kartı borçlarının düşük faizli tüketici kredisine dönüştürülmesine ilişkin yasa teklifinin ön sıralara alınmasını önerdi. CHP’nin önerisi AK Partililerin oylarıyla reddedildi. 
     AK Parti Grubu da Belediye Kanunu Tasarısı’nın temel kanun olarak 4 bölüm halinde görüşülmesini, sözleşmeli sağlık personeline yeni 
     imkanlar getiren yasa tasarısının da gündemin ilk sıralarına alınmasını önerdi. 
     Öneri üzerine CHP’nin görüşlerini dile getiren Ankara Milletvekili Oya Araslı, TBMM Genel Kurulu’nda dün yapılan İçtüzük değişikliğiyle demokrasinin suskunluğa mahkum edilmek istendiğini söyledi. 1996’da yapılan ve altında kendisinin de imzasının bulunduğu İçtüzük değişikliğinde iktidar ile muhalefet arasında uzlaşma şartıyla temel yasa görüşmeleri yapılacağının öngörüldüğünü anımsatan Araslı, dünkü değişikliğin bununla bir ilgisi olmadığını belirtti. Türkiye’de demokrasiyi suskun hale getirmeye kimsenin gücünün yetemediğini kaydeden Araslı, "Ama demokrasimizi suskunluğa mahkum etmek isteyenler her zaman ebedi bir suskunluğa ve utanca mahkum olmuşlardır" dedi. 
     
     "NE KADAR SAĞLIKLIDIR, BİR DÜŞÜNÜN..." 

     "Burada konuşmamızı kısıtlarsanız sokaklarda ulusumuza anlatacağız" diyen Araslı, iktidarın muhalefeti susturarak halkın gerçekleri öğrenmesini engellemeye çalıştığını ileri sürdü. Araslı, "Bu çok yanlış bir gidiştir. Bu gidişe bizim katkı vermemiz asla ve kata mümkün değildir. Biz gerçek demokrasinin yaşamasını istiyoruz. 
     Bunun mücadelesini veriyoruz. Her yerde her fırsatta görüşlerimizi söyleyeceğiz, sokaklar konuşacak. Ama parlamento susarken sokakların konuşması ne kadar sağlıklıdır onu da bir düşünün" dedi. 
     AK Parti önerisinin aleyhinde söz alan CHP İstanbul Milletvekili Hasan Fehmi Güneş de İçtüzük değişikliği ile iktidarın "düdüklü tencerede yemek yapar gibi" hareket ettiğini iddia ederek, " Görüşüyor gibi yapıp görüşmemek, kanun çıkarıyor gibi yapıp çıkarmamak bize yakışmaz" dedi. 
     Güneş, Belediye Tasarısı’nı 4 bölüm halinde görüştürmek isteyen iktidarın bu yolla muhalefet sözcülerinin konuşmasını engellerken, 90 maddeye 180 önerge hazırlayarak önerge verme yolunu da tıkadığını belirtti. "Bu kurnazlık mı açıkgözlülük mü şık mı yakışıyor mu " sorularını yönelten Güneş, "muhalefetsizlik özlemiyle bu yapılıyor" dedi. 
     
     "EVCİLİK OYNAR GİBİ" 

     İktidarın küçük hesap peşinde olduğunu savunan Güneş, özetle şunları söyledi 
     "Biz, aydınlanma devriminin siyasal örgütü olarak bize yakışanı yapacağız. TBMM’nin siyasal bütünlüğü ve meşruiyeti, ancak iktidar ve muhalefet ile vardır. Sizin bu konudaki duyarsızlığınızı karşılıksız bırakmayacağız. Evcilik oynar gibi demokrasicilik oynanmaz. Bu dayatmayı reddediyoruz." İçütüzük değişikliğinin iptali için Anayasa Mahkemesi’ne başvuracaklarını belirten Güneş, iktidarın muhalefeti susturmaya çalışmasına tepki olarak Genel Kurul Salonu’nu terk edeceklerini bildirdi. 
     "Sizi yanlış oyununuzla başbaşa bırakacağız. Sizin oyununuza ve siyasal ayıbınıza ortak olmayacağız" diyen Güneş, bu tepkilerinin Özürlüler Yasa Tasarısı’na yönelik olmadığını da vurguladı. 
     Güneş’in konuşmasının ardından CHP’liler toplu halde Genel Kurul Salonu’ndan ayrıldılar. 
     
     "YERSİZ, LÜZUMSUZ TARTIŞMALAR..." 

     AK Parti Grup Başkanvekili Eyüp Fatsa, grup önerisi üzerinde yaptığı konuşmada, CHP’nin tavrını eleştirdi. CHP’liler için "arkadaşlar konuştular, gittiler, dinleme gereği bile duymadılar" diyen Fatsa, İçtüzük’te olmayan bir şeyi ihdas etmediklerini, kendilerini eleştiren CHP’li Araslı’nın da "temel yasa" konusunda teklifi olduğunu söyledi. Fatsa, 21. Dönem’de bin maddeden fazla Medeni Kanun’un temel yasa olarak görüşüldüğünü hatırlattı. 
     Kimsenin sesinin kısılmadığını, yapılan İçtüzük değişikliğinin "demokrasiyi askıya alma, muhalefetin sesini kısmak, Cumhuriyet’in temel kazanımlarına zarar vermek" ile ilgisi olmadığını anlatan Fatsa, yapılanları "yersiz ve lüzumsuz tartışma" olarak tanımladı. 
     Fatsa, "söyleyecek sözü olanlar gelip burada konuşabilir" dedi. 
     CHP’li Araslı’nın "Türkiye Cumhuriyeti tarihinin en karanlık günlerini yaşıyor" ve "sokaklar konuşacak" dediğini hatırlatan Fatsa, "Türkiye, hiç bu kadar kendine güven duymamış, ufku açık olmamıştır. Karanlık dönem diyenler, 1970’li yılları hatırlasın. Bu ülkede sokaklar konuştuğunda millet ne acılar yaşadı, gencecik bedenler yok oldu. Özlenen bu mudur Biz böyle bir oyunun parçası olmayacağız. Türkiye’de sokaklar 3 Kasım ve 28 Mart’ta konuştu ve kararını verdi" diye konuştu. 
     Fatsa’nın konuşmasının ardından AK Parti Grup önerisi, kabul edildi. Daha sonra Özürlüler Yasa Tasarısı’nın görüşmelerine başlandı. 
     Bu arada, CHP’lilerin Genel Kurul’u terketmesinin ardından AK Parti Grup Başkanvekili Salih Kapusuz ile bazı milletvekilleri, CHP sıralarına oturdular. 
     
</TEXT>
</DOC>
