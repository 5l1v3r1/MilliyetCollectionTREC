<DOC>
<DOCNO> 367513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/axsiy01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ekinlik'te 
</HEADLINE>
<TEXT>


Ekinlik Adası'nda cuma namazına giden, çocuklarla sohbet eden Başbakan Erdoğan ve ailesi, akşam saatlerinde de Koyun Adası'na yüzmeye gitti 

EKİNLİK DHA 


Başbakan Recep Tayyip Erdoğan ve ailesi, tatillerini işadamı Remzi Gür'ün Balıkesir'in Marmara ilçesine bağlı Ekinlik Adası'ndaki villasında geçiriyor. 
Dün öğle saatlerinde İşadamı Gür'e ait villadan çıkan Erdoğan, cuma namazı için sahil şeridinden yürüyerek Ekinlik Camii'ne gitti. 
Yanına gelen çocuklarla sohbet eden ve kucağına verilen bebekleri seven Erdoğan, daha sonra cuma namazını kılmak için Ekinlik Camii'ne geçti. 

Sahilde yürüdü 
Cami çıkışı yeniden sahil şeridinden yürüyen Erdoğan, vatandaşlarla hatıra fotoğrafı çektirdi. Daha sonra villaya dönen Erdoğan, Amerika Birleşik Devletleri'ndeki bir arkadaşının oğlu Serdar Öğretici'nin Avşa Adası'nda vatani görevini yaptığını belirterek, mümkünse yanına getirilmesini istedi. 

Er Öğretici ile görüştü 
Bunun üzerine Jandarma Komutanlığı'nda görevli er Öğretici, askeri bir botla Ekinlik Adası'na gelerek Başbakan Erdoğan'la 2 saate yakın bir görüşme yaptı. Başbakan Erdoğan saat 19.00 sıralarında da Kıyı Emniyet Genel Müdürlüğü'ne ait botla, eşi Emine ve kızı Sümeya Erdoğan ile Koyun Adası'na yüzmeye gitti. Burada 1 saat yüzdüğü öne sürülen Başbakan Erdoğan ve ailesi, daha sonra geri döndü. 


</TEXT>
</DOC>
