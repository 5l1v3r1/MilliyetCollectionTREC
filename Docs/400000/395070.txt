<DOC>
<DOCNO> 395070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun38.html </URL>
<DATE> 2005/11/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Azerbaycan'da bir bölgede daha seçimler iptal 
</HEADLINE>
<TEXT>

     Azerbaycan Merkez Seçim Komisyonu, oy kullanma sırasındaki ihlaller nedeniyle 38 numaralı Gence Nizami seçim bölgesindeki sonuçları iptal ederek, bu bölgede de seçimlerin tekrarlanmasına karar verdi. 
     Komisyonun bugün yapılan toplantısında, söz konusu bölgeden yapılan şikayetler ele alındı. Oy kullanma merkezlerinde çok sayıda yasa ihlali ve usulsüz uygulamalar yapıldığı belirlenirken, ihlallerin sonucu etkileyebileceği düzeyde olması nedeniyle seçimlerin tekrarlanacağı açıklandı. 
     Toplantıda konuşan Komisyon Başkanı Mezahir Penahov, şikayet başvuru süresinin 9 Kasım'da sona ermesine rağmen, sonucu etkileyebilecek düzeydeki ihlalleri konu alan şikayetlerin kendilerine ulaştırılması gerektiğini kaydetti. 
     Gence Nizami seçim bölgesinde sonuçların iptal edilmesiyle, sonuçların iptal edildiği seçim bölgelerinin sayısı 4'e yükseldi. 
     Ülke genelinde her birinde bir milletvekilinin belirlendiği 125 seçim bölgesi bulunuyor. 
     
</TEXT>
</DOC>
