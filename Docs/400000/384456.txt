<DOC>
<DOCNO> 384456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun34.html </URL>
<DATE> 2005/10/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
El Kaide, internette iş ilanları verdi 
</HEADLINE>
<TEXT>

     El Kaide terör örgütünün, internet üzerinden iş ilanları verdiği bildirildi. 
     Merkezi Londra'da bulunan Arap gazetesi Eş Şark El Avsat'ın internet sitesinde yer alan habere göre, örgüt, video kaset montajı, açıklamaların yazılması, Irak, Filistin ve Çeçenistan'daki militanlar ve militanların eylemde olduğu diğer çatışma bölgeleriyle ilgili uluslararası medyanın izlenmesi gibi alanlarda çalıştırmak üzere eleman arıyor. 
     Haberde, El Kaide bağlantılı internet kurumu Küresel İslami Medya Cephesi'nin ''ilgilenenlerle e-posta yoluyla bağlantı kurulmasını'' sağlayacağı kaydedildi. Haberde, maaşın ne kadar olacağı ve kaç başvurunun kabul edileceği belirtilmedi. 
     El Kaide destekçileri, örgütün açıklamalarını radikal dinci internet siteleri aracılığıyla yaymaya çalışıyor. El Kaide bağlantılı örgütler de internet servis sağlayıcıları tarafından kapatıldığı için sık sık yeni siteler kuruyor. 
     
</TEXT>
</DOC>
