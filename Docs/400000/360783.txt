<DOC>
<DOCNO> 360783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo13.html </URL>
<DATE> 2005/07/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Trabzonspor'un ikinci sambacısı Fabiano 
</HEADLINE>
<TEXT>

     Trabzonspor'un Brezilya'nın Fluminense takımında forma giyen savunma oyuncusu Fabiano Eller Dos Santos ile anlaştığı açıklandı. 
     Bu sezon ilk olarak Brezilya'nın Botafogo takımından kaleci Jefferson'u transfer eden bordo-mavililer, Fabiano Eller Dos Santos ile anlaşarak, Ukrayna'nın Shaktar Donetsk Takımı'na verdiği stoper oyuncusu Tolga'nın da yerini doldurmuş oldu. 
     Trabzonspor'un resmi internet sitesinden yapılan açıklamada, Brezilyalı stoper oyuncu Fabiano Eller Dos Santos ile dün gece her konuda anlaşıldığı ve bu futbolcunun önümüzdeki günlerde Türkiye'ye gelerek 3 yıllık sözleşme imzalayacağı bildirildi. 
     Brezilya'da 3 yıllık ön protokol yapılan oyuncunun büyük olasılıkla yarın Türkiye'ye gelmesi bekleniyor. 
     
     FABİANO ELLER DOS SANTOS 
     Trabzonspor'un anlaştığı Brezilyalı oyuncunun 28 yaşında, 1.83 boyunda olduğu bildirildi. 
     1994-95 sezonunda Brezilya'da Linhares Sport Clup'ta ilk olarak forma giyen Fabiano, 1995-2001 yılları arası Vasco De Gama, 2001-2002 sezonu Palmeiras, 2002-2004 sezonlarında Katar'ın Al-Wakrah takımında forma giydi. 
     Fabiano, geçen sezondan buyana Brezilya'nın Fluminense takımında oynuyordu. 
     
     EN FAZLA BREZİLYALILAR 
     Fabiano'nun transferinden sonra bordo-mavili takımda, Brezilyalı oyuncu sayısı ikiye çıktı. 
     Trabzonspor'un 57. yabancısı olan Fabiano, bordo-mavili takımda görev alacak 7. Brezilyalı olacak. 
     Karadeniz ekibinde daha önce Oliveria, Da Silva, Aurelio, Jarro, Eduardo ve Jefferson ile sözleşme imzalamıştı. 
     Brezilyalı oyuncuları, 6 oyuncuyla Yugoslavya ve Gürcistanlı oyuncular takip etti. 
     
</TEXT>
</DOC>
