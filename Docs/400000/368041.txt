<DOC>
<DOCNO> 368041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko31.html </URL>
<DATE> 2005/08/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Koç Finansal Hizmetler'in performansı, ilk yarıyılda tahminleri aştı... 
</HEADLINE>
<TEXT>

     Koç Finansal Hizmetler A.Ş, yılın ilk yarısında 313 milyon YTL net faaliyet karı elde etti. 
     Koç Finansal Hizmetler A.Ş. Üst Yöneticisi CEO ve Koçbank A.Ş. Genel Müdürü Kemal Kaya, yaptığı açıklamada, Koç Finansal şirketlerinin ilk 6 aydaki sonuçlarını değerlendirdi. 
     Yılın ilk yarısında ekonominin, beklentilerinden daha olumlu seyrettiğini ve yılın geri kalan dönemi için de beklentilerinin bu yönde olduğunu belirten Kaya, 6 ayda geldikleri noktanın tahminlerinin üzerinde gerçekleştiğini ve grup olarak karlılıkta yüksek büyüme başarısı elde ettiklerini bildirdi. 
     Kaya, gerek finansal sonuçlar, gerekse ticari aktivitelerde oldukça iyi gelişmeler kaydettiklerini, 6 aylık dönemde 167 milyon YTL ile geçen yılın yüzde 40.5 üzerinde kar elde ettiklerini, net faaliyet karının 313 milyon YTL olduğunu, sermaye verimliliği rasyolarının yüzde 24.2'ye ve sermaye yeterlilik rasyolarının da yüzde 21.2'ye ulaştığını belirtti. 
     Bu sonuca ulaşmalarında en büyük katkının, gelir tarafında elde edilen başarılı performans ve benimsedikleri maliyet yönetimi politikası olduğuna işaret eden Kaya, Koç Finansal şirketlerinin toplam gelirlerinin geçen yıla göre yüzde 7.3 artış gösterdiğine dikkati çekti. 
     Kaya, 529 milyon YTL'ye ulaşan gelirlerinin dağılımına bakıldığında, 152 milyon YTL'nin faiz dışı gelirlerden elde edildiğini, yıllık artış oranının yüzde 6.1 olduğunu ve bu artışın yüzde 80'inin komisyon gelirlerinden geldiğini vurguladı. 
     Kaya, faiz oranlarında düşüşe rağmen, kredi ve mevduatta elde ettikleri hacim artışının katkısı ile faiz gelirlerinin geçen yıla oranla yüzde 8 artış göstererek 377 milyon YTL'ye ulaştığını bildirdi. 
     
     MEVDUAT 8 MİLYAR YTL 

     Kemal Kaya, toplam aktiflerin 14 milyar YTL, nakdi kredilerin 6.2 milyar YTL, gayri nakdi kredilerin 3.2 milyar YTL, mevduatın 8 milyar YTL, yatırım fonlarının 3.7 milyar YTL ve özkaynakların 1.6 milyar YTL'ye ulaştığını belirtti. 
     Şube ağının 172'ye, aktif müşteri sayısının geçen yıla göre yüzde 17'lik artışla 1.2 milyona ve personel sayısının da 3 bin 999'a yükseldiğini kaydeden Kaya, şöyle dedi 
     ''Koçbank, en büyük ve karlı şirketimiz olarak, geçen yıla göre yüzde 44 artışla 98 milyon YTL kar sağladı, net faaliyet karı 219 milyon YTL'ye ulaştı, sermaye verimliliği rasyosunda yüzde 26, sermaye yeterlilik rasyosunda ise yüzde 15 düzeyine erişti. 
     Koç Finansal Hizmetler A.Ş. şirketleri, yılbaşından bugüne artan bir performans gösterdi. Elde edilen başarılı sonuçlar piyasa paylarımıza son derece olumlu yansıdı.'' Kaya, önümüzdeki dönemde önceliklerinin, Çukurova Grubu ile Koç Finansal Hizmetler A.Ş. arasında imzalanan Hisse Alım Anlaşması'na istinaden Yapı ve Kredi Bankası A.Ş'ye ait hisse devir işlemlerinin en kısa sürede tamamlanması olduğunu belirtti. 
     
</TEXT>
</DOC>
