<DOC>
<DOCNO> 393044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun45.html </URL>
<DATE> 2005/11/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
ABD'de seçim günü... 
</HEADLINE>
<TEXT>

     ABD'nin bazı eyaletlerinde ve birçok kentinde bugün seçim yapılıyor. Virginia ve New Jersey eyaletlerinde valiler, New York, Detroit, Houston, Boston, San Diego ve Atlanta gibi önemli şehirlerde belediye başkanları belirlenecek. 
     Virginia Eyalet Valiliği için ABD Başkanı George W. Bush'un desteklediği Cumhuriyetçi aday Jerry Kilgore, Demokrat rakibi Tim Kaine'e karşı yarışırken, bugün yapılacak seçimler arasında en fazla çekişmenin bu eyaletin yanı sıra New Jersey'de yapılacak valilik seçimlerinde yaşanması bekleniyor. 
     New Jersey Valiliği için de Demokrat senatör Jon Corzine, Cumhuriyetçi aday Doug Forrester'a karşı yarışıyor. New Jersey tarihinde valilik için yürütülen en pahalı seçim kampanyasında iki adayın toplam 70 milyon dolar harcadıkları kaydediliyor. 
     New York, Detroit, Houston, Boston, San Diego ve Atlanta'da ise belediye başkanlığı için seçimler yapılıyor. Seçim kampanyalarının uzun zamandır sürdüğü New York'ta mevcut belediye başkanı Cumhuriyetçi Michael Bloomberg, Demokrat rakibi Fernando Ferrer'a karşı seçimlerin favorisi olarak görülüyor. 
     Beş milyar doların üzerinde serveti olan Bloomberg, seçim kampanyası için 66 milyon dolar harcarken, Ferrer'in ancak bu miktarın sekizde biri kadar harcama yapabildiği belirtiliyor. 
     Öte yandan, Boston Belediye Başkanı Thomas M. Menino, bugünkü seçimleri de kazanarak şehri en uzun süre yöneten belediye başkanı olmak isterken, rakibi Maura Hennigan şehir tarihine ilk kadın belediye başkanı olarak geçmek için mücadele veriyor. Detroit Belediye Başkanı Kwame Kilpatrick de ikinci bir dönem için yarışanlar arasında yer alırken, seçimlerde Freman Hendrix'a karşı yarışıyor. San Diego'da ise Demokrat Donna Frye, Cumhuriyetçi Jerry Sanders'e karşı mücadele ediyor. 
     Bu arada, California'da Vali Arnold Schwarzenegger'in bütçe üzerinde yetkisini artıracak dört yasa tasarısı oylanırken, Texas'ta eşcinsel evlilikler konusunda, Maine'de ise ayrımcılığa karşı bir yasa tasarısı oylanıyor. 
     Texas'ta yapılacak oylamayla eşcinsel evliliklere eyalet bazında bir anayasal yasak konulup konulmamasının karara bağlanacağı ifade ediliyor. 
     California'da Schwarzenegger'in 2006 yılında yapılacak seçimlerde yeniden vali seçilmesi üzerinde büyük etkisi olacağı söylenen dört yasa konusunda oylama yapılıyor. Schwarzenegger, yapılacak yasal değişikliklerin oylanacağı referendum için büyük bir kampanya yürütmüştü. Bugün oylanacak yasalarla Vali Schwarzenegger'in bütçe üzerindeki yetkilerinin artırılması öngörülüyor. 
     
</TEXT>
</DOC>
