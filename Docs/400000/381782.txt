<DOC>
<DOCNO> 381782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo09.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor Motor 
</HEADLINE>
<TEXT>


Motosikletin harika çocuğu Valentino Rossi, iki tekerlek üzerinde beşi MotoGP olmak üzere tam yedi kez dünya şampiyonu oldu. Doktor lakaplı yıldızın gözü şimdi dört tekerlek üzerinde de zafere ulaşmak. Hem de Ferrari takımıyla Formula 1'de. 

MURAT AĞCA 


Babası Graziano Rossi iyi bir motosikletçiydi ama hiç şampiyon olamamıştı. Onun iki tekerlek üzerindeki yeteneği ve belki de daha fazlası oğlu Valentino'da da vardı. 1990 yılında henüz 11 yaşında mini - moto yarışlarıyla ciddi anlamda adım attığı pistlerden artık kopamaz olmuştu, Valentino. Kabiliyeti ve zekasıyla çok hızlı ilerliyordu. 1993'te Cagiva ile İtalya 125 cc Sport Production Şampiyonası'na girdi ve ilk senesinde yarış kazanmayı başardı. Bir yıl sonra henüz 15'inde şampiyon oldu. 
Aprilla onu keşfetmişti. 1995'te Avrupa Şampiyonası'nda resmi Aprilla takım üyesi olarak yarıştı ve çaylak olmasına rağmen sezonu üçüncü bitirip kürsüye çıktı. İtalya 125 cc şampiyonluğu da onun için çok kolaydı. 17 yaşında bir delikanlı olarak kanı kaynıyordu ve gözü artık Dünya Şampiyonası'ndan başka birşey görmüyordu. Bu rüya 1996 yılında gerçek oldu. Malezya GP'sinde 125 cc sürücüsü olarak Aprilla takımıyla Dünya arenasına adım attı. Çok geçmeden Çek Cumhuriyeti'nde yarış kazanarak tüm dikkatleri üzerine çekti. Öğrenme sezonunu 11 puanla 9. bitirdi ancak bir sonraki yıl 125 cc'de ilk Dünya şampiyonluğunu, kazandığı 11 zaferle kimseye kaptırmadı. Hem de tarihteki en genç ikinci şampiyon olarak... İşte motosiklette "Valentino Rossi çağı" böylece başlıyordu. 1998'de 250 cc'ye terfi etti. Ancak yeni kategoride ilk sezon ikincilikle yetindi. 1999'da 9 zaferle bu kez 250 cc'de tarihin en genç şampiyonuydu. 2000'de 500 cc kategorisinde Honda ile yarışmaya başladı. Burada da ilk yıl ikincilikte kaldı. 2001'de 11 yarış zaferiyle artık "en büyük" isim olmuştu. Lakabı da bunu kanıtlıyordu "Doktor" 
2002'te 500 cc format değiştirerek MotoGP olarak anılmaya başladı. Rossi, Repsol Honda takımının yeni bebeği RC211V ile adeta rüzgarla yarışıyor, 300 kilometreyi bulan süratle, pistte rakip tanımıyordu. 
2003'te de onu kimse geçemedi. 2004'te Honda'dan Yamaha takımına transferi adeta bomba etkisi yarattı. Motosikletin profesör doktoru, o güne kadar zafere hasret Yamaha'yı da uçurdu. 2004'teki şampiyonluk sonrası bu sezon da bitime dört yarış kala MotoGP'deki beşinci, toplamdaki yedinci şampiyonluğuna Malezya'da ulaştı. 1996'da bir "pratisyen" olarak dünya arenasına adım attığı ülkede bu kez "profesör"lüğünü ilan ediyordu. Rossi böylece, Mick Doohan ve Giacomo Agostini'nin yer aldığı "beşler" kulübünün de üçüncü üyesi oldu. 
Geriye kalan dört yarışta motosiklet tutkunlarını, şampiyonluğun rahatlığıyla pistte artık şov yapacak bir Rossi bekliyor. 1 Ekim'deki Katar ve 16 Ekim'de yapılacak Avustralya yarışlarının ardından Rossi ve motosikletin diğer dev yıldızları 23 Ekim'de bu kez İstanbul Park pistinde olacak. Sezonun son yarışı ise 6 Kasım'da Valencia'da gerçekleşecek. 

Ferrari istiyor 
Rossi'yi gözleyenler arasında Ferrari takımı da var. Ama onların amacı biraz farklı. 2007'de Michael Schumacher'in sözleşmesinin bitimiyle birlikte Formula 1'de boşalacak koltuk için ciddi olarak Rossi'nin adı geçiyor. İtalyan ekibi artık bunu saklamıyor. Uzun zamandır gizlice Maranello'da F1 aracının testlerine katılan Rossi'nin, tecrübeziliğine rağmen Schumacher'den sadece 2 - 3 saniye daha kötü tur zamanları yaptığı ve Ferrari'yi gelecek için umutlandırdığı da dile getiriliyor. 
Ücret mi İtalyan medyasında çıkan haberlere göre Ferrari, Rossi'ye 2007'den itibaren yarışması için üç yıllığına 72 milyon dolar teklif etti bile. 

VALENTİNO ROSSİ 

Doğum Tarihi 16.02.1979 
Doğum Yeri Urbino İtalya 
İlk GP'si 1996 Malezya 125cc 
İlk pole 1996 Çek Cum. 125cc 
İlk podyum 1996 Avusturya 125 cc 
İlk galibiyet 1996 Çek Cum. 
GP startı 153 kez 
500 cc startı 93 kez 
250 cc startı 30 kez 
125 cc startı 30 kez 
GP zaferi 77 kez 
Moto GP zaferi 51 kez 
250 cc zaferi 14 kez 
125 cc zaferi 12 kez 
Podyum 113 kez 
Pole pozisyon 40 kez 
En hızlı tur 65 kez 
Toplam puan 2773 
Dünya şampiyonluğu 7 kez 
1997 125 cc 
1999 250 cc 
2001 500 cc 
2002 MotoGP 
2003 MotoGP 
2004 MotoGP 
2005 MotoGP 


</TEXT>
</DOC>
