<DOC>
<DOCNO> 391848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/guncel/agun.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben şehit oluyorum hakkınızı helal edin' 
</HEADLINE>
<TEXT>


Şırnak'ta şehit düşen jandarma erlerden Oğuz Parparoğlu, ağır yaralı halde babasını cep telefonuyla arayıp durumunu bildirdi, ardından son nefesini verdi 

TAHSİN AKSU İstanbul AHMET KAYA Gaziantep DHA 

Uludere'de şehit düşen jandarma erler Oğuz Parparoğlu ile Ümit Özcan'ın cenaze törenleri vardı dün. Parparoğlu'nun cenazesi İstanbul'da, Özcan'ınki ise Gaziantep'te toprağa verildi. 
Oğuz Parparoğlu'nun çatışmadan hemen sonra babasını cep telefonundan arayarak şehit olacağını söylediği ortaya çıktı. 
Parparoğlu için Levent Camii'nde düzenlenen cenaze törenine Harp Akademileri Komutanı Orgeneral Aydoğan Babaoğlu, 3. Ordu Komutanı Orgeneral Ethem Erdağı ve Kuzey Deniz Saha Komutanı Koramiral Eşref Uğur Yiğit'in yanı sıra çok sayıda subay ve astsubay katıldı. Orgeneral Babaoğlu, şehit ailesini taziyelerini sunarak teselli etmeye çalıştı. Parparoğlu'nun annesi Hatice ve babası Vedat Parparoğlu da gözyaşları içinde PKK'ya lanet yağdırdı. Oğlunun fotoğrafına sarılıp öpen anne Parparoğlu, "Oğlum bu vatana feda olsun" dedi. 

Ağabeye gözyaşı 
Şehit erin 11 yaşındaki kız kardeşi Elif de tören boyunca ağabeyi için gözyaşı döktü. Türk bayrağı örtülen tabuta sarılarak ağlayan Elif, güçlükle sakinleştirildi. 
Öğle namazını müteakip kılınan cenaze namazının ardından Parparoğlu'nun naaşı, top arabasıyla cenaze aracına kadar taşındı. Bu sırada askeri bando cenaze marşı çalarken, birçok vatandaş gözyaşı döktü. Parparoğlu'nun cenazesi Edirnekapı'daki Kara Şehitliği'nde toprağa verildi. 
Terhis olmasına 1.5 ay kala şehit düşen Parparoğlu'nun çatışmanın olduğu gece cep telefonuyla babasını arayarak, "Arkadaşlarım öldü. Ben de ağır yaralıyım. Biraz sonra şehit olacağım. Hakkınızı helal edin" dediği öğrenildi. 

PKK'ya beddua 
Şırnak Uludere'deki çatışmada şehit düşen jandarma er Ümit Özcan ise, memleketi Gaziantep'te gözyaşları arasında toprağa verildi. Şehit erin cenaze töreninde ailesi PKK'ya lanetler yağdırarak, "Allah onları da paramparça etsin" diye beddua etti. 
Uludere'nin Sipi Tepesi Bölgesi'nden Türkiye'ye sızmak isteyen teröristlerle çıkan çatışmada şehit düşen 6 aylık asker Özcan 20 için Gaziantep Ulu Camii'nde düzenlenen törene Vali Lütfullah Bilgin, 5. Zırhlı Tugay Komutanı Tuğgeneral Nejdet Sezginer, Büyükşehir Belediye Başkanı AKP'li Asım Güzelbey, Emniyet Müdürü Ali Yılmaz ile çok sayıda subay ve astsubay katıldı. 
Tören sırasında sık sık fenalaşan şehit erin annesi Gülhanım Özcan'a, sağlık görevlileri müdahale etti. 
Şehit erin ağabeyi Musa Özcan da askerliğini Şırnak'ta yaptığını ve 1 yıl önce askerden geldiğini söyledi. Tören boyunca gözyaşı döken şehit yakınları, "Bayramımızı kara güne çevirdiler. Allah da onları paramparça etsin" diyerek PKK'ya lanetler yağdırdı. 
Şehit er Ümit Özcan'ın cenazesi Yeşilkent Mezarlığı'ndaki şehitlikte toprağa verildi. 



</TEXT>
</DOC>
