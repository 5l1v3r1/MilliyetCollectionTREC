<DOC>
<DOCNO> 352885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun37.html </URL>
<DATE> 2005/06/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bulgaristan parlamentosu kendini feshetti 
</HEADLINE>
<TEXT>

     Bulgaristan'ın 39'uncu parlamentosu, son resmi oturumunu bugün yaparak kendini feshetti. 
     Ülkede 25 Haziran cumartesi günü yapılacak milletvekilliği genel seçiminde, yeni parlamento belirlenecek. 
     39'uncu parlamentonun bugünkü son oturumunu, Cumhurbaşkanı Georgi Pırvanov da kendi locasından izledi. 
     Oturumda, Parlamento Başkanı Borislav Velikov ile parlamentoda grubu bulunan siyasi partilerin temsilcileri 4 yıllık çalışmaları değerlendirdi. 
     Borislav Velikov, son 4 yılın Bulgaristan açısından en büyük siyasi başarılarının ülkenin Avrupa Birliği ve NATO'ya katılım anlaşmalarını onaylaması olduğunu söyledi. 
     39'uncu parlamentonun, toplam 631 yasayı kabul ettiğini ve 312 uluslararası anlaşmayı onayladığını belirten Velikov, ''Bu parlamentonun üzerine düşen görevi yerine getirdiğini düşünüyorum'' dedi. 
     Ana muhalefet partisi Bulgaristan Sosyalist Partisi'nin BSP lideri Sergey Stanişev ise konuşmasında, hükümete ağır eleştiriler getirerek, Başbakan Simeon Sakskoburgotski'nin parlamentoyu devre dışı bırakmaya çalıştığını ve ülkeyi Anayasaya aykırı olarak bir kral gibi yönettiğini öne sürdü. 
     Son oturumundaki konuşmaların ardından 39'uncu parlamento, Borislav Velikov'un verdiği kokteylde patlatılan şampanyalarla kendini feshetti. 
     
</TEXT>
</DOC>
