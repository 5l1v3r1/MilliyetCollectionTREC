<DOC>
<DOCNO> 383110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko06.html </URL>
<DATE> 2005/10/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Vorking Türkiye ekonomisi, AB'den 3-4 kat daha hızlı büyüyor 
</HEADLINE>
<TEXT>

     Mustafa Seven 

Dünya Bankası Türkiye Direktörü Andrew Vorkink, Türkiye ekonomisinin AB'den 3-4 kat daha hızlı büyüdüğüne işaret ederken, ''Çok dinamik bir özel sektörü ve reformist bir Hükümetin bulunduğu Türkiye, AB'ye çok zengin bir kültürel çeşitlilik sağlar'' dedi. 
     Vorkink ayrıca Türkiye'nin AB'ye katılmasının, hem Türkiye hem de AB'nin yararına bir gelişme olduğunu vurguladı. 
     Vorkink, 3 Ekim öncesi A.A muhabirinin ''AB ile müzakereler ve bunun Türkiye ekonomisine etkisi'' konusundaki sorusuna verdiği yanıtta, AB'ye katılım müzakereleri öncesinde pazar akşamı, AB yetkililerinin müzakere çerçeve belgesi üzerinde anlaşma sağlayamaması ve müzakerelerin gecikmesi durumunda, bunun üzüntü verici olacağını kaydetti. 
     
     TÜRKİYE'NİN TAM ÜYELİĞİ HER İKİ TARAF İÇİN KAZANÇ... 
     Vorkink, ''AB'ye katılımın, hem Türkiye hem de AB açısından fayda getireceği bir ortamda Türkiye'nin, AB'ye katılım müzakerelerinin başlama tarihinin ertelenmesi üzüntü verici olur'' dedi. 
     Vorkink, Türkiye'nin makro ekonomik yapısının güçlü bir konumda olduğunu da vurguladı. 
     
     AB'DE, TÜRKİYE HAKKINDAKİ YANLIŞ ANLAMA... 
     Türkiye'nin, AB'ye katılımı konusunda, AB'de yanlış bir anlama ve eksik bilginin bulunduğunu belirten Vorkink, ''Yakın zamanda müzakereler başlayabilir ve yanlış izlenimler ortadan kalkabilir'' diye konuştu. 
     Vorkink, müzakerelerin biran önce başlamasının her iki tarafın da yararına olacağını ifade etti. 
     
     TÜRKİYE ÇOK FARKLI BİR ÜLKE OLACAK... 
     Türkiye'nin AB'ye tam üye olacağı süreçte çok gelişmiş bir ülke haline geleceğinin altını çizen Vorkink, ''Türkiye'nin AB'ye katılımı en zayıf katılım olarak düşünülmemeli, müzakereler en az 10 yıl sürecek ve yarının Türkiyesi'nin bugünden çok daha farklı bir yerde olacağına inanıyorum'' dedi. 
     AB sürecini çok iyi bilen Vorkink, Türkiye Direktörü olmadan önce, Dünya Bankası'nın, AB'ye en son üye olan Doğu ve Orta Avrupa ülkelerinin, yeniden yapılanma ve AB'ye uyum reformlarından sorumluydu. 
     Pazar akşamı olağanüstü toplantıya çağrılan AB dışişleri bakanları, Türkiye ile müzakerelerin zamanında başlaması konusunda çözüm arayacaklar. 
     
</TEXT>
</DOC>
