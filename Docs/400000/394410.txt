<DOC>
<DOCNO> 394410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur21.html </URL>
<DATE> 2005/11/12/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Sakıp Ağa'nın adı yaşatılıyor... 
</HEADLINE>
<TEXT>

     Milli Eğitim Bakanı Hüseyin Çelik, ''Geçmişte güzel günler yaşanan, güzel hatıraların bulunduğu tarihi ve önemli eserlerin harabe olması, bir insanın harabe olması kadar bizi üzmelidir'' dedi. 
     Tarihi Kandilli Kız Lisesi binası, Kandilli Kız Lisesi Kültür ve Eğitim Vakfı KANKEV öncülüğünde, Hacı Ömer Sabancı Vakfı ile İstanbul Valiliği'nin katkılarıyla onarılarak, ''Sakıp Sabancı Kandilli Eğitim ve Kültür Merkezi''ne dönüştürüldü. 
     Merkezin açılış töreninde konuşan Bakan Çelik, 1910 yılında yanan Çırağan Sarayı'nın yıllarca külleriyle baş başa kaldığını hatırlatarak, 70 küsur yıl sonra rahmetli Turgut Özal tarafından yaptırıldığını söyledi. Büyük bir tarih ve medeniyete sahip olunduğuna, İstanbul'un da bu tarih ve medeniyetin bir sembolü olduğuna işaret eden Bakan Çelik, Kandilli Kız Lisesi'nin, yani Adile Sultan Sarayı'nın boğazın en hakim yerinde ve Boğaziçi'nin medeniyetinin en önemli unsurlarından olduğunu kaydetti. 
     Bakan Çelik, ''Geçmişte güzel günler yaşanan, güzel hatıraların bulunduğu tarihi ve önemli eserlerin harabe olması, bir insanın harabe olması kadar bizi üzmelidir'' dedi. 
     Kandilli Kız Lisesi'nin kaderine terkedilmesinin sadece bu liselileri değil, sorumluluk hisseden herkesi üzdüğünü vurgulayan Bakan Çelik, toplanan küçük katkılarla onarılmaya başlanan Kandilli Kız Lisesi'ne rahmetli Sakıp Sabancı'nın da yüreğini koyduğunu anlattı. 
     Değerli insanların sadece kendisini düşünen değil, toplumun dertlerini de düşünen, paylaşmasını bilen, eser veren insanlar olduğunu dile getiren Çelik, esas kalıcıların önemli değil, değerli insanlar olduğunu vurguladı. 
     Çelik, ''Eğer yerimizde yellerin esmesini istemiyorsak, eğer gönüllerdeki yerimizin ebediyete kadar kalmasını istiyorsak, eser bırakmamız lazım'' dedi. 
     Herkesin parasıyla puluyla eser bırakamayacağını, ama herkesin başka özellikleri, sermayesi olduğunu belirten Çelik, herkesin kendi sermayesini kullanması halinde bu toplumun farklı bir yerde olacağını kaydetti. 
     Bütün meselenin azim ve kararlılık olduğunu ifade eden Çelik, ''Eğer azim ve kararlılıkla yola çıkarsanız birçok güzel şey ortaya çıkar. Tıpkı yanmış olan, kül olan eski Kandilli Kız Lisesi, Adile Sultan Sarayı'nın bugün gerçekten saray görkeminde karşımıza çıkması gibi. Emeği geçen herkesi kutluyorum. Başta, eminim ruhuyla aramızda olan, aynı gülümsemesiyle bu güzellik karşısında haz duyan merhum Sakıp Sabancı'ya teşekkür ederim'' dedi. 
     Çelik, tamir yapmanın, onarmanın çok zor olduğunun altını çizerek, gönül kırmanın da çok kolay, ancak onarmanın zor olduğunu kaydetti. 
     
     GELİŞEREK DEĞİŞMEK... 
     KANKEV Başkanı Türkan Saylan'ın, ''tarihi yapıların yıkılarak yerine kulelerin dikilmemesi için çalışmalar yapılması gerektiği'' şeklindeki sözlerine işaret eden Çelik, ''Ben, Ahmet Hamdi Tanpınar'ın bir sözünü hatırlatmak istiyorum 'Gelişerek değişmek, gelişerek devam etmek medeniyetin ta kendisidir.' Gelişerek değişeceğiz, değişerek devam edeceğiz'' diye konuştu. 
     Bakan Çelik, dünyanın bütün büyük şehirlerinde, başkentlerinde, Londra'da, Paris'te tarih ile modern olanın bir arada yaşadığına dikkati çekerek, şöyle devam etti 
     ''Bizim parolamız 'gelenekten geleceğe' olmalıdır. Hayallerini hatıralarının önüne geçiremeyen insanlar gerçek manada başarılara imza atamazlar. Mazi düşmanlığını reddediyoruz, ama maziperestliği de reddediyoruz. Hayallerimizi hatıralarımızın önüne geçirmek zorundayız. Başka türlü ilerleyemeyiz. Benim Sabancı kulelerinden bir rahatsızlığım yok. Başka kuleler de var. Sultanahmet'in minarelerinin, Ayasofya'nın, Topkapı Sarayı'nın görüntüsü bana çok büyük haz veriyor. Süleymaniye'ye, Galata Kulesi'ne de baktıkça aynı hazzı alıyorum. Ama diğer taraftan sadece Sabancı kuleleri değil, başka kuleler de var. Kulelerin özelliği tartışılabilir, şu veya bu şekilde. Ve tartışan, karşı çıkan insanlara da saygı duyarım. Ama gelişerek değişmek, değişerek devam etmek bizim şiarımızdır.'' 
     
</TEXT>
</DOC>
