<DOC>
<DOCNO> 378315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun29.html </URL>
<DATE> 2005/09/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İran'a bir şans daha mı 
</HEADLINE>
<TEXT>

     Uluslararası Atom Enerjisi Kurumu UAEK Başkanı Muhammed Baradei'nin, İran'ın nükleer projeleri konusunun, ambargo uygulama kararı çıkabilecek BM Güvenlik Konseyi'ne aktarılmasının hata olacağından endişe ettiği, Tahran yönetimine bir şans daha verilmesinden yana olduğu bildirildi. 
     UAEK'ya yakın bir üst düzey diplomat, Reuters'a yaptığı açıklamada, gelişmelerin, bu konuda daha çok zamana ihtiyaç olduğuna işaret ettiğini, dolayısıyla Tahran yönetimine 3 ya da 4 hafta daha süre tanımanın herkesin çıkarına olacağını söyledi. 
     Adının açıklanmasını istemeyen diplomat, Baradei'nin, ABD Dışişleri Bakanı Condoleezza Rice'a, ''UAEK yönetim kurulunun konuyu Güvenlik Konseyi'ne havale etmek yerine, İran'ın nükleer faaliyetlerini askıya alması ve nükleer programıyla ilgili sorunların çözümünde BM'ye yardım etmesi için bir takvim belirlemesini'' önerdiğini ifade etti. 
     UAEK Yönetim kurulu toplantıları pazartesi günü başlayacak. Toplantıların ana gündem maddesini, İran konusunu Güvenlik Konseyi'ne havale edecek AB-ABD ortak planı oluşturacak. 
     
</TEXT>
</DOC>
