<DOC>
<DOCNO> 359680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur07.html </URL>
<DATE> 2005/07/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bolu'da yıldırım düştü 1 yaralı... 
</HEADLINE>
<TEXT>

     Bolu'nun Mudurnu İlçesi'nde, yıldırım düşmesi sonucu bir çoban yaralandı, 17 koyun ve 3 çoban köpeği telef oldu. 
     AA muhabirinin aldığı bilgiye göre, Çamyurdu Yaylası'nda hayvan otlatan Sadettin Bilgin, yağmurun başlamasıyla otlattığı hayvanlarla bir ağacın altına sığındı. 
     Bu sırada üzerine yıldırım düşen Bilgin, ağır yaralandı. Olayda 17 hayvan ile 3 çoban köpeği de telef oldu. 
     Çevrede bulunan çobanlar tarafından hastaneye kaldırılan Bilgin'in hayati tehlikesinin bulunduğu bildirildi. Telef olan hayvanlar ise köylüler tarafından olay yerine gömüldü. 
     Yaylada incelemelerde bulunan Mudurnu Orman İşletme Müdür Yardımcısı Kürşat Yıldırım, çobanın altına sığındığı 120 yaşındaki ağacın tamamen parçalandığını belirterek, ''Olaya, köpeklerden birinin boynundaki demir tasmanın neden olduğunu düşünüyoruz. Muhtemelen tasma, yıldırımı ağacın bulunduğu noktaya çekmiş'' dedi. 
     
</TEXT>
</DOC>
