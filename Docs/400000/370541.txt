<DOC>
<DOCNO> 370541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun29.html </URL>
<DATE> 2005/08/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kosova Başbakanı, Türk köyünde... 
</HEADLINE>
<TEXT>

     Kosova Başbakanı Bayram Kosumi, Prizren Belediyesi'ne bağlı Türk köyü Mamuşa'yı ziyaret etti. 
     Kosumi, ademi merkeziyetçilik projesi kapsamına pilot belediye olarak alınan Mamuşa köyüne, hükümet olarak gerekli desteği vereceklerini söyledi. 
     Mamuşa köyünün çalışkanlığıyla belediye olmayı hak ettiğini belirten Kosumi, gelişmesi için daima Kosova'nın yanında olan Türkiye Cumhuriyeti'nin yardımına gerek olduğunu söyledi ve Mamuşa kökenli Türk işadamlarını yatırım yapmaya çağırdı. 
     Kosova Demokratik Türk Partisi KDTP Mamuşa milletvekili Rıfat Krasniç de, ilk defa bir başbakanın köylerini ziyaret etmesinden duydukları memnuniyeti dile getirdi. Köyün altyapı sorunları hakkında bilgi veren Krasniç, hükümetten daha fazla destek beklediklerini söyledi. 
     Mamuşalı Türkler, Başbakan Kosumi'den, çevre köylerin de yararlanacakları bir hastanenin inşa edilmesini istediler. Türkler, Kosova'da görev yapan Türk askerinin katkılarıyla okula ve sağlık ocağına sahip olduklarını belirttiler. 
     Kosumi'ye ziyareti sırasında Sağlık Bakanı İdriz Sadık ile Kosova Demokratik Türk Partisi KDTP milletvekilleri Mahir Yağcılar, Nurahan Malta ve Rıfat Krasniç eşlik ettiler. 
     
</TEXT>
</DOC>
