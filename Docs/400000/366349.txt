<DOC>
<DOCNO> 366349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun26.html </URL>
<DATE> 2005/08/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Berlin'de Türkiye'nin AB üyeliğine karşı imza kampanyası... 
</HEADLINE>
<TEXT>

     Almanya'nın başkenti Berlin'de Türkiye'nin AB üyeliğine ve Türkiye ile müzakerelere başlanmasına karşı bir imza kampanyası başlatıldı. 
     Reichstag adı verilen federal meclis binası önünde düzenlenen imza kampanyasında, yaklaşık 25 kişilik bir grup, Türkiye'nin AB üyeliğine karşı pankartlar açtı. 
     İmza kampanyasını daha önce de Prag, Bratislava, Budapeşte, Viyana ve Varşova ile Baltık ve Skandinav ülkelerinde düzenleyen ''Voice for Europe'' Avrupa'nın Sesi adlı girişim tarafından bugün Berlin'de başlatılan kampanyaya ilginin fazla olmadığı görüldü. 
     Çok sayıda Alman vatandaşı kampanyayla ilgilenmezken, az sayıda gencin Türkiye ile AB arasında tam üyelik müzakerelerinin bile başlamaması için düzenlenen kampanyaya imza attı. 
     Kampanyayı destekleyen Türk sanatçı Neza Selbuz 39 , Türkiye'de gerçek anlamda demokrasi olmadığını, Türklerin Almanya'da da aşırı dindarlıklarından dolayı topluma uyum sağlayamadıklarını iddia etti. 
     Yoldan geçen ve Finlandiya'da yaşadığını söyleyen Hırvat kökenli bir kadın ise Türkiye ile müzakerelere başlanması için bir fırsat verilmesi gerektiğini belirterek, ''Bu konuda tartışılmalı. Müzakerelere hiç başlamayın demek olmaz'' diye konuştu. 
     Berlin'de mimar olarak çalışan Susanne Düssel 39 de Türkiye'nin AB üyeliğine karşı düzenlenen kampanyayı sert bir dille eleştirerek, ''Bu kampanya ortaçağ Avrupasını hatırlatıyor. Hala böyle bir ayrımcılık yapılması çok üzücü'' dedi. 
     Kampanyayı düzenleyen grubun sözcüsü Boris Blauth, Türkiye'nin farklı bir kültür çevresinden geldiğini, ekonomik açıdan AB'ye ihtiyacı olmadığını, siyasi açıdan da zaten güçlü olduğu için AB içinde ağırlık kazanmasından endişe duyduklarını söyledi. 
     Blauth, konunun Avrupa Parlamentosu'nda ele alınabilmesi için 25 bin imzaya ihtiyaç olduğunu, şu ana kadar yaklaşık 30 bin imza topladıklarını iddia etti. 
     Grubun bir üyesi de, imza kampanyasını Hamburg, Düsseldorf, Münih ve Frankfurt kentlerinde de düzenleyeceklerini söyledi. 
     
</TEXT>
</DOC>
