<DOC>
<DOCNO> 357555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/axspo02.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in arka bahçesi 
</HEADLINE>
<TEXT>


Asya'da J-League, Avrupa ve Amerika'nın parıldayan yıldızları arasında popülaritesini korumaya çalışan bir lig. Washington, Christian ve Horvarth gibi tanıdık yüzler burada top koşturuyor 

UĞUR MELEKE 


Fenerbahçe'den kalp rahatsızlığı nedeniyle ayrılan Brezilyalı Washington, ülkesinde gol kralı olduktan sonra Tokyo ekibi Verdy'nin yolunu tuttu. Galatasaray'da kısa ve başarısız sayılabilecek bir dönem geçiren bir başka Brezilyalı Christian da Omiya Ardija için ter döküyor. Mario Jardel'e karşılık Galatasaray'a takasla gelen ve birkaç maçta boy gösteren Pavel Horvarth da İlhan Mansız'ı transferiyle tanıdığımız Vissel Kobe'de. Türkiye Süper Ligi'nde başarılı olamayan yabancıların J-League'de forma şansı bulması, hatta üçünün birden takımlarının en golcü isimleri olması, ister istemez bu ligin bir arka bahçemiz görünümünde olduğunu düşündürüyor. 

Son 5 hafta 
18 takımlı Japon Ligi'nde birinci aşama maçlarının bitimine 5 hafta var. 24 Temmuz'da sona erecek birinci aşama maçlarının ardından 20 Ağustos'ta ikinci aşama başlayacak. İlk 12 haftanın sonunda Kashima Antlers, 29 puanla en yakın rakibinin 9 puan önünde lider durumda. Ibaraki ekibi, bu hafta Kashima Soccer Stadium'da Shimizu S-Pulse'u ağırlayacak. S-Pulse özellikle son 6 haftadaki performansıyla ligin en formda takımlarından biri. Deplasmanda henüz mağlubiyeti olmayan Shimizu'nun 12 maçta 7 beraberliği var. Bu maçta da liderden 1 puan koparmaya çalışacaklar. 

Washington'lu Tokyo 
Eski Fenerbahçeli Washington Cerqueiro'nun 6 golle krallıkta ikinci sırada olduğu J-League'de Tokyo Verdy, lig üçüncüsü Gamba Osaka'ya konuk oluyor. Gamba Osaka attığı 26 golle ligin en çok gol atan birinci, yediği 22 golle de en çok gol yiyen ikinci takımı. Yani gollü bir maç bizi bekliyor. Deplasmanlarda başarılı bir grafik çizen Washington'un takımı haftanın sürprizini yapabilir. 

Alpay'sız Urawa 
Oynadığı 7 maçta 3 kırmızı kart gören milli futbolcumuz Alpay Özalan'la yollarını ayıran Urawa Red Diamonds, şampiyonluk günlerindeki formundan uzak. Geçtiğimiz sezonu zaferle tamamlayan Kırmızı-Beyazlılar'da Alpay da yılın en iyi defans oyuncusu seçilmişti. 
Şu anda 17 puanla zirvenin 12 puan gerisinde altıncı sırada olan Urawa, hafta sonu kendi evi Komaba'da Albirex Niigata'yı ağırlayacak. Güçleri birbirine yakın iki takımın mücadelesinde beraberlik sürpriz olmaz. 

İlhan yok Horvarth var 
4,7 milyon dolara transfer edip verim alamadığı İlhan Mansız'ın yerine kadrosunu Pavel Horvarth'la güçlendiren Vissel Kobe'nin bu haftaki konuğu JEF United. Son iki hafta aldığı 4 puanla toparlanan lig sonuncusu Kobe ekibi, JEF United'a kolay teslim olmayacaktır. 

Omiya'nın Christian'ı var 
17 puan ve averajla sekizinci sıradaki Omiya Ardija, Grampus Eight'e konuk olacak. 4 golle takımının skor yükünü çeken Brezilyalı Christian, bu maçta da takımının en büyük kozu olacak. Denk güçlerin mücadelesinde ev sahibi bir adım önde. 


</TEXT>
</DOC>
