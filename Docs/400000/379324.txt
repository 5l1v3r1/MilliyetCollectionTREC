<DOC>
<DOCNO> 379324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/guncel/gun01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst üste eğitim 
</HEADLINE>
<TEXT>


İstanbul'un en yoğun göç alan ve eğitimde en sorunlu bölgelerinden biri olan Gaziosmanpaşa'da bazı okullarda bir sırada 4 öğrenci oturuyor 

Burcum Devrez - İstanbul 

Yeni eğitim öğretim yılının ilk haftasında Gaziosmanpaşa'da ilköğretim okullarını gezdik. Yunus Emre İlköğretim ve 50. Yıl İlköğretim Okulları'nda kalabalık sınıflara rağmen, kayıtlar uzatıldığı için yeni öğrenciler de gelmeye devam ediyor. 
3 bin 650 öğrencili 26 derslikten oluşan Yunus Emre İlköğretim Okulu'nun bahçesinde yapımına bir yıl önce başlanan ek bina tamamlanamadı. Binanın geçen mart teslim edilmesi gerektiğini belirten okulun müdür yardımcısı Burhan Bayrak, şunları söyledi 
"Bayındırlık Bakanlığı, işi ihale ile bir müteahhide verdi. Müteahhidin anlaştığı taşeron firma inşaata başladı. Ancak bina okul şartlarına uygun inşa edilmedi. Çünkü okulun bir elektrik ve su tesisatı dahi yok. Bu bina yıkılacak ve yerine başka bir bina yapılacak dendi." 
Ek bina için alınan sıralar ise okulun kütüphane ve spor salonuna yığıldı. Bu yüzden öğrenciler, kütüphane ve spor salonundan faydalanamadığı gibi sıra ve masalar da çürümeye terk edildi. 
Ek bina tamamlanamadığı için sınıflar da kalabalıklaşmaya başladı. İlköğretim 1. ve 6. sınıflar 90 kişi eğitim görmeye çalışıyor. Diğer sınıfların mevcudu da 70 - 80 arasında. Öğrenciler, sıralarda 3 ya da 4 kişi oturuyor. Kalabalık sınıflarda eğitimin zor olduğuna dikkat çeken sınıf öğretmenleri ise, kayıtların sürdüğünü ve öğrenci sayısının artmaya devam ettiğini söylediler. 

Veliler de şik yetçi 
50. Yıl İlköğretim Okulu'nda da manzara farklı değil. Sınıflar kalabalık, veliler şik yetçi. 90 kişiden az mevcutlu sınıf bulunmadığı okulda öğrenci alımına da devam ediliyor. 
Bu okulda 3 çocuğu okuyan Bilal Demir, "Sınıflarda 90 öğrenci var. Çocuğum 4. sınıfa gidiyor, daha matematiği bilmiyor. Öğretmen hangi çocukla uğraşabilir " diyor. 


</TEXT>
</DOC>
