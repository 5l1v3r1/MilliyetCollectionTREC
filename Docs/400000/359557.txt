<DOC>
<DOCNO> 359557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo11.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'nun yıldızları 
</HEADLINE>
<TEXT>


Silivri'de yürüttüğü projeyle Akdeniz Oyunları'nda çifte madalya çıkaran Golf Federasyonu Başkanı Ahmet Ağaoğlu, bu kez Doğu'ya el attı, Erzurum, Ağrı ve Ardahan'dan 15 yetenekli genci golfçü yaptı 

SONGÜL TÜRE 


Silivri ve çevresindeki köylerde yaptığı taramayla yöre gençlerini golf sporuna kazandıran ve Akdeniz Oyunları'nda ilk kez madalya kazanan takımın temellerini atan Federasyon Başkanı Ahmet Ağaoğlu'nun yeni hedefi Anadolu... Son taramayı Doğu Anadolu Bölgesi'nde yapan Başkan, yetenekli oldukları tespit edilen 15 genci İstanbul'a getirdi. Ağrı, Ardahan ve Erzurum'dan gelen ve golf sporuyla ilgili hiçbir bilgisi olmayan gençleri Klassis Golf Kulübü'nde iki ay sürecek bir eğitime tabi tutacaklarını kaydeden Ağaoğlu, Türk golfünün geleceğine yatırım yaptıklarını söyledi. 
Köylerinden toplanan ve yaşları 11 - 14 arasındaki 9'u kız olan çocukların herşeyiyle ilgilendiklerini belirten Ağaoğlu, sözlerini şöyle sürdürdü 
"Hepsinin 8-10 kardeşi var. Tarama sırasında bazı zorluklar çektik. Çocuk eve gidip golf takımına seçildiğini söylediğinde ailelerin çok büyük direnciyle karşılaştık. İkna etmek kolay olmadı. Ancak Doğu'da verdiğimiz eğitimler sonucunda bugün Ağrı'da bine yakın lisanslı golfçü var. Bu sayı giderek artacak" 

Yurdadön patladı 

Atletizm Federasyonu eski başkanı, kendisine "aşkım" diye hitap ettiği için mahkemede aleyhinde ifade veren Elvan Abeylegesse'ye dava açıyor 

MURAT AĞCA 

Atletizm Federasyonu eski Başkanı Mehmet Yurdadön, kendisine karşı "aşkım, sevgilim" gibi kelimeler kullandığı için rahatsız olduğu yolunda mahkemede ifade veren dünya rekortmeni Elvan Abeylegesse aleyhinde dava açacak. 
Dünya Şampiyonası gibi çok önemli bir yarışma öncesinde Elvan'ın moralini bozmamak için kendisi aleyhinde söylediği sözleri duymamazlıktan geldiğini söyleyen Yurdadön, "Ancak iki hafta önce mahkemede yeniden aleyhimde konuştu. Sakatlığı nedeniyle yarışmayacağının ortaya çıkmasından sonra da dava açmaya karar verdim. Ben namusum ve şerefimle yaşayan onurlu bir insanım. Bu tip bir suçlamayı kabul edemem" diye konuştu. 
Başkanlığı döneminde sadece Elvan'a değil tüm atletlerine yakın ilgi gösterdiğini belirten Yurdadön, "Onların hepsi benim çocuğum. Ben onların babası sayılırım. Sadece atletler değil tüm camia benim ne kadar samimi bir konuşma tarzım olduğumu bilir. Sevgilim, canım gibi laflar yerine çirkin sözler sarf etsem daha mi iyi olurdu" ifadelerini kullandı. 
Hiç istemediği halde dava açmaya mecbur olduğunu da vurgulayan Yuradön sözlerini şöyle sürdürdü 
"İnsanların nankörlüğü ve art niyeti karşısında kendimi savunmak zorundaydım. Yoksa kim dünya rekortmeni bir sporcusunu mahkemeye vermek ister. Eğer Elvan benim emeklerimi inkar ediyorsa, söyleyecek lafım yok." 

Ne kadar ekmek .. 

Fedarasyon bütçeleri artık başarıya endeksli olacak. Gençlik ve Spor Genel Müdürü Mehmet Atalay, "Bundan sonra federasyonların bütçeleri performansa göre verilecek" dedi. 
İzmir'de 11 - 21 Ağustos tarihlerinde yapılacak Üniversite Yaz Oyunları'na katılacak 14 federasyonun başkan ve genel sekreterleriyle Ankara'da bir araya gelen Atalay, geride kalan Akdeniz Oyunları'nın da değerlendirmesini yaptı. Genel Müdür, "Bayan basket ve voleybol takımlarımızı tebrik ediyorum. Futbolu da şampiyon olarak görüyoruz. Oyunlarda, judo ve karate çıkış yaptı. Atletizmde de madalyalar geldi ancak yeterli değil. Altın madalyaları kılpayı kaçıran kürek federasyonuna döner dönmez ek bükçe verdik. Bu uygulamaya devam edeceğiz" dedi. Atalay, 
"Universiade'da da her branştan Türkiye'ye yakışır sayıda madalya bekliyoruz" diye konuştu. 

Nurcan'dan üç altın 

Fransa'nın Nice kentinde yapılan 8. Dünya Üniversiteler Halter Şampiyonası'nda Nurcan Taylan üç altın, aynı kiloda Emine Karademir de üç gümüş madalya kazandı. 53 kiloda olimpiyat şampiyonu Taylan, koparmada 85, silkmede 100 ve toplamda 185 kiloluk derecelerle üç şampiyonluk elde etti. Karademir ise koparmada 75, silkmede 91 ve toplamda 166 kiloyla Taylan'ın ardından üç kategoride de ikincilik kürsüsüne çıktı. 

Tezeta'da erteleme 

Uluslararası Atletizm Federasyonları Birliği'nin IAAF , doping yaptığı gerekçesiyle yargılanmasını istediği milli atlet Tezeta Dengersa'nın, Gençlik ve Spor Genel Müdürlüğü GSGM Ceza Kurulu'nda dün yapılan ilk duruşmasından erteleme kararı çıktı. Milli atletin antrenörü Ertan Hatipoğlu ve avukatının hazır bulunduğu duruşmada, dosyada inceleme yapmak için ek süre talebini kabul eden kurul, ikinci oturumu 4 Ağustos'ta yapacak. 

Makabiyat'ta 87 Türk 

Dünyadaki Musevi cemaatlerini bir araya getiren ve dört yılda bir gerçekleştirilen Dünya Makabiyat Oyunları'na katılacak Türk kafilesi İsrail'e gitti. Bu yıl 17.'si Ramat Gan şehrinde düzenlenecek olan ve 22 Temmuz'a kadar sürecek oyunlara Türkiye adına 63 sporcu, 2 antrenör, 12 yönetici ve 10 konuk olmak üzere 87 kişilik bir kafile katılacak. Türk ekibi basketbol, mini futbol, kürek, atletizm, triatlon, golf ve yüzme dallarında mücadele edecek. 

Judo şöleni 

19. Uluslararası Boğaziçi Judo Turnuvası bugün İstanbul'da başlayacak. Ahmet Cömert Spor Salonu'nda iki gün sürecek turnuvada, 24 ülkeden 63'ü Türk olmak üzere toplam 295 sporcu mücadele edecek. Sabah saat 10.00'da başlayacak turnuvanın açılış töreni saat 14.00'de yapılacak. 

Kulüpler pistte 

Atletizmde Kulüplerarası Büyükler Birinci Lig 1. Kademe ve İkinci Lig 1. Kademe Yarışmaları İstanbul'da bugün başlayacak. Burhan Felek Spor Kompleksi Ekrem Koçak Atletizm Pisti'nde gerçekleştirilecek ve iki gün sürecek organizasyonda, bayanlar ile erkeklerde sekizer takım mücadele edecek. Yarışmalarda aralarında birçok milli atletin de yer aldığı yaklaşık bin 450 sporcu piste çıkacak. 


</TEXT>
</DOC>
