<DOC>
<DOCNO> 397244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun11.html </URL>
<DATE> 2005/11/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rice Askerlerimizi azaltmanın şartları yakında oluşacaktır... 
</HEADLINE>
<TEXT>

     ABD Dışişleri Bakanı Condoleezza Rice, Irak'taki Amerikan askerlerinin sayısının azaltılmasına elverecek şartların, ''çok yakında'' ortaya çıkabileceğini söyledi. 
     Fox News TV'sinde konuşan Rice, ''Başkan George Bush, Irak kuvvetleri hazır hale gelir gelmez kuvvetlerimizi azaltmayı düşüneceğimizi söylemişti. Ben de, bunun vaktinin çok yakında geleceğini ve Iraklıların kendi geleceklerini kendi ellerine alacaklarına inanıyorum'' dedi. 
     Rice, Irak ordusunun Amerikalılar çekilmeden önce ''ülkeyi ayakta tutabileceğini'' göstermesi gerektiğini de söyledi. 
     Rice, daha sonra CNN'e verdiği demeçte de, Irak'taki ''ittifak''ın asker sayısını azaltacağını, ''Amerikan kuvvetlerinin bugünkü mevcuduyla yararlı olmadığını'' anlattı. 
     Kahire'de yapılan Irak uzlaşma konferansında, milletvekili adayı birçok siyasi şahsiyet, yabancı birliklerin tedrici şekilde Irak'tan çekilmesi için çağrıda bulunmuştu. 
     Irak'ta yaklaşık 159 bin Amerikan askeri bulunuyor. Pentagon kaynaklarına göre, seçimlerin gelecek ayın ortasında yapılmasından hemen sonra asker sayısı 138 bine indirilecek. 
     
</TEXT>
</DOC>
