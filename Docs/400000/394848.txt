<DOC>
<DOCNO> 394848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo22.html </URL>
<DATE> 2005/11/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sedat Artuç da savunmasını yaptı... 
</HEADLINE>
<TEXT>

     Hakan Kibar bildiriyor 

Katar'ın başkenti Doha'da yapılan mahkemede Uluslararası Halter Federasyonu IWF Disiplin Kurulu'nun karşısına çıkan milli halterci Sedat Artuç ve Türk heyeti, son savunmasını tamamladı. 
     Yaklaşık yarım saat süreyle içerde kalan Sedat Artuç ve Türk yetkililer, kararın en geç 2-3 hafta içinde açıklanacağını ve karardan umutlu olduklarını belirttiler. 
     Halter Federasyonu Başkanı Hasan Akkuş, kurul yetkililerinin kendilerine her iki sporcu hakkındaki kararlarını 2-3 hafta içinde açıklayacaklarını söylediklerini belirterek, ''Bizim sunduğumuz tüm deliller değerlendirilip, tartışılacak. Sürenin uzun olması bizim umudumuzu artırıyor. Zaten kuruldaki arkadaşlar Halil'in durumuna üzüldüklerini ve insanca bir karar vereceklerini bize ilettiler'' dedi. 
     Milli halterci Sedat Artuç ise raporlarını sunduklarını ve iyi bir savunma yaptıklarını ifade ederek, ''İnşallah cezamız iner ve rahatlarız. Benim için de Halil için de Türkiye için de hayırlısı ne ise o olsun'' diye konuştu. 
     
     UMUTLAR ARTTI 
     Halil Mutlu'nun sabah yapılan duruşması sonrasında toplantı salonundan biraz gergin ve endişeli ayrılan Türk heyeti, kararın açıklanma süresinin uzun olması nedeniyle umutlarının arttığı yönünde yorumda bulundular. 
     Sedat Artuç için yapılan savunmada disiplin kurulu heyetinin sürekli olarak ''kurallar katıdır'' diyerek Türk heyetini zor durumda bırakmasına karşın, doktor Kaya Livanelioğlu heyet üyelerine dönerek, ''Kurallar katı olabilir. İnsan aklı ve vicdanı daha yumuşaktır'' diyerek son sözü söyledi ve disiplin kurulunun buna göre karar vermesini istedi. 
     Türk heyetinin umutlarının artmasında, Sedat'ın savunması bittikten sonra disiplin kurulu yetkililerinin Halil ile ilgili olumlu sözler sarf etmeleri etkili oldu. 
     
</TEXT>
</DOC>
