<DOC>
<DOCNO> 365530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonyas17.html </URL>
<DATE> 2005/07/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Küresel ısınma... 2060'a kadar Akdeniz'de sıcaklıklar 2 derece yükselecek 
</HEADLINE>
<TEXT>

     Dünya Doğayı Koruma Vakfı’nın WWF 
     raporuna göre, 2060 yılına kadar Akdeniz’de sıcaklıkların 2 derece yükselmesi bekleniyor. Hava sıcaklığının 35 derece ve üzerinde olduğu süre, altı haftaya uzayabilecek, Akdeniz çanağındaki ülkeler, kuraklık ve orman yangınlarıyla karşı karşıya kalabilecek. WWF Türkiye Genel Müdürü Filiz Demirayak, AA muhabirine yaptığı açıklamada, Dünya Doğayı Koruma Vakfı’nın yayınladığı raporda, küresel ısınmanın Akdeniz çanağındaki ülkeleri de tehdit edebileceği bilgisinin yer aldığını kaydetti. Isınmanın, başta turizm olmak üzere pek çok sektörü olumsuz etkileyeceğine dikkati çeken Demirayak, Akdeniz çanağında hava ısındıkça turistlerin de daha serin ülkelere gitmeyi tercih edebileceğine dikkati çekti. WWF adına Dr. Tina Tin tarafından hazırlanan rapora göre, Akdeniz çanağında hava sıcaklığının 2060 yılına kadar 2 derece artmasının beklendiğini ifade eden Demirayak, bu artışın Akdeniz’i, sıcak hava dalgası, kuraklık, orman yangınları, susuzluk ve tarımda verim düşmesi gibi sorunlarla karşı karşıya bırakabileceğini vurguladı. Tin’in, raporunda, yıl içinde sıcaklığın 35 derece ve üzerinde olduğu sürenin altı haftaya kadar uzayabileceğine dikkati çektiğini kaydeden Filiz Demirayak, sıcaklıklar artıp yaz yağmurları ortadan kalktıkça, düzenli sulama gerektiren ürünlerin azalacağını, sulama gerektiren ekinlerin veriminin ise yüzde 40 oranında düşmesinin beklendiğini söyledi. Demirayak, 2 derecelik sıcaklık artışının Akdeniz’i ne şekilde etkileyebileceğini ise şöyle açıkladı "2 derecelik sıcaklık artışı, bir bilim kurgu senaryosu değil, 20- 50 yıl sonra geleceğimiz noktadır. Bu da tüketim alışkanlıklarımızı, yaşam şeklimizi ve mevcut siyasetin değişmesi konusunda oldukça kısa bir süremiz olduğunu gözler önüne seriyor. Avrupa Birliği, hükümetler ve WWF, 2 derecelik artışın büyük olumsuz etkileri olacağı konusunda görüş birliğine varmış durumdalar. Rapora göre, Akdeniz’de özellikle iç kesimlerde sıcak dalgalarının ve aşırı sıcak günlerin sayısının artması, yıl boyunca kurak zamanların değişmesi ve uzaması bekleniyor. Yapılan son çalışmalar, 2 derecelik sıcaklık artışının Kuzey Akdeniz’deki bitkilerin yüzde 50 oranında kaybedilmesine yol açacağını gösteriyor. Orman yangınlarındaki artış, istilacı türlerin ve otların yayılmasına, dolayısıyla orman yangınlarının daha geniş alanlara sıçramasına neden olacak." Filiz Demirayak, rapor ışığında, gelişmiş ülkelerin, salınım gazlarını yüzde 60-80 oranında azaltmaları gerektiğini, sanayileşme yolundaki ülkelerin ise kalkınma hedeflerine verimli teknolojiler kullanarak erişmenin yollarını araması gerektiğini vurguladı. Gelişmiş ekonomilerde hükümetler ve özel sektörün bu ideal etrafında birleşmesi gerektiğini kaydeden Demirayak, "Tehdit altındaki yörelerde doğal kaynaklar üzerindeki iklim değişikliğinin etkilerini azaltmak ve direnci artırmak yolunda etraflı çalışmaların yapılması gerekiyor" diye konuştu. 
     
</TEXT>
</DOC>
