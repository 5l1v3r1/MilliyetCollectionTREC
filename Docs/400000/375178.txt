<DOC>
<DOCNO> 375178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur33.html </URL>
<DATE> 2005/09/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bir ayda 29 yangın çıkaran kişi, suçüstü yakalandı 
</HEADLINE>
<TEXT>

     Bursa'da, 29 binada yangın çıkardığı iddiasıyla aranan kişi, suçüstü yakalandı. 
     Son bir ayda beş ayrı semtte çıkan 29 yangını araştıran güvenlik güçleri, olayın zanlısı olduğu öne sürülen 28 yaşındaki M.Y'yi takibe aldı. 
     Santral Garaj Mahallesi'ndeki bir binada yangın çıkması üzerine bölgeye giden güvenlik güçleri, bu sırada dairelerin zillerine basan M.Y'yi yakaladı. 
     Bursa Emniyet Müdürü Hüseyin Çapkın, gazetecilere yaptığı açıklamada, kent merkezinde son 1 ayda çıkan yangınların vatandaşların huzurunu bozduğunu belirterek, ''Bu konuda çalışmalarımız gece gündüz devam etti. Arkadaşlarımız, uzun süren takipleri sonucunda zanlıyı yakaladılar. Kendilerini tebrik ediyorum'' dedi. 
     Çapkın, zanlının, hakkındaki suçlamaları kabul ettiğini ifade ederek, şöyle konuştu 
     ''M.Y. adında 1977 doğumlu kişiyi yakaladık. Kendisi de olanları olduğu gibi anlatıyor. 30'a yakın yeri yaktığını belirtiyor. Sorumlu savcıya da yer göstermelerde nasıl yaptığını anlatmış. Dolayısıyla buraların hepsini kendi yakmış. İlginç davranışları var. Zanlı, yangın çıkarmaktan zevk aldığını söylüyor. Bazılarını seyretmiş, bazılarını da internete girerek gazete haberlerinden izlemiş. Şehirde bu kişinin yakalanmasıyla ilgili çok geniş bir yakalama ağı oluşturduk. En son yangını çıkardığı yerde suçüstü yakaladık.'' M.Y'nin, sahibi olduğu bilgisayar firmasının 2 ay önce iflas ettiği ve bunalımda olduğu öğrenildi. 
     Zanlının, sorgulamasının ardından adliyeye sevk edileceği bildirildi. 
     
</TEXT>
</DOC>
