<DOC>
<DOCNO> 368520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/siy06.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Rum lidere güvence mi verdi 
</HEADLINE>
<TEXT>


Rum basını, Chirac'ın Papadopulos'a el yazısıyla yazdığı mektupta, "Türkiye, 'Kıbrıs Cumhuriyeti'ni tanımazsa müzakerelere başlayamaz" güvencesi verdiğini öne sürdü 

SEFA KARAHASAN Lefkoşa 


Fransa Cumhurbaşkanı Jacques Chirac'ın, Rum Yönetimi lideri Tasos Papadopulos'a gönderdiği bir mektupla, Türkiye'nin "Kıbrıs Cumhuriyeti'ni tanımadan AB'ye katılım müzakerelerine başlayamayacağı" güvencesi verdiği iddia edildi. 
Rum Filelefteros gazetesinin iddiasına göre Chirac'ın gönderdiği mektup, Güney Kıbrıs'taki Fransa Büyükelçisi aracılığıyla Papadopulos'a iletildi. Gazete, Chirac'ın "kendi el yazısı ile yazılmış notunda, Türkiye'nin 'Kıbrıs Cumhuriyeti'ni tanımaması durumunda müzakerelere başlayamayacağı şeklindeki Fransa Bakanlar Kurulu'nun görüşünü resmen iletmiş olduğunu" yazdı. Gazete, Chirac'ın notunda ayrıca "Kıbrıs Cumhuriyeti'nin Fransa'yı hayal kırıklığına uğratmaması" çağrısında da bulunulduğunu belirtirken, protokol ve Türkiye'nin deklarasyonu konusunun Rum yetkilileri meşgul etmeye devam ettiğini ifade etti. 




</TEXT>
</DOC>
