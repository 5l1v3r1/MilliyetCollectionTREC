<DOC>
<DOCNO> 361647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun37.html </URL>
<DATE> 2005/07/16/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Irak polisi "İntihar saldırısında ölü sayısı en az 59" 
</HEADLINE>
<TEXT>

     Irak’ın başkenti Bağdat’ın güneyindeki Musayyib’te bir camii yakınlarında düzenlenen intihar saldırısında ölenlerin sayısının 59’a yükseldiği bildirildi. 
     Polis yetkilileri, bölgenin en kalabalık mahallelerinden birinde düzenlenen saldırıya ilişkin yaptıkları açıklamada, patlamanın ardından çıkan yangının çevredeki evlere sıçradığını, birçok mağazaya zarar verdiğini ve özellikle camiyi harabeye çevirdiğini belirterek, 85 de yaralının bulunduğunu kaydettiler. 
     Beline patlayıcı sarmış bir intihar komandosunun kendisini bir petrol tankerinin önünde havaya uçurmasıyla meydana gelen büyük patlama sonucu, kalabalık olan mahallenin kan gölüne döndüğü ifade edildi. 
     Bu intihar saldırısının son bir yılda Irak’ta düzenlenen en ölümcül saldırı olduğuna dikkat çekilirken, ambulansların yaralıları hastanelere taşıdığı, ölü sayısının artmasından endişe duyulduğu belirtildi. 
     
</TEXT>
</DOC>
