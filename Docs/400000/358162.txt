<DOC>
<DOCNO> 358162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas04.html </URL>
<DATE> 2005/07/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Doğal viagra mavi yengeç 
</HEADLINE>
<TEXT>

     Kenan ÇETİN DHA 

      ANAVATANI Güney Amerika olan ve cinsel gücü artırıcı afrodizyak etkisi gösterdiği öne sürülen mavi yengeç, Dalyan'da yerli ve yabancı turistlerin en çok rağbet gösterdiği, vazgeçilmez yemek oldu. 
     Doğal zenginlikleri ile ön plana çıkan Muğla'nın Ortaca İlçesi Dalyan Beldesi'nin mavi yengeçleri de dikkat çekiyor. Yöre halkı tarafından doğal viagra olarak adlandırılan mavi yengeç, Dalyan'da el üstünde tutuluyor. Mavi yengeçlerin, yıllar önce bölgeden Güney Amerika'ya mal götüren denizcilerin, dönüşte denge sağlamak için gemilerin depolarına aldıkları deniz suyunun içinde geldikleri sanılıyor. 
     Dalyan ve çevresine uyum sağlayan ve zamanla hızla çoğalan mavi yengeçler, şimdi Dalyanlı'lar için önemli bir geçim kaynağı haline geldi. Sabahın erken saatlerinde Dalyan kanallarında başlayan av tüm gün sürüyor. Misinaya bağlanan balık veya tavuk etiyle yakalanan mavi yengeçlerin tanesi 1- 1.5 YTL'den pişiricilere satılıyor. Yengeç avcılarından aldıkları canlı yengeçleri pişirip turistlere satanlarsa işlerinden oldukça memnun görünüyor. 
     Dalyan'a gelen yerli ve yabancı turistler ise mavi yengecin tadına bakmadan gitmiyor. Sazlıkların aralarında demirleyen küçük sandallarda özenle temizlenerek pişirilen yengeçlerin tercih edilmesinin bir nedeni ise cinsel gücü artırdığına inanılması. Afrodizyak, yani cinsel gücü artıcı etkisi olduğu söylenen mavi yengeç, yarli halk tarafından doğal viagra olarak adlandırılıyor. Yengeç avcıları ise mavi yengeçlere en çok orta yaş grubun ilgi gösterdiğini belirtiyor. 
     
</TEXT>
</DOC>
