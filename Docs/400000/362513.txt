<DOC>
<DOCNO> 362513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur17.html </URL>
<DATE> 2005/07/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İzmir Körfezi'ne otomobil devrildi ama bulunamadı 
</HEADLINE>
<TEXT>

     İzmir Körfezi’ne devrilen ve içinde 3 veya 4 kişinin bulunduğu sanılan otomobil bulunamadı. 
     Alınan bilgiye göre, bölgenin sorumluluğunu üstlenen Büyükşehir Belediyesi şirketi İZELMAN’ın güvenlik vardiya elemanı Yücel Eren, Meles Deltası’nda denize bir aracın devrildiğini polise bildirdi. 
     Eren, AA muhabirine yaptığı açıklamada, Meles Deltası’ndaki piknik alanında devriye gezerken gece girilmesi yasak olan bölgeye beyaz renkli Şahin marka bir otomobil girdiğini söyledi. 
     Otomobilde 3 veya 4 kişinin bulunduğunu ifade eden Eren, "Aracı yasak bölgeden çıkarmak için gittiğimde suda bir hareketlenme olduğunu ve hava kabarcıkları çıktığını gördüm. Deniz kenarındaki taşların yanında, daha önce burada bulunmayan tampon parçaları ve yaklaşık 30 metre fren izi bulunuyordu. Otomobil yasak bölgeden çıkmadığına göre, denize uçtu" dedi. 
     Gece Meles Deltası’na gelen İzmir Emniyet Müdürlüğü Deniz Şube Müdürlüğü’ne bağlı Sualtı Grup Amirliği ve Büyükşehir Belediyesi AKS 110 ekipleri, karanlık olduğu için denizde çalışma yapamadı. 
     Sabahleyin olay yerine gelen Deniz Polisi’ne bağlı balıkadamlar, otomobilin düştüğü bölgede dalış yaptı. 
     Aracı bulamayan dalgıç polisler, suyun bulanık, dibinin balçık olduğunu ve otomobilin buraya saplanabileceğini tahmin ettiklerini bildirdiler. 
     Arama çalışmalarına geçici süre ara verildi. 
     İzmir Emniyet Müdürlüğü’ne ait karakollara ve 155 Polis İmdat’a yapılacak kayıp başvurularının değerlendirileceği bildirildi. 
     
</TEXT>
</DOC>
