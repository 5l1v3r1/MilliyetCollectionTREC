<DOC>
<DOCNO> 396203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/agun.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem enkazında 'korsanlık' yaptılar 
</HEADLINE>
<TEXT>


Marmara depreminden sonra enkazda 300 bin dolar bulduğu iddia edilen er, parayı birliğin bahçesine gömdü. Olay, parayı çıkaran yarbayın mal varlığındaki artışla ortaya çıktı 

ANKARA ANKA 

Marmara depreminde enkaz altında kalan para ve ziynet eşyalarından bir bölümünün çalındığı ortaya çıktı. İddiaya göre, arama - kurtarma çalışmaları kapsamında bölgeye giden bir er, bazı ziynet eşyaları ve bulduğu paralara el koyarak, Yalova Meydan Harek t Komutanlığı bahçesine gömdü. Parayı 4 yıl sonra Yalova Meydan Harek t Komutanlığı'nda görevli Yarbay Mümin Şen çıkardı. 
Türkiye'yi 1999'da sarsan 7.4 büyüklüğündeki depremde Yalova'daki AKSA'ya ait ACN tankları da çatladı. Havaya akrilonitril gazı yayılması üzerine depremzedeler bölgeyi terk etti. Er Tarkan Okçu da, Bergama 19. Piyade Tugayı 1. Piyade Tabur Komutanlığı emrinde görev yaptığı sırada, arama - kurtarma çalışmaları için Yalova'ya gönderildi. Çiftlikköy'de görevlendirilen Okçu, Yalova Hava Meydan Komutanlığı'nda kalmaya başladı. 

Dışarı çıkaramadı 
Okçu, enkaz kaldırma çalışması için gittiği bir sitenin enkazında el çantası ve bazı ziynet eşyaları buldu. Sıkı arama yüzünden parayı birlik dışına çıkaramayan Okçu, çantayı bahçedeki üç incir ağacının ortasına gömdü. 
Bergama'daki birliğine gönderilen ve terhis olan Okçu, konuyu kardeşi Cumali Okçu'ya anlattı. Eylül 2003'te Cumali Okçu, arkadaşı Osman Özdemir'e konuyu iletti. Özdemir de emekli astsubay Mehmet Ali Çakmak'tan Yalova Meydan Komutanlığı'na girmeleri için "adam ayarlamasını" istedi. 
Yalova'da Binbaşı Recep Dok'u bulan ikili, Yalova Meydan Harek t Komutanlığı'nda görevli Yarbay Şen'le görüştü. Şen, paranın paylaşılması şartıyla teklifi kabul etti. 
Ekim 2003'te, Yalova Meydan Komutanı Albay Attila Kurar'ın İstanbul'a gitmesi üzerine yerine bakan Şen, akşam Özdemir'le buluştu. Çantayı çıkaran ikili parayı paylaştı. Çukuru kapatmayan ve küreği arazide unutan Şen, Çakmak ve Dok'a parayı bulamadığını söyledi. 
Nöbetçi erlerin şüphelenip olayı bildirdiği Kurar'ın o gece bahçede ne aradığını sorması üzerine Şen, "Gaz çıkarmak" için bahçeye gittiği yanıtını verdi. 
Olayın ardından, Şen, 2 otomobili bulunmasına rağmen 128 bin YTL'ye 3 otomobil, Yalova'da eşi üzerine 2 villa aldı, kayınbiraderinin üzerine galeri açtı. Başlatılan soruşturma sonrası Kuzey Deniz Saha Komutanlığı Askeri Savcılığı'nca iddianame hazırlandı. 

2 ay tutuklu kaldı 
Askeri Savcılık, Şen hakkında "görevi kötüye kullanma" ve "hırsızlık"tan 8 yıla kadar ağır hapis cezası istemiyle dava açtı. TSK'dan ihraç edilmesi istenen, Şubat 2004'te tutuklanan ve 2 ay sonra serbest bırakılan Şen hakkındaki dava bitmedi. 
Özdemir, Dok ve Çakmak'ın da cezalandırılmasını isteyen askeri savcılık, diğer sanıklar için görevsizlik kararı verdi. Okçu ve diğer sanıkların yargılanmasına da Tarsus Adliyesi'nde başlandı. 

'Oğlum palavracı' 

Baba İhsan Okçu, kayıplara karışan oğlu Tarkan Okçu hakkında ilginç açıklamalarda bulundu. Tarsus'ta yaşayan Okçu, yağlıboyacılık yaparak geçinmeye çalışan oğluyla ilgili şu bilgiyi verdi "Bir müddet önce jandarma kendisini buldu, Yalova'ya gidip ifade verdi. Benim oğlum havası fazla olan, palavracının biri. Evinin geçimini ben temin ediyorum, ama o hep olduğundan yüksek görünür." 

Hayır için kullanacakmış 

Osman Özdemir, mahkemedeki savunmasında "Paranın bir kısmını hayır işleri için sarf edecektik" derken, Tarkan Okçu, şunları anlattı "Enkaz çalışması için bir siteye gönderildik. Değerli eşyaların gaspını engellemek için görev yapıyorduk. Burada içinde 100'lük desteler halinde 300 bin dolara kadar para olan bir çanta buldum. Arama olduğu için parayı birlikten çıkaramadım." 

'Huzurum kalmadı' 

Boya ustası olduğunu belirten Tarkan Okçu da, 2000'de terhis olduktan sonra evlendiğini belirterek, şunları söyledi "2 yıl önce Yalova'da askeri mahkemede h kim karşısına çıktım. Bu olay duyulunca huzurum kalmadı İşimden oldum. Eğer böyle bir para bulsam bu kadar sıkıntıyı yaşar mıydım Manevi olarak da yıprandım. 4 ay önce de ifade verdim" 

Tazminat istemişlerdi 

AKSA'ya karşı tazminat davası açan depremzedeler, AKSA'dan yayılan gaz nedeniyle evlerini bırakmak zorunda kaldıklarını ve bu sırada evlerinin talan edildiğini, tazminat miktarı belirlenirken bu talan davasının da göz önüne alınması gerektiğini söyledi. 



</TEXT>
</DOC>
