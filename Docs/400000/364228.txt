<DOC>
<DOCNO> 364228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/ekonomi/eko03.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl Ege'nin en büyüğü Tüpraş, Petkim ve Habaş oldu 
</HEADLINE>
<TEXT>



Ege Bölgesi Sanayi Odası EBSO Yönetim Kurulu Başkanı Tamer Taşkın, Türkiye ekonomisinin üç yıldır sürdürdüğü hızlı büyüme performansının iş dünyasının güvenini yükselttiğini belirterek, bu olumlu gelişmelerin sanayiye yansıdığını söyledi. 
Taşkın, EBSO'da düzenlediği basın toplantısında "2004 Yılı 100 Büyük Sanayi Kuruluşu Değerlendirmesi" raporunu açıkladı. Taşkın, 2004 yılı üretiminden satışlarına göre 10 milyon YTL barajını aşan sanayi kuruluşları arasında ilk üçü, Tüpraş, Petkim ve Habaş İzmir Şubesi'nin aldığını açıkladı. 

Ciro, 24.2 milyar YTL 
Raporun oluşumu için düzenlenen ankete 279 firmanın katıldığını belirten Taşkın, bu firmaların 44'ünün çevre illerin odalarına kayıtlı olduklarını bildirdi. Taşkın, Ege Bölgesi'nin en büyük 100 firmasının cirolarının 24 milyar 218 milyon YTL, üretimden satışlarının ise 21 milyar 46 milyon YTL olduğuna işaret etti. Ankete göre, Ege Bölgesi'nde geçen yıl üretimden satışlarına göre 10 milyon YTL barajını aşan sanayi kuruluşları arasında ilk 10'a giren diğer şirketler şöyle "Philsa, BMC, Ege Çelik, İzmir Demir Çelik, Soma Elektrik, Erege Metal Demir Çelik ve TKİ Ege Linyitleri." 


</TEXT>
</DOC>
