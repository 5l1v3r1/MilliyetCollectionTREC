<DOC>
<DOCNO> 370777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/siyaset/axsiy01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, sanal ortamda TV yayınına başladı 
</HEADLINE>
<TEXT>


Dışişleri Bakanı'nın internet sitesinde 'yayın yapan' GÜL TV'de, Bakan'ın konuşma kayıtlarının yanı sıra sohbetleri, maç izleme görüntüleri var 

ŞERİF ÇIRAY Ankara 


Dışişleri Bakanı Abdullah Gül, güncel konulara ilişkin değerlendirmelerini vatandaşlara ulaştırdığı internet sitesinde görüntülü yayına başladı. Sitenin ana sayfasındaki televizyon ekranının altına "GÜL TV" yazıyor. Gül, "www.abdullahgul.gen.tr" isimli sitesinde kurduğu GÜL TV'de, Meclis'te ve bazı televizyon kanallarında yaptığı konuşmaların bant kayıtlarına yer veriyor. 
Siteye giren vatandaşlar, 25 kaydın yer aldığı seçeneklerden istediklerini tıklayarak konuşmaları dinleyebiliyorlar. 

Sohbetler de var 
Video galeri bölümünde de Gül'ün ekibiyle yaptığı toplantılar, telefon görüşmeleri, vatandaş ve siyasilerle sohbetleri ve arkadaşlarıyla futbol maçı izlerken amatör kamerayla çekilen görüntüleri de var. Sitede, yayınla ilgili şu ifadelere yer veriliyor 

'Mini yayın'ın amacı 
"Sizlere doğrudan ulaşabileceğimiz mini yayınımızla hizmetinizdeyiz. Biz profesyonel televizyoncular değiliz. Amacımız milletvekiliniz olarak yaptığımız konuşmaları takip edebilmeniz, bunun yanı sıra özel röportajlarla fikirlerimizi ifade etmektir. Zaman zaman basında yer almamış konularla sizlere sesleneceğiz." 
Sitede, vatandaşlardan gelen dilek - şik yetler, şehit törenlerinde çekilen fotoğraflar da bulunuyor. Gül'ün internet sitesinde çeşitli anketlere de yer veriliyor. "Dışişleri Bakanı Gül'ün dış politikada sergilediği performansı nasıl değerlendiriyorsunuz " sorusuna, 16 bin 766 kişinin yüzde 56'sı 'çok iyi', yüzde 16'sı 'iyi', yüzde 6'sı 'orta', yüzde 3'ü 'kötü', yüzde 19'u 'çok kötü' yanıtını veriyor. 


</TEXT>
</DOC>
