<DOC>
<DOCNO> 363852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun24.html </URL>
<DATE> 2005/07/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İngiliz polisine şüphelileri vurma emri .. 
</HEADLINE>
<TEXT>

     Londra Emniyet Müdürü Ian Blair, İngiliz polisine, intihar saldırganı olduğundan şüphelenilenleri kafalarından vurma emri verildiğini belirtti. 
     SKY News televizyonunun haberine göre, Ian Blair, ''Her şeyin doğru olarak yapılması için elimizden geleni yapıyoruz, ancak bu kararlar korkunç koşullarda alınıyor'' dedi. 
     Blair, polise verilen talimatın ''öldürmek için ateş açılması'' olup olmadığına dair bir soruya verdiği cevapta, ''Böyle olması gerekiyor. Eğer onları göğüs bölgesinden vurursanız hiçbir işe yaramaz çünkü muhtemelen taşıdığı bomba o bölgededir. Başka bir yere ateş açılmasının da bir anlamı yok çünkü yere düşerse mekanizmayı harekete geçirecektir. Sri Lanka gibi başka ülkelerin deneyimleri bunu gösteriyor. Tepki göstermenin tek yolu kafaya ateş etmektir'' dedi. 
     Ian Blair, şüphelinin teslim olma işaretleri göstermesi durumunda da polislerin bu kişiyi öldürmek yerine etkisiz hale getirmeleri gerektiğini belirtti. 
     Yanlışlıkla öldürülen Brezilyalı için duyduğu ''samimi üzüntüyü'' dile getiren Blair, ''Bu bir trajedidir, Metropolitan Polis Teşkilatı bu kişinin ölümündeki tüm sorumluluğun kendilerinde olduğunu kabul etmektedir'' dedi. 
     İngiliz polisi geçen cuma günü intihar eylemcisi olduğu kuşkusuyla 27 yaşında Brezilyalı bir elektrik teknisyenini vurarak öldürmüş, daha sonra Brezilyalının terörist olmadığı anlaşılmıştı. 
     
</TEXT>
</DOC>
