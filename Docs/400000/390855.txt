<DOC>
<DOCNO> 390855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko01.html </URL>
<DATE> 2005/10/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ATO'dan İstanbul'a "kaleturka" önerisi... 
</HEADLINE>
<TEXT>

     Ankara Ticaret Odası ATO , Dubai Holding'in iş ve alışveriş merkezi olarak kullanılmak üzere İstanbul'a inşa etmeyi planladığı kuleler yerine, belediye ve kamu için daha karlı olacak ''yerli kuleler'' yapmaya talip oldu. 
     ATO'dan yapılan yazılı açıklamaya göre, Oda Başkanı Sinan Aygün, İstanbul Büyükşehir Belediye Başkanı Kadir Topbaş'a bir mektup yazarak, ATO'nun teklifini iletti. 
     Kuleleri inşa etmek için kurulan ortak şirketin yüzde 20 hissesinin belediyeye, yüzde 80 hissesinin ise Dubai Holding'e ait olduğunu hatırlatan Aygün, ''belediyeye yüzde 50 hisse'' teklifinde bulundu. Aygün, mektubunda şu ifadelere yer verdi 
     ''ATO olarak çok daha iyi şartlarda, örneğin yapılacak inşaatın yüzde 50'si belediyenize bırakılmak kaydıyla aynı kulelerden daha iyisini yapmayı taahhüt ediyoruz. Belediyenin kasasına çok daha fazla para girmesine yol açacak ve dolayısıyla kamu çıkarını da koruyacak talebimize 'evet' diyeceğinizi umuyoruz.'' Aygün, ATO'nun teklifinin kabul edilmesi halinde projeyi kısa sürede teslim edebileceklerini belirtti. 
     
     ''ARAZİ PROJEDEN DEĞERLİ'' 
     46 bin metrekarelik arazide 3 emsale göre 138 bin metrekarelik bir yapı alanı oluştuğunu kaydeden Aygün mektubunda, ''500 milyon dolar maliyeti bulunduğu belirtilen projenin, tahsis edilen arazinin değerinin altında kaldığını düşünmekteyiz'' dedi. 
     Aygün, yaptığı yazılı açıklamada da, projenin kamuoyuna duyurulmasının ardından kulelerdeki ofislere ve dükkanlara taleplerin başladığını da belirterek, şunları kaydetti 
     ''Kulelere yabancı sermaye gelmeyecek. Yapılan ofis ve dükkanları yerli sermaye satın alacak. Maliyeti 100 bin dolar olan 100 metrekarelik ofisler 600 bin dolara satılacak. Dubai Holding, bu satışlardan elde ettiği Türk sermayesini alıp ülkesine dönecek.'' Aygün, İstanbul Büyükşehir Belediyesi'ne, ''Kule yapmak için Dubai prensine ihtiyacımız yok. 'Kuleturka' yapacak yerli girişimciler de var. Gelin Türk sermayesi olduğunu da görün ve 'Kuleturka'ya evet deyin'' çağrısında bulundu. 
     
</TEXT>
</DOC>
