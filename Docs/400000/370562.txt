<DOC>
<DOCNO> 370562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko09.html </URL>
<DATE> 2005/08/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Beymen, Kahire'de mağaza açıyor 
</HEADLINE>
<TEXT>

     Yavuz SELİM DHA 

      MISIR’ın başkenti Kahire’de Nil Nehri kenarındaki Four Seasons Oteli’inde Beymen mağazalarına ait ’Nil Beymen’ mağazası eylül ayında açılacak. 
     Boyner Holding bünyesindeki Altınyıldız Grubu’nun, müşterileri genelde Suudi Arabistan ve diğer Arap ülkelerinden gelen Four Seasons Oteli’nin sahiplerinden Suudi Arabistanlı Prens El Velid Bin Tallal ve onun Mısırlı ortağı ünlü inşaatçı Hişam Talat Mustafa ile ortaklaşa açacağı mağaza, 6 bin 500 metrekarelik alanıyla dünyanın en büyük Beymen mağazası olacak. 
     
     PLAN VE PROJE TÜRKİYE’DE HAZIRLANDI 
     Mağazanın hazırlık çalışmalarından sorumlu Mühendis Muhsin Salih yaptığı açıklamada, açılışın eylül ayı başında yapılmasının planlandığını ve 300 işçinin işleri bitirmek için yoğun bir şekilde çalıştığını bildirdi. Mağazanın plan ve projesinin Türkiye’de çizildiğini, işçiliği ise Mısırlıların yaptığını söyleyen Salih, "Mağaza 2 kattan oluşuyor. İlk katta geniş alışveriş merkezinin yanı sıra kafeterya olurken, iki yürüyen merdivenin yanında da normal merdivenler olacak" dedi. 
     Salih, ikinci katta ise, VIP müşterileri için 2 özel oda dizayn edildiğini ve burada Arap ülkelerinin prens ve prenseslerine yönelik hizmetlerin verileceğini söyledi. 
     Eylül ayında yapılacak açılışa, Mısır ve Suudi Arabistan’dan ünlü kişilerin katılması bekleniyor. 
     
</TEXT>
</DOC>
