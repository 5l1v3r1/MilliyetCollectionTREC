<DOC>
<DOCNO> 372637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/eko05.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bankaları milli konsorsiyumu 
</HEADLINE>
<TEXT>


Erdemir'de yaşanan yabancı yerli rekabeti, satış için gerekli olan kredide de banka yarışı yarattı. Yerli ve yabancı bankalar Erdemir'in taliplerine finansör olmak istiyor 

Kadife Şahin 

Türkiye'nin en önemli özelleştirmelerinden ve yerli - yabancı sermaye rekabetiyle gündeme oturan Erdemir'in finansmanı için bankalar arasında kredi sağlama yarışı başladı. 
Borsa değerinin yaklaşık olarak 1.1 milyar dolar olduğu belirtilen Erdemir'in ihalesinin sonuçlanması ile belirlenecek olan bedelin bir bölümünün karşılanmasında finansörlük rekabeti yaşanacak. 
Dev kuruluşun satış işlemlerinde görev alan bir kaynağın verdiği bilgiye göre, 10 yıl vadeli olarak verilecek kredinin sağlanmasında ileriye yönelik olarak yatırım yaptığını düşünen yerli yabancı tüm bankalar, konsorsiyumlar oluşturarak tekliflerde bulunuyorlar. 
Henüz sonuçlanmayan ancak Erdemir taliplilerine iletilen teklifler gizlilik içinde yürütülüyor. 
Türkiye'nin büyük bankalarının bir kaçının finansmanı sağlamada konsorsiyum oluşturduğu belirtilirken, Türkiye'de faaliyet gösteren ve proje finansmanı sağlayan yabancı bankaların tümünün de finansörlük hizmetine ilgi gösterdiği belirtiliyor. 
Tekliflerini iletenler arasında kamu bankaları bulunmuyor. 

'Üç banka bu işi yapar' 
Bankaların teklif yarışını doğrulayan Türkiye'nin önde gelen bankalarından birinin yetkilisi, "Böyle bir işin finansmanı elbette bankaların ilgisini çeker. İki veya üç Türk bankası bu işin finansmanını üstlenebilir. Türk bankalarına verilen bir yıl vadeli 1 milyar dolarlık kredi de bile dünyanın 53 bankası bir araya geliyor. Bunda da böyle olması çok doğal" dedi. 
Erdemir'in özelleştirilmesi için son teklifler 26 Eylül tarihine kadar verilecek. Özelleştirme ile kuruluşun yüzde 49'u satılacak. 
Türk bankaları, Erdemir'in yerli sermayede kalması için konsorsiyum oluşturan Ereğli Ortak Girişim Grubu'nun yanı sıra diğer alıcılara da teklifler götürüyor. Erdemir ihalesi için ön yeterlilik alanlarlar ise şunlar Arcelor Fransa , Azovstal-Metinvest Ortak Girişim Grubu Ukrayna , Corus Group İngiltere - Hollanda , Ereğli Ortak Girişim Grubu 34 Türk şirketi , Koç Holding, LebGoK-Oskol Ortak Girişim Grubu Rusya Federasyonu , Mittal Steel ABD , NLMK-Open Joint Stock Company Novolipetsk Iron and Stell Corporation Rusya Federasyonu , Nurol-Limak-Özaltın-Alkol Pazarlama Ortak Girişim Grubu, OYAK, Posco Güney Kore , Severstal Rusya ve Zorlu Holding. 


</TEXT>
</DOC>
