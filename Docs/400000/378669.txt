<DOC>
<DOCNO> 378669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko44.html </URL>
<DATE> 2005/09/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
IMF Dünya ekonomisinin krizlere dayanıklılığı arttı 
</HEADLINE>
<TEXT>

     Uluslararası Para Fonu IMF , dünya ekonomisinin beklenenden iyi performans gösterdiğini ve krizlere dayanıklılığının arttığını bildirdi. 
     Kuruluşun hazırladığı ''Küresel Mali İstikrar Raporunda'', kısa vadede dünya ekonomisi ile ilgili göstergelerin olumlu olduğuna dikkat çekildi. 
     Raporda, dış piyasalardaki olumlu ortamın, Türkiye'ye 2005 yılı finansman ihtiyacını daha yıl ortasında neredeyse tamamlama olanağı sağladığı da vurgulandı. 
     Raporu açıklayan IMF Uluslararası Sermaye Piyasaları Müdürü Gerd Haeusler, dünya ekonomisinin, beklenenden daha büyük bir güçle, krizlere dayanıklılığını arttırdığını söyledi. 
     IMF yetkilisi, kararlı ekonomik büyüme, düşük enflasyon ve mali piyasalarda şeffaflığın artması ve dolar cinsinden menkul kıymetlere olan talebin güçlü biçimde devam etmesi gibi olumlu etmenlerin dünya ekonomisini krizlere karşı daha dayanıklı kıldığını ifade etti. 
     Haeuslar, küresel ekonomik sistemin, geçmişe oranla krizlere daha az yatkın hale geldiğini belirterek, Katrina Kasırgası gibi büyük bir doğal afetin bile global ekonomik kalkınma ve piyasaya olumsuz etkisinin beklenen kadar yüksek olmadığına dikkati çekti. 
     Gerd Haeusler, ülkelerin, kredi risklerinin azaltmaması durumdaysa global ekonomide yavaşlama olacağı uyarısında bulundu. 
     Gelişmekte olan ülkelerin durumuna da değinen Haeuslar, bu ülkelerin kredi kaynaklarını sadece yeniden inşa ya da borçların kapatılması için değil, makroekonomik performanslarını artırmak ve yapısal reformlarda da kullanmaları gerektiğini kaydetti. 
     
     TÜRKİYE 
     IMF raporunda, uluslararası mali piyasalardaki olumlu koşulların Türkiye'ye 2005 yılı finansman hedeflerine kolayca ulaşma fırsatı verdiği, hatta, 2005 yılı bitmeden 2006 yılı finansman ihtiyaçlarının bir bölümünü karşılama olanağı tanıyacağı belirtildi. 
     Türkiye'nin bu yıl içinde şimdiye dek uluslararası piyasalara 4 kez tahvil ihraç ettiği ve bundan elde ettiği yaklaşık 5.6 milyar dolarlık hasılatla bu yılki finansman ihtiyaçcını neredeyse tamamen karşıladığı hatırlatılan raporda, piyasalarda Ankara'nın yıl sona ermeden bir kaç tahvil ihracı daha yaparak 2006 yılı finansman ihtiyacının bir kısmını şimdiden sağlayacağının tahmin edildiği bildirildi. 
     
</TEXT>
</DOC>
