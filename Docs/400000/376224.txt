<DOC>
<DOCNO> 376224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas18.html </URL>
<DATE> 2005/09/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sao Paulo'da sıçan avı başlatıldı 
</HEADLINE>
<TEXT>

     Brezilya'nın 11 milyon nüfuslu en büyük kenti Sao Paulo'daki sıçanların sayısının artması üzerine, belediye kentteki sıçanları yok etmek için harekete geçti. 
     Brezilyalı uzmanların kentte nüfusun 8 ila 15 katı sıçan bulunduğunu tahmin ettiklerini açıklamasının ardından başlatılan operasyon çerçevesinde, 288'i sıçan öldürmekle görevli 1400 sağlık uzmanı görev yapıyor. 
     Sao Paulo'da yılbaşından geçen aya kadar 166 leptospiroz vakası görüldüğü ve 16 kişinin farelerden geçen bu hastalık nedeniyle hayatını kaybettiği bildirildi. 
     Programda, kentte sıçanlarla ilgili en çok şikayette bulunulan 5 mahalleye öncelik verildiği belirtildi. Kentte bu kadar çok sıçan bulunmasının altyapıya da zarar verdiği, bu kemirgen hayvanların elektrik kablolarını kemirerek kısa devrelere yol açtığı kaydedildi. 
     Dünya Sağlık Örgütü'ne DSÖ göre, dünya genelinde nüfusun 3 katı sıçan bulunuyor. 
     
</TEXT>
</DOC>
