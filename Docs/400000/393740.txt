<DOC>
<DOCNO> 393740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko15.html </URL>
<DATE> 2005/11/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TURAB Yatırım yapmak isteyen Arap sermayesini kaçırmamalıyız 
</HEADLINE>
<TEXT>

     Durmuş Ali Başkan AA 

Petrol fiyatlarının yükselmesiyle gelirleri artan Arap ülkelerinin, sermaye birikimlerini Türkiye'nin de aralarında bulunduğu ülkelerde değerlendirmek istedikleri bildirildi. 
     Merkezi Mersin'de bulunan Türk-Arap İşadamları Derneği TURAB Başkanı Mehmet Hadra, AA muhabirine yaptığı açıklamada, petrol fiyatlarının yükselmesiyle gelirleri artan Arap ülkelerinin, Türkiye'de hem siyasi hem de ekonomik açıdan istikrarın olması nedeniyle yatırım yapmak istediklerini belirtti. 
     Hadra, ''Türkiye, şu an istikrarlı bir dönemi yaşıyor ve ekonomik yönden hızlı bir iyileşme süreci içerisinde. Bunun yanında AB'ye giriş sürecinde olması nedeniyle dünyanın moda ülkesi konumunda'' dedi. 
     Hadra, Türkiye'de bazı yabancı sermaye karşıtlarının olaya siyasi yönden yaklaşmalarını da yanlış bulduklarını ifade ederek, şöyle konuştu 
     ''Bugün bütün dünyada ülkeler, sermaye çekmeye çalışıyor. Sosyalist ülkeler dahi yabancı sermayeyi çekmeyi başardı. Yabancı sermayeye dünyada en fazla ihtiyacı olan ülkelerden biri ise Türkiye. Yabancı sermaye Türkiye'ye yüksek dış ve iç borçların ödenmesi, yapılacak yatırımlarla artan istihdam sorununun giderilmesi için şart. Yabancı sermayeye tereddütlü bakılmamalı.'' 
     
     ''SERMAYENİN RENGİ OLMAZ'' 
     Hadra, ''sermayenin kızılı, yeşili ve sarısının'' olmadığını, hangi ülkeden olursa olsun yabancı sermayenin yatırım yapmaları konusunda desteklenerek teşvik edilmesi gerektiğini ifade etti. 
     Özellikle körfez ülkelerinin petrol satışlarından elde ettikleri günlük gelirin, fiyatların sürekli olarak artmasıyla 1 milyar 200 milyon dolar civarına ulaştığını anlatan Hadra, şunları söyledi 
     ''Bunlar çok yüksek rakamlar. Üç yıl içerisinde petrol üreten Arap ülkelerinin gelirlerinin 1 trilyon doları bulacağı tahmin ediliyor. Bunun yüzde 10'unu, yani 100 milyar dolarını çekebiliriz. Bu nedenle Türkiye'ye yatırım yapmak amacıyla gelen Arap sermayesini ürkütüp kaçırmamalıyız. Arap sermayesine elimizden gelen her türlü kolaylığı göstermeliyiz.'' TURAB Başkanı Hadra, Türkiye'ye son günlerde Dubai ve Abudabi'den Arap sermayesinin yatırım yapmak için geldiğini, önümüzdeki günlerde Arap sermayesinin daha da artacağını belirtirken, ''Birleşik Arap Emirlikleri dışında, petrol zengini Suudi Arabistan gibi ülkeler de ülkemizle yakından ilgileniyor'' dedi. 
     Önümüzdeki yıl Suudi Arabistan'dan bazı işadamlarının yatırım yapmak için Türkiye'ye geleceğini anlatan Hadra, şunları kaydetti 
     ''2006'da, sanayi ve finans sektöründe yatırım yapmak için Suudi Arabistan'dan rüzgar esecek. İyi bir çalışmayla, önümüzdeki yıl körfez ülkelerinden Türkiye'ye 10 milyar dolarlık sermaye girişi olabilir. Arap sermayesini ürkütüp kaçırmamalıyız. Eğer bir kez kaçarlarsa bir daha geri gelmezler. Gerek ABD ve gerekse Avrupa'da artık büyük kazançlar kalmadı. Yeni yatırımlar artık, bundan sonra Türkiye'nin de içerisinde yer aldığı Ortadoğu'ya yapılıyor. Bunun kıymetini bilmeliyiz. Bu bir dalgadır, gelip geçici olan bu dalgada fırsatları en iyi şekilde değerlendirmeliyiz.'' 
     
</TEXT>
</DOC>
