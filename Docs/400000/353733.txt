<DOC>
<DOCNO> 353733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo16.html </URL>
<DATE> 2005/06/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bursaspor transfere hızlı başladı 
</HEADLINE>
<TEXT>

     Bursaspor, transfere hızlı başladı. Yeşil-beyazlı yönetim, iç transferde Serdar Topraktepe, Yakup Sertkaya ve Serkan Reçber ile yeniden anlaşırken, Denizli Belediyespor'dan Veli Acar ile Kocaelispor'dan Ömer Aysan Barış'ı transfer etti. 
     Vakıfköy Orhan Özselek Sosyal Tesisleri'ndeki görüşmelerde, kulüp başkanı Levent Kızıl, teknik direktör Raşit Çetiner ve yönetciler Mete Öz, Mustafa Yedikardeş, Mesut Mestan, Denetleme Kurulu üyesi Av. Osman Orhan ile Teknik Menajer Ahmet Suphi Evke hazır bulundu. 
     Futbolcularla tek tek yapılan görüşmeler anlaşmayla sona erdi. Üçüncü Futbol Ligi takımlarından Denizli Belediyespor'dan gelen Veli Acar ve Kocaelispor'dan gelen Ömer Aysan Barış, görüşmelerin ardından kendilerini 1 yılı opsiyonlu 2 yıllığına yeşil-beyazlı renklere bağlayan sözleşmeyi imzaladı. 
     Geçen sezon ortasında transfer edilen Serdar Topraktepe sözleşmesini 1 yıl daha uzatırken, Yakup Sertkaya da 1 yılı opsiyonlu olmak üzere 2 yıl için daha Bursaspor'a ''Evet'' dedi. 
     Serkan Reçber de 1 yıl daha sözleşmesi bulunmasına karşın, transfer komitesiyle görüştü. Görüşmenin ardından gazetecilere açıklama yapan Serkan, transfer komitesiyle parasal konuları ele aldıklarını ve anlaşmaya vardıklarını kaydetti. 
     Gazetecilere 10 numaralı formayla poz veren Serkan, ''Kral Okan Bursaspor'dan gitti. Artık Bursaspor'un yeni kralı ve 10 numarası benim. Taraftarlar bu sene çok farklı bir Serkan izleyecek. Bursaspor'u Birinci Süper Lig'e çıkartmak için elimizden geleni yapacağız'' dedi. 
     Bursaspor yönetiminin, yarın Vakıfköy Orhan Özselek Sosyal Tesisleri'nde toplu imza töreni düzenleyeceği bildirildi. 
     
</TEXT>
</DOC>
