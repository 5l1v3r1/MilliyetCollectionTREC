<DOC>
<DOCNO> 398270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur29.html </URL>
<DATE> 2005/11/26/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Kızılay, Malatya'da olası gereksinimler için hazırlıklarını tamamladı 
</HEADLINE>
<TEXT>

     Kızılay Genel Başkanı Tekin Küçükali, Kızılay'ın, Malatya'nın Pütürge İlçesi'nde meydana gelen deprem ile ilgili olası bütün ihtiyaçları karşılamak amacıyla bütün kapasitesini seferber ettiğini ve teyakkuza geçirdiğini bildirdi. 
     Küçükali, yaptığı yazılı açıklamada, Kızılay kriz masalarının saat 18.00'den itibaren faaliyete geçtiğini, Malatya İl ve Pütürge İlçe kriz merkezleri ile temas halinde olduğunu ifade etti. 
     Malatya ve Pütürge Kızılay şubelerinin kriz masalarına ve bölgeye ulaşan Kızılay ekiplerine destek sağladığını kaydeden Küçükali, Kızılay afet müdahale ekibinin hasarlı bölgeye ulaştığını kaydetti. 
     Tosunlu ve Ormaniçi köylerinin depremden hasar gördüğünün tespit edildiğini bildiren Küçükali, ekip ve malzemelerin buralara yönlendirildiğini belirtti. 
     Küçükali, bölgeye çadır, battaniye ve katalitik soba sevk etmeye başladıklarını, lojistik ve acil sağlık destek ekiplerinin yolda olduğunu kaydetti. 
     Küçükali, Türk Kızılayı'nın olası bütün ihtiyaçları karşılamak amacıyla bütün kapasitesini seferber ettiğini ve teyakkuza geçirdiğini bildirdi. 
     
</TEXT>
</DOC>
