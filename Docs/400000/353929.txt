<DOC>
<DOCNO> 353929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun10.html </URL>
<DATE> 2005/06/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Lübnan'da Suriye karşıtı politikacıya suikast... 
</HEADLINE>
<TEXT>

     Lübnan'ın başkenti Beyrut'ta, Suriye karşıtı bir politikacı bombalı saldırıda öldü. 
     Görgü tanıkları ve güvenlik güçlerinin verdiği bilgiye göre, Lübnan Komünist Partisi'nin eski lideri George Havi, otomobiline düzenlenen saldırıda olay yerinde yaşamını yitirdi. 
     
     BAŞBAKAN MİKATİ "AFALLADIK" 

     Lübnan Komünist Partisi'nin eski lideri, Suriye karşıtı George Havi, otomobiline düzenlenen bombalı saldırıda hayatını kaybetti. 
     Polisin ve görgü tanıklarının verdiği bilgiye göre, Beyrut'un Vata Musaitbi semtindeki patlama, Havi'nin otomobili hareket halindeyken oldu. 
     Bir görgü tanığı, sürücünün çığlıklar atarak otomobilin penceresinden atlamaya çalıştığını gördüğünü anlattı. Görgü tanığı, "Hemen arabanın yanına gittik ve Havi'yi yolcu koltuğunda bağırsakları dışarı çıkmış vaziyette bulduk" dedi. 
     Güvenlik kaynakları, bombanın muhtemelen yolcu koltuğunun altına yerleştirildiğini ve uzaktan kumandayla patlatıldığını söylediler. Şoförün saldırıda ağır yaralandığı belirtiliyor. 
     Hıristiyan olan Havi, sık sık Suriye'nin Lübnan'a müdahalesi ve Suriye istihbaratı aleyhine konuşmalar yapıyordu. 
     Başbakan Necip Mikati, saldırının ardından yaptığı açıklamada "afalladıklarını" belirterek, ne zaman Lübnan ileri bir adım atsa ülkeyi istikrarsızlaştırmak için girişimlerin başlatıldığını söyledi. 
     
     SURİYE KARŞITLARI SUİKASTTEN ŞAM'I SORUMLU TUTUYOR 

     Lübnan'daki Suriye karşıtları, eski Komünist Partisi lideri George Havi'ye düzenlenen suikasttan Şam'ı sorumlu tutuyor. 
     Suriye karşıtı politikacılar, Şam'ın, Lübnan'da suikast düzenlenecek Suriye düşmanlarının listesini hazırladığı haberlerini yayıyor. 
     Ülkede pazar günü sona eren genel seçimlerin galibi muhalefetin mensubu Velid Canbolat, suikasttan Suriye yanlısı cumhurbaşkanı ve güvenlik servislerinin sorumlu olduğunu ima etti. 
     Havi'nin politikacı üvey oğlu Refi Madoyan da suikastın sorumlusu olarak Suriye yanlısı güvenlik servislerini işaret etti. Madoyan, "Güvenlik servisleri, demokratları öldürmeye devam ediyor, Lübnan'daki demokrasiyi ve bağımsızlık girişimini baltalamaya çalışıyor. Bu George Havi ile kalmayacak. Vurulacaklar listesinde başkaları da var" dedi. 
     İstifa etmesi için bazı siyasilerin baskısı altında bulunan Cumhurbaşkanı Emil Lahud ise suikastla ilgili soruşturma yapılacağını belirterek "Lübnan, güvenliğini tehdit eden suçluyu ortaya çıkarmak için uluslararası alanda işbirliği yapmaya devam edecek" diye konuştu. 
     Suriye Enformasyon Bakanı Mehdi Dahlallah ise, Havi suikastıyla ilgili iddiaları reddederken, ülkesinin Lübnan'ın güvenliği ve istikrarını istediğini söyledi. 
     George Havi, bu sabah otomobiline yerleştirilen bombanın patlaması sonucu hayatını kaybetmişti. 
     
</TEXT>
</DOC>
