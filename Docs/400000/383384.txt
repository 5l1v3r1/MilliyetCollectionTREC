<DOC>
<DOCNO> 383384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur03.html </URL>
<DATE> 2005/10/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bodrum'da aşırı yağış can aldı... 
</HEADLINE>
<TEXT>

     Muğla'nın Bodrum ilçesinde sabaha karşı başlayan yağmur, sele neden oldu. Sel sularına kapılan 17 yaşındaki İngiliz turist, yaşamını yitirdi. 
     Bodrum'da sabaha karşı başlayan yağmur, merkezde ve Gümbet Mahallesi'nde yaşamı olumsuz etkiledi. Bazı otel ve evleri su bastı. Su basan otellerde kalan turistlerin bir bölümü kaldıkları otellerden dışarıya güçlükle çıkarıldı. 
     Gümbet Mahallesi'nde etkili olan yağış, dere yatağında sele neden oldu. Dere yatağından karşıya geçmeye çalışırken sel sularına kapılan 2 turistten biri çevredekiler tarafından kurtarıldı. 17 yaşındaki İngiliz turist Kayleigh Kim Lawill ise hayatını kaybetti. Genç kızın cesedi, sele kapıldığı bölgeye 2 kilometre mesafede bulunarak Bodrum Devlet Hastanesi morguna kaldırıldı. 
     Yağış nedeniyle bölgede bir süre elektrik kesintisi yaşandı. 
     
     TEKNELER KARAYA OTURDU 

     Kenan Gürbüz AA 

Bodrum'da dün gece yaşanan sel, bazı teknelerin karaya oturmasına, balıkçı kayıklarının ise batmasına neden oldu. 
     Bodrum'da dün gece yaşanan sel sonrasında bir İngiliz turistin yaşamını yitirdiği derede, belediye ekipleri temizlik çalışmaları yaptı. Çalışmalara katılan görevliler İngiliz turistin uyarılara aldırış etmeyerek dereden geçmeye çalıştığını ve ihmalin hayatına neden olduğunu söylediler. 
     Sel sonrasında bölgede çalışmalara katılan zabıta görevlisi İskender Doğan, selde yaşamını yitiren Kayleigh Kim Lavill'in iki arkadaşıyla birlikte taşan dereden atlamaya çalıştığını, dereye düşen iki İngiliz turistten birini kendisinin kurtardığını, diğerinin ise sürüklenerek yaşamını yitirdiğini söyledi. 
     Bu arada, hasar tespit çalışmasını sürdüren yetkililer, sel sonrasında Bodrum sahilinde bazı balıkçı teknelerinin karaya oturduğunu, birkaç küçük balıkçı kayığının ise battığını belirledi. 
     Öte yandan, yağmurun durması ve güneşin açmasıyla, sel sonrasında denizden sahile vuran atıklar ve yosunların temizlenmesi çalışmaları başladı. Çalışmalara, ellerinde süpürge ve küreklerle katılan turistler, bu çalışmayı Bodrum'u çok sevdikleri için yaptıklarını söylediler. 
     
     EDİRNE'DE SON 24 SAATTE METREKAREYE 30 KİLOGRAM YAĞIŞ DÜŞTÜ 

     Öte yandan Edirne'de, son 24 saatte metrekareye 30 kilogram yağış düştü. 
     Edirne Meteoroloji Müdürlüğü'nden alınan bilgiye göre, hava sıcaklığının 17 derece olduğu ilde, yarından itibaren sıcaklığın düşeceği bildirildi. 
     Yetkililer, kentte son 24 saatte metrekareye 30 kilogram yağış düştüğünü belirterek, bugün ve yarın da sağanak yağış beklendiğini bildirdiler. 
     
</TEXT>
</DOC>
