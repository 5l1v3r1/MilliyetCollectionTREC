<DOC>
<DOCNO> 368114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur04.html </URL>
<DATE> 2005/08/08/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Kızkardeşlerin kanlı kavgası 
</HEADLINE>
<TEXT>

     Adem GÜVEN DHA 

İZMİR'in Karşıyaka İlçesi'nde iki kardeş arasında sokak ortasında başlayan kavga kanlı bitti. Kızkardeşi G.K., tarafından bıçaklanarak ağır yaralanan Neriman Kağdarıç, kaldırıldığı hastanede yaşamını yitirdi. katil zanlısı G.K. ise polis tarafından yakalandı. 
     Olay, bugün saat 18.30 sıralarında Çaymahalle Semti 1615 12 sokak 51 numara önünde meydana geldi. Görgü tanıklarının ifadelerine göre 31 yaşındaki Neriman Kağdarıç ve kardeşi 29 yaşındaki G.K. bilinmeyen bir nedenle evlerinin önünde tartışmaya başladı. G.K. evden aldığı bıçakla ablası Neriman Kağdarıç'ı karnından ve sol omzundan yaraladı. Neriman Kağdarıç, komşuları tarafından kaldırıldığı Tepecik Eğitim ve Araştırma Hastanesi'nde hayatını kaybetti. Zanlı kardeşi G.K. ise olaydan sonra kaçtı. 
     Polis yaptığı araştırma sonucu ablasını öldürdüğü ileri sürülen G.K'yi saklandığı yerde yakaladı. Neriman Kağdarıç'ın ve kardeşi G.K'nin iki ay önce mahalleye taşındıkları ve komşularına babalarının emekli maaşıyla geçindiklerini söyledikleri belirtildi. Cinayetle ilgili soruşturma sürdürülüyor. 
     
</TEXT>
</DOC>
