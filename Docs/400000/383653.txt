<DOC>
<DOCNO> 383653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo38.html </URL>
<DATE> 2005/10/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Malatyaspor'dan hakemlere tepki... 
</HEADLINE>
<TEXT>

     Malatyaspor İkinci Başkanı İlhan Kavuk, hakem hataları yüzünden puan kaybettiklerini, bu nedenle Malatya'da çıkabilecek olaylardan federasyon başkanı Levent Bıçakcı'nın sorumlu olacağını söyledi. 
     Kulüp idari binasında basın toplantısı düzenleyen Kavuk, Malatyaspor üzerinde oyunlar oynandığını öne sürerek, son 4 lig maçından 3'ünün hakemlerin ''İnce kıyımlar yaparak'' oyuna etki ettiklerini savundu. 
     Kötü maç yöneten hakem furyasıyla karşı karşı olduklarını, bütün camia olarak dikkatli olmak zorunda olduklarını belirten Kavuk, şöyle dedi 
     ''Federasyon başkanı artık oturmasın. Bu konulara da dikkatli olsun. Biz bir camiayız. Kimse boş durmaz, ne gerekiyorsa onu yapacağız. Federasyon başkanı o koltukta oturacağına, dışarıda neler oluyor hakemler nasıl maç yönetiyor ona baksın. Şu ana kadar centilmenliğimizden ödün vermedik. Malatya'da herhangi bir olay olmaması için çok uğraştık. Ama bundan sonra olabilecek olaylardan biz sorumlu değiliz. Olabilecek hadiselerden federasyon başkanı Levent Bıçakcı sorumludur.'' Kavuk, hakem hatalarının yanında takım olarak da son zamanlarda kötü bir gidişat içerisinde olduklarını, bu kötü gidişi durdurmak amacıyla tedbir aldıklarını, takımın lige verilen bir haftalık ara nedeniyle yarından itibaren İstanbul Riva Tesisleri'nde kampa gireceğini belirtti. 
     Kamp sonucu yüreklerini ortaya koymayan futbolcular konusunda ne gerekiyorsa yapacaklarını kaydeden Kavuk, yönetim ve taraftar olarak takıma destek vermelerine rağmen, futbolcuların sahada gerekli özveriyi göstermediklerini de ifade etti. 
     
</TEXT>
</DOC>
