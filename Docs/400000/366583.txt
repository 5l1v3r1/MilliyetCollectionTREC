<DOC>
<DOCNO> 366583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/siyaset/axsiy01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Köşk'e çıktı 
</HEADLINE>
<TEXT>


Çankaya Köşkü'nde resmi törenle karşılanan KKTC Cumhurbaşkanı Talat, Rumlara barış elini uzattıklarını belirterek, "Bu eli tutarlarsa eşitliğimize dayalı ortak bir devlet kurmaya hazırız" dedi 

ANKARA Milliyet 


KKTC Cumhurbaşkanı Mehmet Ali Talat, 18 Nisan'da bu göreve seçilmesinden sonra ilk kez Türkiye'ye resmi ziyarette bulundu. Talat'ı Çankaya Köşkü'nde resmi törenle karşılayan Cumhurbaşkanı Ahmet Necdet Sezer, Türkiye'nin KKTC'ye desteğinin süreceği güvencesi verdi. 
Cumhurbaşkanı seçilmesinden sonra 2 Haziran'da yaptığı ziyarette Başbakan Recep Tayyip Erdoğan ve TBMM Başkanı Bülent Arınç'la görüşmesine rağmen, Sezer ve Genelkurmay Başkanı Orgeneral Hilmi Özkök'ten randevu alamayan Talat, dün iki buluşmayı da gerçekleştirdi. 

Rumlar uzlaşmıyor 
Rumların eşitlik ve ortaklık temelinde bir uzlaşıyı kabul etme niyetinde olmadığının anlaşıldığının altını çizen Sezer, şunları kaydetti 
"Birlik ve beraberliğimiz esas gücümüzdür. Bu dayanışma, aynı biçimde sürecektir. Türkiye, KKTC'nin gelişmesi için her türlü çabayı göstermeyi sürdürecektir. Kıbrıs Türk halkına yıllarca uygulanan haksız ambargo ve kısıtlamalara son verilmesi için uluslararası toplumun, BM ve AB'nin daha da gecikmeden somut adımlar atmasını bekliyoruz." 
Türkiye'nin KKTC'ye verdiği destek için Sezer'e teşekkür eden Talat, Kıbrıs Türk halkının çözüm istediğini belirterek, "Seçimlerden hemen sonra Rumlara barış elini uzattık. Bu eli tutmalarını istiyoruz. Eğer tutarlarsa eşitliğimize dayalı ortak bir devlet kurmaya hazırız" dedi. 

'Et ve tırnak gibiyiz' 
Başbakan Recep Tayyip Erdoğan da dün Başbakanlık Konutu'nda görüştüğü Talat'a, "Bugüne kadar nasıl KKTC'deki kardeşlerimizle et ve tırnak gibi olduysak, bundan sonra da aynı anlayışla bir ve beraber aydınlık yarınlara aynı kararlılıkla yürüyeceğiz" dedi. 

Notlar... 
Mesafeli protokol 

KKTC'nin ilk Cumhurbaşkanı Rauf Denktaş dahil birçok yabancı lider Çankaya Köşkü'ndeki Camlı Köşk'te ağırlanırken, Talat Ankara'daki 2 gecesini de Sheraton Oteli'nde geçirdi. Resmi gezilerin parçası olan resmi yemek yerine Köşk'te sadece dar katılımlı "çalışma yemeği" verildi. Kendisine 3 ay randevu vermeyen ve Denktaş için Çankaya Köşkü'nde yapılan madalya törenine kendisini davet etmeyen Sezer'in "mesafeli" duruşuna karşılık Talat, "Kıbrıs Türk halkının 3 seçim ve bir referandumda sorunun çözümü yönünde isteğini gösterdiğini ve buna uygun liderleri seçtiğini" söyledi. Diğer yabancı liderleri Camlı Köşk'te ziyaret eden Özkök de, Talat'ı Genelkurmay kararg hında kabul etti. Genelkurmay kaynakları geçmişte Denktaş'ın da zaman zaman kararg hta kabul edildiğini hatırlattı. KKTC de milli marş olarak İstiklal Marşı'nı kullandığı için Çankaya Köşkü'ndeki resmi karşılama töreninde sadece İstiklal Marşı çalındı. Yabancı liderlerin karşılamalarında uygulanan 21 pare top atışı geleneği Talat'ın ziyaretinde yerine getirilmedi. Suudi Arabistan Kralı Fahd'ın ölümü nedeniyle Türk ve KKTC bayrakları yarıya indirildi. Cumhurbaşkanlığı forsu kural gereği gönderde kaldı. Görüşmeler sonrasında yaptıkları açıklamalarda Sezer ve Talat, Türkiye ile KKTC arasındaki ziyaretlerde geçmişte kullanılan "anavatan - yavruvatan" benzetmelerini kullanmadı. Talat'a gezisinde eşi Oya Talat ve Başbakan Yardımcısı Serdar Denktaş da eşlik etti. 

</TEXT>
</DOC>
