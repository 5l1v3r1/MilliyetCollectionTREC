<DOC>
<DOCNO> 371602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/spo05.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Efelerin efesi 
</HEADLINE>
<TEXT>


Voleybolcularımız İzmir'de tarih yazdı. Universiade finalinde Japonya ile karşılaşan milli takım setlerde 2-0 geriye düşmesine rağmen pes etmedi. Maçı lehine çeviren Ay-Yıldızlılar, oyunlarda altın madalya kazanan ilk Türk takımı oldu 

SAYCAN SAYIM 


Ev sahipliği yaptığımız Dünya Üniversiteler Yaz Oyunları'nda, Erkek Voleybol Milli Takımı zafere ulaştı. Organizasyonun finalinde Japonya ile karşılaşan Ay - Yıldızlı ekibimiz, setlerde 2-0 geriye düştüğü maçı lehine çevirmeyi başardı. İlk iki sette rakibin üstün oyununa boyun eğen milli takım, daha sonra başarılı blok ve etkili hücumlarla karşılaşmada eşitliği yakaladı. Uzatma setinde de müthiş bir performans çıkaran milliler, takım müsabakalarında altın madalya kazanan ilk ekibimiz oldu. 

Maçın karnesi 
HAKEMLER Alexander Gloukhenki Rusya , Sandro La Micela İtalya 
TÜRKİYE Hüseyin 10 , Ahmet 10 , Sinan Cem 10 , Özkan 10 , Can 10 , Ali Alp 10 , Selçuk 10 , Volkan 10 , Nuri 10 , Yasin 10 , Emre 10 
JAPONYA Abe 7 , Shibata 6 , Tanimura 6 , Suzuki 7 , Kitajima 7 Ishdjima 6 , Sakai 7 , Kaneko 6 
SETLER 21-25, 22-25, 25-12, 25-14, 15-13 

MADALYA TABLOSU ÜLKE ALTIN GÜMÜŞ BRONZ TOPLAM 1.Rusya 24 15 22 61 2.Çin 19 15 11 45 3.Japonya 17 17 20 54 4.Ukrayna 17 15 15 47 5.ABD 16 12 13 41 6.Polonya 12 7 8 27 7.Güney Kore 11 14 9 34 8.Türkiye 10 10 6 26 9.İtalya 5 5 13 23 10.Fransa 5 3 7 15 

Gümüş çocuklar 

Universiade'de dün yarışan üç atletimiz ikincilik kürsüsüne çıktı. Eşref Apak çekiç atma, Çobanoğlu ile Uslu da 800 metrede altın madalyayı kaçırdı 


İzmir'de yapılan Dünya Üniversiteler Yaz Oyunları'nda piste çıkan atletlerimiz gümüş madalya ile yetindi. Çekiç atmada Olimpiyat 3.'sü Eşref Apak, Helsinki'de gerçekleştirilen son Dünya Şampiyonası'nda ikinci olan Belaruslu Vadim Devyatovskiy'in 79.13'lük derecesinin ardından 76.18 ile ikincilik kürsüsüne çıktı. Üçüncülüğü 74.71'le yine Belarus'tan Valery Sviatokha elde etti. 
Bayanlar 800 metrede mücadele eden Binnaz Uslu, 2.01.42 ile ikinci sırayı alırken, yarışın favori ismi Rus Svetlana Klyuka 2.00.80'le birinci, İngiliz Marilyn Okoro 2.01.90'la üçüncü oldu. Erkekler 800 metrede madalya kovalayan Selahattin Çobanoğlu ise 1.46.01 ile birinci olan Brezilyalı Fabiano Pacehna'nın ardından 1.47.49'luk derecesiyle ikinci, Rus Maxim Ademoviç de 1.47.50'yle üçüncülükte kaldı. 

Muslubaş 2. oldu 

Türkiye'nin 5 kategoride mücadele ettiği yelken müsabakalarında Kemal Muslubaş madalya kazanma başarısı gösterdi. Laser standart sınıfında yarışan Kemal Muslubaş, net 34 puanla toplam puanı kendisinden fazla olan ABD'li Andrew Campbell'ın arkasından ikincilik kürsüsüne çıktı. Diğer sınıflarda mücadele eden milli takım sporcuları ilk üçün uzağında kaldı. 

Tayland'a geçit yok 

Erkek Futbol Milli Takımı, Dünya Üniversiteler Yaz Spor Oyunları'ndaki klasman grubunda İngiltere ve İrlanda'dan sonra Tayland'ı da eli boş gönderdi. 56. dakikada Taylan'ın golüyle 1-0 öne geçen Ay - Yıldızlı ekibimiz, 71'de Tayland'dan Prat'ın golüne engel olamadı, 84'te Ozan skoru belirledi 2-1. Öte yandan, Ay-Yıldızlı bayanlarımız ise klasman müsabakasında Güney Afrika'ya 8-1'le boyun eğerek 12. sırayı aldı. 

Kapanış bugün 

İzmir'de 12 gündür devam eden Dünya Üniversiteler Yaz Oyunları bugün 20.00'de Atatürk Stadı'nda yapılacak kapanış töreniyle son bulacak. Resmi geçitten sonra sırasıyla Organizasyon Komitesi ve İzmir Büyükşehir Belediye Başkanı Aziz Kocaoğlu ile Uluslararası Üniversiteler Federasyonu Başkanı FISU Başkanı George Killian konuşma yapacak. FISU Marşı çalınması ve FISU Bayrağı'nın indirilmesi sırasında Oyunlar Meşalesi de sönecek. 

Türkiye 1 - Tayland 3 

Çeyrek finalde elenerek klasman mücadelesine kalan Bayan Voleybol Milli Takımı, Tayland ile oynadığı maçı 21-25, 23-25, 25-16, 24-26'lık setlerle 3-1 kaybetti. Sultanlar, Universiade'ı 6. sırada tamamladı. 


</TEXT>
</DOC>
