<DOC>
<DOCNO> 376844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur33.html </URL>
<DATE> 2005/09/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
PKK’nın bazı internet siteleri kapatıldı 
</HEADLINE>
<TEXT>

     Ferit ASLAN DİYARBAKIR, DHA 

ALMANYA'nın aldığı kararla 5 Eylül’de kapatılan PKK’ya yakınlığı ile bilinen Özgür Politika’ gazetesinden sonra örgütün mesajlarını sanal alemde yayan bazı internet siteleri de kapatıldı. Kapatılan sitelerin başında örgüt yöneticilerinin mesajlarının aktarıldığı Mezopotamya Haber Ajansı geliyor. 
     Almanya İçişleri Bakanlığının terör örgütü PKK ile aynı paralelde yayın yaptığı için kapattığı Özgür Politika gazetesinden sonra bu kez yine örgütün internet sitelerinin de yayını kesildi. Örgütün mesajlarını, örgüt sorumluları ile yapılan röportajları yayınlayan Mezopotamya Haber Ajansı başta olmak üzere bir çok örgüt sitesi kapatıldı. Almanya’da 11 yıldan bu yana yayın yapan özgür Politika gazetesinin Almanya İçişler Bakanı Otto Schilly tarafından alınan kararla, kapatılması örgüt tarafından tepkilere yol açtı. Alman polisi, Özgür Politika gazetesini kapattığı gün, Mezopotamya Haber Ajansı, Mezopotamya Yayınları, Mir Müzik’in de bürolarını basarken burada çalışanları gözaltına almıştı. 
     Özgür Politika’nın kapatılmasından sonra 1-2 gün kesintili olarak sanal alemde yayın yapan Mezopotamya Haber Ajansı, iki günden bu yana yayın yapamaz oldu. Kısa adı MHA olan ajansın dışında yine örgüt tarafından açılan bazı sitelerin de faliyetlerinin durdurulduğu ve internette yayın yapamadıkları görüldü. 
     
</TEXT>
</DOC>
