<DOC>
<DOCNO> 352035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun09.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal Film Festivali'ne yeni yüz 
</HEADLINE>
<TEXT>


KÜLTÜR SANAT SERVİSİ 

24 Eylül - 1 Ekim tarihleri arasında düzenlenecek 42. Uluslararası Antalya Altın Portakal Film Festivali'nin basın toplantısı yapıldı. Bu yıl ilk kez Avrasya Film Festivali'ni de gerçekleştirecek olan Altın Portakal, yeni bir konsept ve yeni bir yönetimle ele alınıyor. 
İstanbul'daki toplantıya, bundan böyle festivali düzenleyecek olan TÜRSAK Başkanı Engin Yiğitgil, Antalya Büyükşehir Belediye Başkanı Menderes Türel, festivalin Altın Portakal heykelciğini tasarlayan Urart şirketinden Kaya Şenyüz, festivalin ulusal kısa film ve belgesel yarışmaları programcısı Alin Taşçıyan, festivalin tüm yayın ve sergilerini koordine eden Burçak Evren, sinema alanındaki deneyimini Antalya'nın da hizmetine sunan danışman Atilla Dorsay ve bu güne kadar en fazla Altın Portakal kazanan kadın oyuncumuz Hülya Koçyiğit katıldı. 

Yenilikler 
Antalya'da bu yıl Sheraton Voyager Antalya Oteli'nden başlayıp Beach Park'tan geçip Hill Side Su Oteli'ne uzanan bölge, festival vadisi olarak saptandı. Film gösterimleri Cine Bonus AVM Sinemaları'nda olacak. 
Açılış Sezen Aksu'nun seslendireceği film şarkıları konseriyle, kapanış ise Cem Yılmaz ile olacak. Festivale bu yıl kısa film ve belgesel yarışmaları da eklendi. 


</TEXT>
</DOC>
