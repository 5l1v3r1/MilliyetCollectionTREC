<DOC>
<DOCNO> 362217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas10.html </URL>
<DATE> 2005/07/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kavun karpuz çekirdeği apandisite yol açıyor 
</HEADLINE>
<TEXT>

     İbrahim ÖZÇEKİÇ KAYSERİ, DHA 

      ERCİYES Üniversitesi EÜ Tıp Fakültesi Acil Tıp Anabilim Dalı Başkanı Prof. Dr. Erdoğan Sözüer, kavun karpuz gibi meyvelerin çekirdekleriyle birlikte tüketilmesinin apandisit hastalığına neden olduğunu söyledi. 
     Prof. Dr. Erdoğan Sözüer, akut apandisit hastalığının genel cerrahide çok sık karşılaşılan bir hastalık olduğunu belirterek, ani gelişip teşhisinin zor olması nedeniyle hastalığın insanı ölüme kadar götürebildiğine dikkat çekti. 
     Apandisite, apandiks organının neden olduğunu kaydeden Prof. Dr. Sözüer, Apandiks, 8- 10 santim uzunluğunda ve çapı son derece dar olan bir organ. İçerisindekiler bağırsağa boşalıyor. Eğer, içindekiler bağırsağa boşalamazsa bu durumda apandisit dediğimiz hastalık meydana geliyor'' dedi. 
     Buna yol açan en önemli sebeplerin başında meyvelerin çekirdekleriyle birlikte tüketilmiş olmasının geldiğini belirten Prof. Dr. Sözüer, şunları söyledi 
     Bunların başında kavun karpuz geliyor. Belki susamışlıktan belki o anki durumdan çekirdekleri ayıklanmadan bunlar tüketildiği zaman bunlar apandiks dediğimiz organın içine girer, orayı tıkar ve akut apandisite yol açar. Yine, kabuklu yemişler, limon çekirdekleri ve küçük kemik parçacıkları hastalığa neden olabilir.'' 
     
     GÖBEK ETRAFINDA AĞRI 
     Prof. Dr. Sözüer, göbek etrafında başlayıp, sağ tarafa doğru inen bir ağrı ile birlikte bulantı, kusma ve iştahsızlık görülürse apandisit ihtimalinin değerlendirilmesi gerektiğine işaret ederek, şöyle devam etti 
     Kişi hemen doktora gözükmelidir. Kendi kafasına göre ağrı kesici alması, çevresindekilerin antibiyotik vermesi son derece yanlıştır. Bu durum doktorun muayene bulgularını maskeler, yani bir taraftan hadise devam ederken, ağrı kesici ile olayı örtmüş olursunuz. Hiçbir ilaç almadan hemen doktora gidilmelidir.'' 
     
</TEXT>
</DOC>
