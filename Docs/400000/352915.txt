<DOC>
<DOCNO> 352915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko14.html </URL>
<DATE> 2005/06/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Petrol fiyatları 57 dolar sınırında... 
</HEADLINE>
<TEXT>

     OPEC'in 15 Haziran'daki kota artırımı kararından etkilenmeyerek yükselişini sürdüren petrol fiyatları, 57 dolar sınırına dayandı. 
     Yılbaşından bu yana yüzde 30, son bir haftada ise yüzde 6 yükselen petrol fiyatlarını, ABD'deki yüksek talebin ve rafineri kapasitesindeki yetersizliğin sürüklediği belirtiliyor. 
     New York Borsası'nda dünkü 1 dolarlık yükselişinin ardından bugün de 36 sent artan ABD hafif petrolünün varili, 56.94 dolara ulaştı. Borsada fiyatlar böylece son 10 haftanın en yüksek seviyesine çıkarak 58.28 dolarlık rekora oldukça yaklaştı. 
     Analistler, ABD'deki talebin güçlü olması nedeniyle ticari petrol stoklarının gerilediğini ve rafinerilerin yüzde 97 gibi yüksek bir kapasite ile çalıştığını hatırlatarak, piyasalarda endişelerin devam ettiğini ifade ediyorlar. 
     Fiyatların yüksek olmasının tüketimi pek fazla etkilemediğini belirten analistler, ABD Enerji Bakanlığı verilerine göre son 4 haftada, bin önceki yılın aynı dönemine kıyasla benzin tüketiminin yüzde 3, gazyağı, jet yakıtı ve motorin tüketiminin ise yüzde 6.5 arttığına dikkati çekiyorlar. 
     
</TEXT>
</DOC>
