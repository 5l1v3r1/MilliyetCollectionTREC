<DOC>
<DOCNO> 384258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo24.html </URL>
<DATE> 2005/10/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kleberson Beşiktaş benim için çok büyük bir aşk... 
</HEADLINE>
<TEXT>

     Beşiktaş'ın Brezilyalı oyuncusu Kleberson, Beşiktaş'ın kendisi için bir ''Aşk'' olduğunu söyledi. 
     Kulübün aylık çıkan resmi dergisinde eşi Dayane Kleberson'un sorularını yanıtlayan Jose Kleberson Perreira, Beşiktaş'ta kendini evinde gibi hissettiğini belirterek, ''Beşiktaş benim için çok büyük bir aşk'' dedi. 
     Kleberson, camia olarak kendisini evinde hissettiğini vurgulayarak, şunları söyledi 
     ''Bence yabancı bir ülkeye gittiğinizde de en önemli şey, kendinizi evinizde gibi hissetmenizdir. Bu bana mutluluk veriyor. Beşiktaş büyük bir kulüp. İnanılmaz bir taraftarı var. Bizim de elimizde iyi futbol oynamak için her şey var. Takımda iyi futbolcular, iyi bir teknik kadromuz var ve bütün imkanlar bize sunuluyor. Bizim de bu imkanları kullanıp, taraftarların gösterdiği sevgi gösterisinin karşılığını vermemiz gerekiyor. Bunu da başaracağımıza eminim.'' Taraftarların kendilerine inanması ve güvenmesi gerektiğini kaydeden Brezilyalı oyuncu, ''Bu bizim için çok önemli. Başarıda taraftarın çok büyük payı oluyor. Gerçekten artık Beşiktaş ile bir kalp bağım var ve bunun devam edeceğine inanıyorum'' dedi. 
     
     ''FUTBOL BENİM İÇİN HER ŞEY'' 
     Jose Kleberson, futbolun kendisi için her şey olduğunu ifade ederek, ''Kendimi bildim bileli tek yaptığım şey diyebilirim. Allah'ın bana verdiği bir yetenek var. Ben de bu yeteneği sadece kendim ve ailem için değil, futbolseverler için de kullanıyorum'' diye konuştu. 
     Her futbolcunun hayatında planladığı bir kariyer olduğunu dile getiren siyah-beyazlı oyuncu, ''Kariyerin en üst seviyesi Dünya Kupası'nı kaldırmaktır. Çünkü dünyanın en iyi futbolcuları ordadır. Çok şükür ki, ben bu kupayı 23 yaşımda kaldırdım. O an benim için çok özeldi. Nereye gidersem gideyim insanlar beni o kupayla anıyorlar. Bu da çok güzel bir şey'' dedi. 
     Eşinin, ailesiyle ilgili sorularını da yanıtlayan Kleberson, kendisinin hep bir aile ve düzenli bir hayat istediğini söyledi. 
     Futbol dışında yapmaktan en çok hoşlandığı şeyin, bir samba aleti olan Cavaquinho'yu çalmak olduğunu vurgulayan Kleberson, ''Herhalde futbolcu olmasaydım samba ile uğraşırdım'' diyerek sözlerini tamamladı. 
     
</TEXT>
</DOC>
