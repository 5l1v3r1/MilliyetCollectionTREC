<DOC>
<DOCNO> 363272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/axspo03.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satmaya gönlü yok 
</HEADLINE>
<TEXT>


Galatasaray, Ankaraspor'un Brezilyalı'sı Wederson'a talip oldu, karşılığında Hasan Kabze ile para önerdi. Başkent ekibi ise başarılı futbolcusu için Sarı-Kırmızılılar'dan Necati Ateş, Orhan Ak ile birlikte üzerine 2 milyon Euro istedi 

İLHAN GÜLER 


Yabancı transferinde arayışlarını sürdüren Galatasaray, Ankaraspor'un sol kanat oyuncusu Wederson'a yöneldi. 
Geçen yıl oynadığı futbol ve attığı gollerle dikkatleri üzerine çeken Brezilyalı futbolcu için Başkent ekibiyle görüşen Sarı - Kırmızılılar, Wederson'a karşılık, Hasan Kabze ile birlikte para verebileceklerini ifade etti. 
Ankaraspor ise bu öneriye sıcak bakmadı. Lacivert - Beyazlılar, başarılı oyuncusuna karşılık Cim- Bom'dan Necati ile birlikte Orhan Ak ve 2 milyon Euro istedi. Galatasaray, Başkent ekibinin teklifinin kabul edilmesinin imkansız olduğunu belirtti ve transferin çıkmaza girdiği vurgulandı. Ankaraspor ise bu şartlar dışında anlaşmaya yanaşmıyor. 

Real de devrede 
Galatasaray'ın kadrosuna katmak için büyük uğraşlar verdiği Robert Pires için şimdi de Real Madrid devreye girdi. İngiliz Sun gazetesi, İspanyol ekibinin sol kanattaki problemi çözmek için iki yıldız Robert Pires ile Ryan Giggs'i transfer gündemine aldığı bildirildi. Real Madrid Sportif Direktörü Sacchi, Solari'nin Inter'e gidişiyle sol tarafa ciddi bir isim aradıklarını doğrularken, Manchester Unitedlı Giggs'e oranla Arsenal forması giyen Fransız yıldızın Eflatun - Beyazlılar'a daha yakın olduğu kaydedildi. Pires'i getirmek için Zinedine Zidane'ın da devreye girdiği ifade edildi. 

'Aykut kaleyi doldurur' 

RAŞİT ALTUN 

Mondragon'un Palermo'ya transfer olacağı iddiaları nedeniyle Galatasaray'da şimdi de bir kaleci tartışması başladı. Kolombiyalı file bekçisinin ayrılması sonrasında Aykut'un boşluğu doldurup doldurmayacağı tartışılırken, genç kaleciye en büyük destek üç otoriteden geldi. 
Galatasaray'daki ilk döneminde Aykut'un antrenörlüğünü yapan Eser Özaltındere, "Bana göre Mondragon'un yerini doldurur. Yetenekli ve geleceği olan bir kaleci. Ama şahsi kanaatime göre Galatasaray, Mondragon ayarında bir kaleci alır" ifadesini kullandı. 
Galatasaray'da Gerets'in yardımcılığını yapan ve A takımın kaleci antrenörlüğünü yapan Nezihi Baloğlu da Aykut'a gereken desteği verdi 
"Kalede kimin oynayacağına hocamız karar verir. Biz Aykut'u kaleye geçmesi için hazırlıyoruz. Çok yetenekli. Görev verilirse, layıkıyla yerine getirir." 
Milli Takımlar'da da Aykut'un hocalığını yapan Engin İpekoğlu, genç kalecinin bu işi başarıyla gerçekleştirebileceğini söyledi. İpekoğlu, "Çok yetenekli ve gelecek vaadeden bir kaleci. Şans verildiği takdirde başarılı olacaktır. Önemli olan ona güvenilmesi. Türkiye'de ki 4-5 genç ve iyi kaleciden biri. Güvenilip, şans verilirse bu yükün altından kalkar" yorumunu yaptı. 

1 numara sahipsiz 

Galatasaray'da yeni sezon forma numaraları açıklanırken, 1 numara ne Mondragon'a, ne de başka bir kaleciye verildi 

Cim - Bom, Mondragon konusunda temkinli davranıyor. Gold Cup'ta Kolombiya Milli Takımı'nın kalesini koruyan başarılı file bekçisinin, durumu belirsizliğini korurken, yeni sezon forma numaralarını açıklayan Galatasaray da "1 numara"yı boş bıraktı. 
Durumu, A takım antrenman kadrosunun yeni sezon forma numaraları olarak geçiştirmeye çalışan Sarı - Kırmızılılar, Mondragon'un kalması durumunda bu formayı ona verecek. Diğer numaralar ise şöyle 
2-Stjepan Tomas, 4-Rigobert Song, 5-Orhan Ak, 6-Yalçın Ayhan, 8-Alioum Saidou, 9-Hakan Şükür, 10-Necati Ateş, 11-Hasan Şaş, 12-Aykut Erçetin, 14-Altan Aksoy, 15-Cafercan Aksu, 17-Fevzi Elmas, 18-Ayhan Akman, 19-Cihan Haspolatlı, 20-Volkan Arslan, 22-Sasa Ilic, 23-Zafer Şakar, 28-Cihan Can, 33-Uğur Uçar, 35-İbrahim Yavuz, 55-Sabri Sarıoğlu, 58-Hasan Kabze, 61-Suat Usta, 66-Arda Turan, 67-Ergün Penbe, 99-Ümit Karan. 

Sasa Iliç yedekte 

Antrenmanlarda taktik çalışmalar üzerinde duran Teknik Direktör Gerets, önceki akşam 4-4-2'yi denedi, ilk 11'inde Sasa Iliç'e şans tanımaması kafaları karıştırdı. Savunmayı, beklendiği gibi Uğur, Song, Tomas ve Orhan Ak dörtlüsünden kuran Belçikalı hoca, orta sahanın sağ kanadını Sabri'ye, solu ise Altan'a teslim etti. Ön liberoda Cihan ve Saidou'yu görevlendiren Gerets, forveti Hakan Şükür - Necati ikilisinden kurdu. Dünkü idmanında sağ ayak bileğinden sakatlanan Hakan'a buz tedavisi uygulandı. 


</TEXT>
</DOC>
