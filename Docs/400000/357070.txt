<DOC>
<DOCNO> 357070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo17.html </URL>
<DATE> 2005/06/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Sivasspor, Brezilyalı stoper Sergio ile anlaştı 
</HEADLINE>
<TEXT>

     Birinci Süper Lig'in yeni takımlarından Sivasspor'un, prensipte anlaşma sağladığı Brezilyalı stoper Sergio'nun bugün Gerede kampına katılacağı bildirildi. 
     Sivasspor Kulübü Transfer Komitesi Üyesi Ahmet Çelebi, prensipte anlaştıkları 25 yaşındaki Brezilyalı Fran Sergio'yu Türkiye'ye getirdiklerini belirterek, Sergio'nun bugün takımın Gerede kampına katılacağını söyledi. 
     Trabzonspor'un kalecisi Petkoviç ile de prensipte anlaştıklarını kaydeden Çelebi, ''Gelecek salı günü Petkoviç'in resmi imzayı atmasını bekliyoruz. Çarşamba günü o da Gerede'deki kampa katılacak'' dedi. 
     İngiliz golcü Hamilton ve Danimarkalı orta alan oyuncusu Ulric ile de görüşmelerinin sürdüğünü, bu futbolcuları da gelecek hafta Türkiye'ye getireceklerini belirten Çelebi, ''Tunuslu bir forvet, Cezayirli stoperler Zafer İbrahim ve Smoine ile Hırvat bir stoper de yarın denenmek üzere Gerede kampına katılacak'' diye konuştu. 
     Takıma yararlı olacak oyuncuları transfer etmeye çalıştıklarını ifade eden Çelebi, Türkiye'den bazı genç oyuncularla da görüşmelerinin sürdüğünü belirterek, ''Sivasspor'a yakışan iyi bir kadro kuracağız. Anadolu'nun en iyi takımı olmayı hedefliyoruz'' dedi. 
     
</TEXT>
</DOC>
