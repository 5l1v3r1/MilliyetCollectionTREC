<DOC>
<DOCNO> 370223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun25.html </URL>
<DATE> 2005/08/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İngiltere, Sakra'nın yakalanmasından memnun.. 
</HEADLINE>
<TEXT>

     İngiltere, terör örgütü El Kaide’ye yönelik operasyon kapsamında Suriye uyruklu Luay Sakra’nın yakalanmasını memnuniyetle karşıladı. 
     İngiltere Büyükelçiliği’nden yapılan basın duyurusunda, "2003 yılında İstanbul’da HSBC, İngiltere Başkonsolosluğu ve 2 sinagogun bombalanması eylemlerini planladığı, bu eylemlere mali destek sağladığı ve El Zerkavi’nin Irak’taki istikrarı bozmaya yönelik çabalarına destek verdiğinden şüphelenilen Luay Sakra’nın, yakın zaman önce Diyarbakır’da yakalanmasını memnuniyetle karşıladık" denildi. 
     Duyuruda, Sakra’nın yakalanmasının, "Türk polisinin profesyonelliğini ve kararlılığını göstermenin yanı sıra El Kaide ve diğer terörist organizasyonlara karşı yürütülen global mücadelede de önemli bir başarı teşkil ettiği" ifade edildi. 
     Operasyon kapsamında yakalanan ve İstanbul Terörle Mücadele ekiplerince sorgulandıktan sonra çıkarıldıkları mahkemece tutuklanan Suriye uyruklu Luay Sakra ile Hamed Obysi, 13 Ağustos’ta Bayrampaşa cezaevinden alınarak, Kocaeli’nin Kandıra ilçesindeki F tipi cezaevine nakledilmişti. 
     
</TEXT>
</DOC>
