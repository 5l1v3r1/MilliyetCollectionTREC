<DOC>
<DOCNO> 377645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/spo03.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit savunması 
</HEADLINE>
<TEXT>


Galatasaray Teknik Direktörü Gerets, Hakan Şükür - Necati forvetiyle maça başlamalarının doğru olduğunu söyledi, "Ümit Karan'ı ilk 11'e koymak için kimi yedeğe çekecektim " dedi 


Sarı - Kırmızılı takımın, Sivasspor karşısında aldığı galibiyet ve sergilenen başarılı futbol Teknik Direktör Eric Gerets'i mutlu etti. Belçikalı çalıştırıcı, "Disipli bir rakibe karşı oynadık. İlk yarıda Saidou ve Orhan ile net pozisyonlar bulduk ama bunları gole çeviremedik. İkinci yarıda gollerimiz geldi ve üç puana ulaştık. Futbolcularımın karşılaşma boyunca ortaya koydukları performans ve mücadeleden memnunum" diye konuştu. 

Aklı Tromso'da 
Gerets ikinci yarıda oyuna girip attığı gollerle Galatasaray'ı galibiyete taşıyan Ümit Karan'ın yedek kalması konusunda çarpıcı açıklamalar yaptı. Tecrübeli hoca, "Maça neden 5 golü bulunan Ümit Karan ile başlamadınız " şeklindeki bir soruya, "Ben de basından biri olsaydım aynı soruyu sorardım. Ancak Ümit'i 11'e koymak için kimi yedeğe çekecektim Elimde 4 tane çok kaliteli forvet oyuncum var. Bunların ikisini oynatma kararını vermiştim, bu kararın arkasındayım. Maça başlayan arkadaşlarımız bu güveni uzun yıllardır gösterdikleri performansla hak ediyorlardı. Arkada kalan forvetler hiçbir zaman pes etmediklerini gösteriyorlar. Bugünden itibaren bu konuda başka düşünebilirim, ancak ben hala kararımın doğru olduğunu düşünüyorum" yanıtını verdi. 
Marek Heinz'ın sergilediği performansın sadece 2 gün önce takıma katılması nedeniyle normal olduğunu da vurgulayan Belçikalı teknik adam, artık UEFA Kupası'nda Tromso ile perşembe gecesi Norveç'te oynayacakları maçı düşünmeye başladıklarını sözlerine ekledi. 

Tarihi penaltı 

Sivasspor Kaptanı Hakkı, futbolda ender rastlanacak, ilginç bir penaltı yaparak, geceye damgasını vurdu. Tecrübeli futbolcu, Galatasaray'ın akınında yan hakemin faul bayrağı kaldırdığı sırada Mustafa Çulcu'nun devam işaretini görmedi ve ceza sahası içinde topu eline aldı. Çulcu, Hakkı'nın elle oynaması üzerine Galatasaray lehine penaltı düdüğü çaldı. 
Mustafa Çulcu, "Hakkı'ya oyna diye işaret ettim. Ama o topu eline aldı" dedi. Tecrübeli futbolcu ise, "Orta hakemin 'Devam' kararı verdiğini göremedim. Sanırım maç stresinden kaynaklandı. Çok üzgünüm" diye konuştu. 
Sivasspor'un hocası Lorant da, penaltının şaşkınlığını yaşadı. Alman çalıştırıcı, "Kariyerimde ilk defa böyle bir penaltı ile karşılaştım. Tek görebildiğim, yan hakemin bayrağı kaldırdığıydı. Orta hakemin nasıl bir karar verdiğini göremedim" dedi. Bu arada Lorant, ikinci Türkiye macerasında tespihle tanıştı. Tecrübeli teknik adamın, Galatasaray karşılaşması boyunca kulübede tespih çekmesi gözlerden kaçmadı. 

NOTLAR 
Kart krizi 
SEZON başında kart alan bazı taraftarların ödemeleri zamanında yapmaması nedeniyle yönetimin koltukları başka seyircilere sattığı iddia edildi. Maçı izlemek için stada gelen eski kart sahipleri kapıdan geri çevrilince, yetkililerle tartıştı. 

Yine tepki 
GALATASARAY'DA buzlar erimedi. Tribünlerin bir bölümü Sivasspor karşılaşmasından önce Başkan Özhan Canaydın ve ekibine alkışlarla protestosunu sürdürdü. Canaydın, takımın emin adımlarla hedefe yürüdüğünü belirterek, "Tek isteğim takıma zarar vermesinler" dedi. 

Tribün doldu 
SARI - Kırmızılılar'ın 4 ay gibi bir zaman dilimi içinde yıkıp yeniden inşaa ettiği eski açık tribün Sivasspor karşılaşmasıyla birlikte hizmete girdi. Yeni tribünün bir bölümü kombine, bir bölümü ise bilet olarak satıldı. Yeni açık tribün tamamen doldu. 

Gol yağdı 
GALATASARAY PAF Takımı, Florya Metin Oktay Tesisleri'nde oynanan maçta Sivasspor'u 6 - 0'lık sonuçla devirerek üç puanın sahibi oldu. Sarı - Kırmızılılar'ı galibiyete taşıyan golleri Yücel 2 , Mülayim, Arda, Mehmet ve Uğur Erdoğan filelere yolladı. 

Taçsız Kral'ı yarın anacağız 

Türk futbolunun ve Galatasaray'ın unutulmaz golcüsü, gazetemiz yazarı Metin Oktay'ı yarın ölümünün 14. yılında anacağız. Oktay, için Topkapı Mezarlığı'ndaki kabri başında bir tören düzenlenecek. Büyük ustanın sevenlerinin bir araya geleceği tören saat 11.00'de başlayacak. Bu arada Galatasaraylı taraftarlar da Oktay'ı unutmadı. Sarı - Kırmızılılar, dün geceki Sivasspor maçında tribüne dev Metin Oktay forması astı. Galatasaray yönetimi, teknik kadrosu ve futbolcularının yarınki törene tam kadro katılacağı açıklandı. 


</TEXT>
</DOC>
