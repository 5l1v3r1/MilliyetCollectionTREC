<DOC>
<DOCNO> 385866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur12.html </URL>
<DATE> 2005/10/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Aliağa TÜPRAŞ işçileri, dolum, satış ve sevkıyatı durdurdu 
</HEADLINE>
<TEXT>

     İzmir’in Aliağa İlçesi’nde TÜPRAŞ işçileri, bugün saat 12.00’ye kadar dolum, satış ve sevkıyatı durdurdu. 
     TÜPRAŞ’ın özelleştirilmesine karşı eylem yapan işçiler, sabah saatlerinden itibaren Aliağa TÜPRAŞ tesislerinin önünde toplandı ve işbaşı yapmadı. 
     Petrol-İş Sendikası Aliağa Şubesi İdari Sekreteri Salih Rakıcı, burada yaptığı basın açıklamasında, sendika genel merkezinin aldığı karar doğrultusunda bütün TÜPRAŞ tesislerinde eylem yapıldığını, PETKİM işçilerinin de buna destek verdiğini bildirdi. 
     Öğle saatlerine kadar satış, dolum ve sevkıyatın yapılmayacağını ifade eden Rakıcı, "Özelleştirmeye karşı siyasi iktidarı uyarıyoruz. 
     Genel başkanımız bir grup sendika yöneticisiyle TBMM’ye gidecek ve CHP Grup toplantısına girerek, özelleştirmeyle ilgili gensoru önergesi verilmesi için çalışacak" dedi. 
     
</TEXT>
</DOC>
