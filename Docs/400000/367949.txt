<DOC>
<DOCNO> 367949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yasam/yas01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı sonu 'terör korkusu' hazırladı 
</HEADLINE>
<TEXT>


Sicilya'da denize zorunlu iniş yapan uçaktaki 38 kişiden 15'i öldü. Ölenlerden 6 kişilik bir grubun Mısır'a gitmeyi planladıkları, ancak patlamalardan sonra fikir değiştirdikleri öğrenildi 

DIŞ HABERLER SERVİSİ 

İtalya'nın güneyindeki Bari kentinden, Tunus'un Djerba Adası'na gitmek üzere havalanan bir Tunus yolcu uçağı, teknik arıza nedeniyle Sicilya açıklarında denize zorunlu iniş yaptı. 38 yolcu ve mürettebattan 15'i öldü, 23 kişi ise sağ olarak kurtulmayı başardı. 
Tunus ulusal havayolu şirketi Tunisair'in yan kuruluşu olan Tuninter'e ait çift turboprop motorlu ATR-72 tipi yolcu uçağının pilotu, kalkıştan kısa süre sonra motorların birinde problem olduğunu bildirdi ve Palermo'ya acil iniş yapmak istedi. Ancak havaalanına ulaşamayacağını anlayan pilot, Sicilya'nın kuzey kıyılarındaki Cape Gallo'nun 16 kilometre açığında uçağı denize indirdi. 34 İtalyan yolcu ile 4 Tunuslu mürettebatı taşıyan uçağın gövdesinin bir süre suyun üzerinde kalması sayesinde yolcuların büyük kısmı kurtulmayı başardı. Bazı yolcular uçağın kanatlarına tutunarak kurtarılmayı bekledi. Kurtarma ekiplerinin kısa sürede bölgeye ulaşması ölü sayısının artmasını önledi. 

Mısır yerine Tunus 
İtalyan haber ajansı ANSA da, aslında Mısır'ın Şarm el Şeyh beldesinde tatil yapmayı planlayan 6 kişilik bir grubun, geçen ayki terör saldırıları sonrası fikir değiştirerek Tunus'a gitmeye karar verdiğini, ancak uçak kazası sonucu hepsinin öldüğünü belirtti. 
Bir yetkili, kazada ölenlerin arasında 2 ve 8 yaşlarında iki çocuğun da bulunduğunu söyledi. 



</TEXT>
</DOC>
