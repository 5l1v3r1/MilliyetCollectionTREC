<DOC>
<DOCNO> 394429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/ekonomi/eko01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarov, yatırıma geliyor 
</HEADLINE>
<TEXT>


Azerbaycanlı AB Standart Holding, Türkiye'de yatırıma hazırlanıyor. Holdingin sahibi Oruç Haydarov, "Antalya'da 5 yıldız otel düşünüyoruz. Bir de havayolu şirketi kuracağız' dedi 

DİLEK TAŞ 

Azerbeycan'da bankacılık, sigorta, teknoloji, gıda ve inşaat sektörlerinde yatırımları bulunan AB Standart Holding'in sahibi Oruç Haydarov, Türkiye'de turizm, bankacılık ve gayrimenkul alanında yatırım yapmak istediklerini, görüşmelerin sürdüğünü açıkladı. 
Yatırım planları kapsamında, Antalya'da 5 yıldızlı bir otel satın almak veya inşa etmek istediklerini belirten Haydarov, yatırım planları ile ilgili şunları söyledi 
"AB Travel isimli seyahat acentamız Türkiye'ye yılda 10 bin turist getiriyor. Daha fazlasI için bir takım çalışmalar yapıyor. Bir seyahat acentası kurmak istiyoruz. Antalya gibi turistik merkezlere direk sefer yapan bir havayolu şirketi olmaması büyük sıkıntı. Uçak kiralayarak bir havayolu şirketi kurma çalışmalarımız var. Kuracağımız havayolu şirketi Bakü - Antalya ve Bakü - İzmir arasında direk seferler yapacak." 

'İş Bankası veya YKB' 
Haydarov, Standart Bank'ın Türkiye'den bir banka ile ortaklık yapacağını da kaydetti. Haydarov şöyle konuştu 
"İki ülke arasındaki ticaret hızla gelişiyor. Özellikle Bakü - Tiflis - Ceyhan petrol boru hattı Türkiye ve Azerbaycan arasındaki ticaret hacmini daha da artıracak. Biz de bu gelişmelerin öncesinde aktifleri 500 milyon doların üzerinde olan bankamızla Türkiye'deki bir banka ile ortaklık düşünüyoruz. İş Bankası ve Yapı Kredi YKB gibi büyük hacimli bankalarla görüşüyoruz." 
Haydarov, bankacılıkta ortaklık görüşmelerinin Türk işadamlarının 2006 yılının ilk aylarında Azerbaycan'ı ziyareti sırasında netleşeceğini kaydetti. 
Haydarov, Türkiye'de inşaat alanında da yatırımları olacağını, özellikle konut projeleri üzerinde durduklarını söyledi. 

TÜSİAD'la görüştüler 
Bu arada Azerbaycan - Türkiye İşadamları Birliği ATİB üyeleri birlik Başkanı Ahmet Erentok'un da aralarında bulunduğu bir heyetle, Türk İşadamları ve Sanayicileri Derneği TÜSİA ile bir görüşme yaptı. Erentok, TÜSİAD'ın 2006 yılının ilk aylarında Azerbaycan'a geleceğini belirtti. 


</TEXT>
</DOC>
