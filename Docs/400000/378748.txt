<DOC>
<DOCNO> 378748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur26.html </URL>
<DATE> 2005/09/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sigara ve ütü ile işkence 
</HEADLINE>
<TEXT>

     Konya’da bir kişiye, zorla otomobile bindirildikten sonra götürüldüğü evde elleri bağlanarak, vücuduna ütü ve sigara basmak suretiyle işkence yapıldığı iddia edildi. 
     Edinilen bilgiye göre, Süleyman T. merkez Karatay İlçesi’nde kimliği henüz belirlenemeyen kişilerce bir otomobile zorla bindirildi. 
     Zanlıların, Sedirler Mahallesi’nde bir eve götürdükleri Süleyman T’yi ellerini bağladıktan sonra henüz belirlenemeyen nedenle vücuduna ütü ve sigara bastıkları öne sürüldü. 
     Çeşitli işkencelere maruz kaldığı iddia edilen Süleyman T’nin Cumhuriyet Mahallesi civarında otomobilden kendini atarak kurtulduğu ileri sürüldü. 
     Bir vatandaşın polise yaptığı ihbar üzerine yaralı halde bulunan Süleyman T, ambulansla Konya Numune Hastanesi’ne kaldırıldı. 
     Süleyman T’nin sağlık durumunun iyi olduğu, olayla ilgili soruşturmanın sürdüğü bildirildi. 
     
</TEXT>
</DOC>
