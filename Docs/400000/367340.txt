<DOC>
<DOCNO> 367340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko24.html </URL>
<DATE> 2005/08/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
TMSF'den deniz araçları satışı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından, Bilgin, Uzan ve Toprak grubu ile Aziz Başkurt Okaygün'den haczedilen ve toplam 754 bin 60 YTL muhammen bedeli ile satışa çıkan deniz araçlarından 3'ü, 761 bin 500 bin YTL'ye satıldı. TMSF'nin merkez binasında yapılan ihalede, Metro Mümessillik İthalat İhracat Ticaret A.Ş'nin borçları nedeniyle Aziz Başkurt Okaygün'den haczedilen ve 336 bin 500 YTL ile en yüksek muhammen bedele sahip Viator adlı tekne, 299 bin YTL'ye satıldı. 
     Dinç Bilgin'den haczedilen ve muhammen bedeli 269 bin 200 YTL olan Asır adlı tekne ise 450 bin YTL'ye alıcı buldu. 
     Clifford Holmes Polley'den haczedilen ve 15 bin 660 YTL muhammen bedelle satışa çıkan Poloris Jetski de 12 bin 500 YTL'ye satıldı. 
     Satışa çıkarılan Clifford Holmes Polley'den haczedilen Correct Craft motor bot ve Seadoo Jetski, Toprak Grubu'ndan Fon'a geçen Toprak adlı motor bot ve Uzan Grubu'ndan haczedilen Yamaha Jetski için alıcı çıkmadı. 
     Aziz Başkurt Okaygün'den haczedilen Viator adlı tekneyi 299 bin YTL'ye satın alan Hıdır Tanrıverdi, avukat olduğunu ve tekneyi kendisi için aldığını söylerken, diğer alıcılar ise kimliklerini açıklamadı. 
     İhalenin ardından açıklama yapan TMSF Satış Komisyonu Başkanı Fethi Çalık, yapılan ihale sonucu 761 bin 500 YTL gelir elde ettiklerini, satılamayan diğer deniz araçlarının 10 Ağustos 2005 tarihinde yeniden satışa çıkarılacağını bildirdi. 
     Çalık, yapılan ihaleden memnun olduklarını, çalışmaların bundan sonra da devam edeceğini kaydetti. 
     
</TEXT>
</DOC>
