<DOC>
<DOCNO> 377700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun25.html </URL>
<DATE> 2005/09/12/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İspanya, ETA'nın ateşkes ilan etmesi için bastırıyor 
</HEADLINE>
<TEXT>

     İspanyol gazetelerinin, ''sosyalist hükümet, ETA'nın ateşkes ilan etmesi için bastırıyor'' şeklindeki haberlerinden sonra hükümet kanadından yapılan açıklamada, ''Asla spekülasyonlara girilmeyecek'' denildi. 
     El Pais ve El Mundo gibi ülkenin önde gelen gazetelerinde bugün çıkan haberlerde, mevcut sosyalist hükümetin, Bask Bölgesi'nde barışın sağlanması amacıyla terör örgütü ETA'nın silah bırakması için dolaylı yollardan görüşmelere devam ettiği ve ETA'nın 3 ay içinde ateşkes ilan edeceği iddia edildi. 
     İspanyol resmi haber ajansı EFE, hükümet kaynaklarına dayanarak, haberlerle ilgili yorum yapılmayacağını belirtti. Kaynaklar, hükümetin terörle mücadelesi hususunda ''asla spekülasyonlara girilmeyeceğini'' söylediler. 
     Yapılan açıklamada, İspanyol hükümetinin, her demokratik ülkede olduğu gibi her türlü şiddet hareketini kınadığı ve ETA'nın silah bırakmasını ''şüphe götürmeyen bir gereklilik'' olarak gördüğü kaydedildi. 
     
</TEXT>
</DOC>
