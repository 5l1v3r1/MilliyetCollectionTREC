<DOC>
<DOCNO> 399800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/agun.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ferdahan' Erbil'de yatırımın öncüsü 
</HEADLINE>
<TEXT>


Erbillilerin "Ferdahan" diye hitap ettiği Diyarbakırlı Ferda Cemiloğlu, K. Irak'taki 5 şirketiyle büyük yatırımlara imza atıyor. Cemiloğlu, "2 bakanlık binasının ihalesini alarak işe başladım. Tek olmamın, kadın olmamın avantajını yaşıyorum" diyor 

NAMIK DURUKAN Erbil 

Yeni Irak Anayasası'nın halk referandumuyla kabul edilmesiyle hukuki statü kazanan Kürt Federal yönetimi, Kuzey Irak'ı geleceğin Dubai'si yapmak için birçok alanda kalkınma seferberliği başlattı. Dünyanın birçok ülkesinden geri dönüş yapan Kürtler de tecrübelerini bölgeye aktarırken, Erbillilerin "Ferdahan" diye hitap ettiği Diyarbakırlı Ferda Cemiloğlu, Kuzey Irak'ta kurduğu 5 şirketle birçok alanda büyük yatırımlara imza atıyor. 

Türkler piyasaya h kim 
Kürtler, Irak'ın iç bölgelerinde yaşanan kaosun aksine, bölgeyi adeta şantiyeye dönüştürdü. Erbil'in nüfusu 2 milyona dayanırken, son model otomobiller, kentin caddelerini doldurdu. Art arda yapılan toplu konutlar, çok katlı alışveriş merkezleri, uydu kentler, gökdelenler ve modern binalar kentin görünümünü değiştirdi. İnşaatların artmasıyla da 1 yıl içinde arsa ve ev fiyatları 5 katına çıktı. 
Açık pazar haline dönüşen bölgedeki pazara ise Türkiye h kim durumda. Kaliteli ve uygun fiyata satılması nedeniyle halk, Türk mallarına rağbet ediyor. Demirden çimentoya, seramikten ahşaba kadar her türlü inşaat malzemesi Türkiye'den geliyor. En büyük inşaat işleri Türk firmalarına verilmiş durumda. Türkiye'den geçen yıl 20, bu yıl da 30 milyon dolarlık mal satışı yapılmış. Erbil bölgesinde de 262 Türk şirketi faaliyet gösteriyor. 
2 yıl öncesine kadar kadınlara yönelik gönüllü kuruluşlarda faaliyet sürdürürken Kuzey Irak'ta kurduğu 5 şirketle büyük işlere imza atan Cemiloğlu da, işkadınlarını bölgeye davet ediyor. Savaş sonrası Bağdat'a gittiğini, ancak istikrarın bozulması sonucu Kuzey Irak'a geldiğini belirten Cemiloğlu, şunları söylüyor 

Tek olmam avantaj 
"İnanılmaz imar planı var. Büyük projelerin ihalesini Türkiye'den büyük şirketler alıyor. Biz de bunlardanız. 2 yıldan beri hizmet sunuyoruz. İçişleri ve Kültür Bakanlığı binalarının ihalesini alarak işe başladım. Erbil'de bir Türk lokantası ve güzellik salonu açtık, kadınlar arasındaki dayanışmayı artırmak için Türk ve Erbilli kadınların ortaklığında iki şirket kurduk. Tek olmamın, kadın olmamın avantajını sonuna kadar yaşıyorum. Türkiye'deki bankalar burayı risk bölgesinde değerlendirdiği için teminat mektubu vermiyor. Banka açılması lazım. Çarşamba günü İstanbul'a uçak seferi başladı. Diyarbakır'a da sefer yapılmasını bekliyoruz." 



</TEXT>
</DOC>
