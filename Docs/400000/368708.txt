<DOC>
<DOCNO> 368708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur01.html </URL>
<DATE> 2005/08/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Meriç Nehri yükselme hızı düne göre azaldı... 
</HEADLINE>
<TEXT>

     Devlet Su İşleri DSİ 11. Bölge Müdürü Numan Gündüz, Bulgaristan’daki sel felaketi nedeniyle baraj kapaklarının açılması sonucu, Edirne’deki nehirlerde su seviyesinde yükselme meydana geldiğini belirterek, "Meriç Nehri’nin yükselme hızı düne göre azaldı" dedi. 
     Gündüz, AA muhabirine yaptığı açıklamada, Kirişhane’de yapılan su ölçümünde saat 22.00 itibarıyla 748 metreküp saniye debi kaydedildiğini söyledi. Düne göre Meriç Nehri’ndeki suyun debisinin 164 metreküp saniye artış gösterdiğini kaydeden Gündüz, "584 metreküp saniye olan debi, saat 22.00 sıralarında 748 metreküp saniyeye yükseldi. Bu durum, beklentilerimizin altında. Sudaki artış hızının azaldığı gözleniyor" dedi. Suyun debisindeki azalmanın, Meriç Nehri’nin Kapıkule Mevkii’nde Yunanistan’a ait seddelerin patlamasından kaynaklandığını belirten Gündüz, "Seddenin patlaması nedeniyle nehir suları buradan çevreye yayıldı. Bu nedenle suyun debisinde azalama meydana geldi" diye konuştu. Bu arada, Meriç Nehri’ndeki su seviyesinin yükselmesini izlemek isteyen çok sayıda vatandaş, Edirne Belediyesi Protokol Evi’nin bulunduğu alana gelerek meraklı gözlerle çevreyi izliyor. 
     
</TEXT>
</DOC>
