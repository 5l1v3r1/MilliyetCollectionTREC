<DOC>
<DOCNO> 398859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yasam/axyas01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıflamada son keşif Obestatin 
</HEADLINE>
<TEXT>


Stanford Üniversitesi'nce bulunan ve tokluk hissini artıran obestatin hormonu, kilo vermede etken madde olabilir 

TAYLAN KÜMELİ bir kibrit kutusu lezzet 

Birkaç yıl önce bilim adamları ghrelin hormonunu bulduklarında, iştahı etkileyen son hormon olarak adlandırmışlardı ama yanıldılar. 1994 yılında leptin, 1999 yılında da ghrelin hormonu bulundu. Yakın bir tarihte Stanford Üniversitesi'nin bulduğu obestatin ise anti-ghrelin hormonu olarakta adlandırıldı. 

Daha az yemek 
Obestatin de aynı yerden salgılanır ama ghrelinin tam tersi etkisini yapar. Ghrelin, büyüme hormonu salınımı ve enerji dengesinde önemli bir düzenleyici olarak tanımlanır. Esas olarak midede üretilmekle birlikte daha düşük miktarlarda bağırsak, hipofiz, böbrek, plasenta ve hipotalamusta da yapılır. 
Yapılan çalışmalarda farelere obestatin enjekte edildiğinde normalde yediklerinden yüzde 50 daha az besin tükettikleri ve 8 gün içerisinde yüzde 20 kilo verdikleri gözlemlenmiş. Ayrıca obestatinin yiyeceklerin mideden barsaklara geçiş hızını da azalttığı, bu nedenle tokluk hissini artırdığı, yalnız bazı deneklerde mide bulantısına ve mide kaslarının kasılmasına neden olabileceği belirtiliyor. Bazı kaynaklara göre obestatin, mide bulantısını artırması nedeniyle gıda tüketimini azaltıyor. 

İştahı baskılayabilir 
İnsanlar son zamanlarda kilo verme konusunda birçok yönteme başvuruyorlar. Doğru olanı kişiye uygun tarzda beslenmek, egzersiz yapmak, az az sık sık yemek, bol su içmek... Ama bazı durumlarda açlık hissi kontrol edilememektedir ki, bunun nedeni de hormonal dengesizlik olabilir. 
Obestatin belki de obez kişilerin iştahını baskılamada ve kilo vermelerinde kullanılacak bir etken madde olacak. Bu nedenle daha fazla yeni araştırmaların yapılmasını bekliyoruz. 

Haftanın besini 
Yerfıstığı 
K, Ca, Mg, P ve S gibi mineral maddeler ile A, B ve E gibi vitaminlerce ve doymamış yağ asitleri bakımından zengin olan yerfıstığı, kanda kolesterolün yükselmesini ve kanın pıhtılaşmasını önler, kan şekerini dengeler. Kansere karşı koruyucu, kansızlığı giderici ve üreme sistemini düzenleyici özelliği de bulunur. Yerfıstığı ayrıca kalsiyum ve potasyumca zengin bir besindir. 

Haftanın öğüdü 
Bitkisel hormonlar 
Bitkisel hormonlar sıcak basmaları, gece terlemeleri, bitkinlik, düşük cinsel dürtü ve osteoporoza karşı korunmaya yardımcı olurlar. Koyu yeşil yapraklı sebzeler, kuruyemişler, nohut, soya, elma, kivi, sarmısak, maydanoz bitkisel hormonlardan zengin yiyeceklerdir. 


</TEXT>
</DOC>
