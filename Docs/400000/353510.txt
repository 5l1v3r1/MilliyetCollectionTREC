<DOC>
<DOCNO> 353510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur24.html </URL>
<DATE> 2005/06/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Trakya Üniversitesi'nde 2 günde 6 bebek öldü, hasta kabulü durduruldu 
</HEADLINE>
<TEXT>

     TRAKYA Üniversitesi Edirne Tıp Fakültesi Kadın Doğum Servisi’de yatan 6 bebek esrarengiz bir şekilde öldü. Son 2 günde 6 bebeğin ölmesi, 3 bebeğin ise durumlarının ağır olması üzerine yeni doğan ünitesine hasta kabulü durduruldu. 
     Ölen 3 bebeğin cesedi, otopsi için İstanbul Adli Tıp Kurumu'na gönderildi. 
     TÜ Tıp Fakültesi Hastanesi Başhekimliği'nden yapılan yazılı açıklamaya göre, hastanede yüksek riskli bebeklerin izlendiği Yeni Doğan Ünitesi'nin yoğun ve ileri bakım bölümünde dün 4, bugün de 2 bebek henüz belirlenemeyen bir nedenle öldü. 
     Ölen bebeklerden üçüne tıbbi otopsi yapıldığı, diğer üçünün ise adli otopsi yapılmak üzere İstanbul Adli Tıp Kurumu'na gönderildiği bildirildi. 
     Açıklamada, otopsi sonuçlarının önümüzdeki hafta açıklanacağı belirterek, ünitede bulunan 3 bebeğinin durumunun ise ağır olduğu ve kontrol altında tutuldukları bildirildi. 
     Ünitede olası enfeksiyon şüphesi nedeniyle birçok materyalden örnek alındığı, bebek ölümlerinin nedenleri ortaya çıkana kadar hasta kabulünün durdurulduğu da kaydedildi. 
     
     REKTÖR PROF. DR. DURAN "AİLELERİN ACILARINI PAYLAŞIYORUM" 

     Üniversite Rektörü Prof. Dr. Enver Duran, meydana gelen bebek ölümlerinin araştırıldığını belirterek, "Bir anne-baba ve sorumlu kişi olarak ailelerin acılarını paylaşıyorum" dedi. 
     Prof. Dr. Duran, bebek ölümlerin araştırıldığını, otopsilerin İstanbul Adli Tıp Kurumu ve kendilerince yapılarak, karşılıklı olarak en doğru sonuca ulaşılacağını söyledi. 
     
     HASTANE BAHÇESİNDE GERGİN BEKLEYİŞ 

     Bu arada bebekleri Çocuk Servisi'nde bulunan ailelerin, hastane bahçesindeki gergin bekleyişleri sürüyor. 
     Torunları hastanede olan Asuman Süzer, yaşanan olaydan endişeli duyduklarını belirterek, şunları kaydetti 
     "13 gün önce gelinim Gül Süzer, ikiz bebek dünyaya getirdi. Perşembe günü hastaneye geldiğimizde torunlarımın sağlık durumları iyiydi, onları kameraya çektik. Cuma günü ise çocuklarımızı baygın halde bulduk. Yaşamlarından endişe ediyoruz. Enfeksiyon olduğu gerekçesiyle bize gösterilmiyorlar. Tüm bebek sahipleri servisten çıkartıldı." Doktorların, ilaç tedavisi uygulandığını söylediklerini ifade eden Süzer, detaylı bilgi sahibi olmadıklarını kaydetti. Süzer, "Torunlarıma hastaneden çıkarmak istedim, ancak buna izin vermediler. Başka hastaneler de bu bebekleri kabul etmiyor" dedi. 
     Trakya Üniversitesi Tıp Fakültesi Hastanesi'nde, son 2 günde 6 bebeğin ölmesi, 3 bebeğin ise durumlarının ağır olması üzerine yeni doğan ünitesine hasta kabulü durdurulmuş ve ölen 3 bebeğin cesetleri otopsi için İstanbul Adli Tıp Kurumu'na gönderilmişti. 
     
</TEXT>
</DOC>
