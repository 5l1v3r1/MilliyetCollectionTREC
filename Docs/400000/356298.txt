<DOC>
<DOCNO> 356298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo22.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ankaragücü, kaptan Hakan Kutlu ile 1 yıllık sözleşme yeniledi... 
</HEADLINE>
<TEXT>

     Ankaragücü, kaptan Hakan Kutlu ile 1 yıllık sözleşme yeniledi. 
     Minik takımdan itibaren 25 yıldır Ankaragücü formasını giyen ve 1990 yılında profesyonel olan, takımının da yaklaşık 300 resmi maçında forma giyen 33 yaşındaki Hakan Kutlu'nun, bu sezon takımda futbolcu-menajer olarak görev yapacağı bildirildi. 
     Cemal Aydın Spor Kompleksi'nde yapılan imza töreninde konuşan kulüp başkanı Cemal Aydın, Hakan Kutlu'nun Ankaragücü ve Türk futboluna büyük hizmetleri olduğunu belirterek, ''O, özel bir futbolcu. Bundan sonra Ankaragücü'nde bir ilki başlatıyoruz. Kendisi futbolcu-menajer olarak görev yapacak. Ankaragücü için özel bir arkadaşımıza bugüne kadar gösterdiği hizmetlerden dolayı teşekkür ediyor ve yeni sezonda başarılar diliyoruz'' dedi. 
     Hakan Kutlu da yönetimin kendisine duyduğu güvene teşekkür ederek, ''Profesyonel futbolcu olarak bu benim son imzam. Arkamdan çok iyi genç oyuncular geliyor. Onların da önünü açmak için gelecek yıl futbolu bırakacağım'' diye konuştu. 
     
</TEXT>
</DOC>
