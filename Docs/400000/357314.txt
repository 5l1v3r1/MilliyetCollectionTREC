<DOC>
<DOCNO> 357314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko05.html </URL>
<DATE> 2005/07/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
IMF Türkiye tahvil borçlanmasında ikinci sırada 
</HEADLINE>
<TEXT>

     Uluslararası Para Fonu IMF Türkiye’nin bu yıl uluslararası piyasalardan tahvil ihracıyla 6 milyar dolar borçlanacağını öngördü. Raporda yer alan 32 ülke içinde Polonya 9.2 milyar dolarla en yüksek tahvil ihracı gerçekleştirilecek ülke olurken, Türkiye Brezilya ile birlikte ikinci sırayı paylaşıyor. 
     IMF’nin Finansal Piyasalara İlişkin Haziran 2005 tarihli raporunda, yatırımcıların kazanç sağlamak için devam eden arayışının yükselen piyasaların borçlanma için yaptıkları ihraçların 2005 yılında nisan ayı dışında büyümeye devam etmesine yol açtığı kaydedildi. Raporda, ülkelerin 2005 yılı için dış finansman ihtiyaçlarının 5’te 4’ünün şimdiye kadar tamamlanmış olduğu belirtildi. Raporda, bazı ülkelerin 2006 ihtiyaçları için ön finansman sağlamaya başladıklarına dikkat çekildi. Yükselen piyasaların 2006 yılı için finansman ihtiyaçlarının büyüklüğünün 2005 yılından daha düşük olmasının beklendiği belirtilen raporda, özellikle Latin Amerika olmak üzere bazı ülkelerin gelecek yılın ağır seçim takvimi nedeniyle ön finansmanı tercih edebileceklerine dikkat çekildi. 
     Hazine’nin bu yıl için 5 milyar dolar olarak öngördüğü yurtdışından tahvil ihracı yoluyla borçlanma planı IMF raporunda 6 milyar dolar olarak yer aldı. Raporda, Türkiye 4 milyar 788 milyon dolarlık tahvil ihracı gerçekleştirerek, borçlanma planının yüzde 79.8’ini tamamlamış olduğu kaydedildi. 
     Ancak Hazine’nin verilerine göre Türkiye, 23 Haziran’da gerçekleştirdiği ancak Hazine hesaplarına bu ay girecek olan 650 milyon Euro’luk borçlanmayla birlikte bu yıl toplam 5.3 
     milyar dolarlık tahvil ihracı gerçekleştirdi. 
     Raporda yer alan 32 yükselen piyasa içinde Türkiye, 9 milyar 200 milyon dolarlık tahvil ihracı planlayan Polonya’dan sonra Brezilya ile birlikte 2005 yılı için en yüksek yurtdışı ihraç yoluyla borçlanma programı olan ülke olarak görülüyor. 
     
</TEXT>
</DOC>
