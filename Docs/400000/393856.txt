<DOC>
<DOCNO> 393856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur10.html </URL>
<DATE> 2005/11/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Aysun öğretmene vefasızlık 
</HEADLINE>
<TEXT>

     Haldun AKYÜZ DHA 

AĞRI'daki bir köy okulunda soba yakarken tiner döken öğrencilerini kurtarmak istediği sırada yanarak yaşamını yitiren 23 yaşındaki öğretmen Aysun Karalar için verilen sözler unutuldu. Aysun Öğretmen'in adı bir okula verilecekti, olmadı. Şehit öğretmen’ unvanı onaylanmadığı için aile Şehadet belgesi’ de alamadı. Aysun Öğretmen'le birlikte aynı olayda can veren öğretmen 25 yaşındaki Burçin Uysal ile öğrenci 13 yaşındaki Okan Kömürcü'nün adları ise birer okula verilmişti. 
     Emekli öğretmen Abdullah Karalar'ın, aynı mesleği seçen öğretmen iki çocuğundan Aysun Karalar, Ülkenin her yeri bizim vatanımız'' diyerek Ağrı'nın Doğubeyazıt İlçesi Ortadirek Köyü İlköğretimokulu'nda göreve başladı. 
     Aysun Karalar, 2003 yılının aralık ayında, öğrencileri üşümesin diye meslektaşı Burçin Uysal ile iki derslikli okulun sobasını yakmak istedi. Öğretmenler ve öğrencileri sobanın başında bekleşirken, bir öğrencinin sobaya tiner dökmesiyle her tarafı alevler sardı. Öğrencilerini sobanın başından uzaklaştırmaya çalışan 25 yaşındaki Burçin Uysal ve Aysun Karalar ile öğrencileri 13 yaşındaki Okan Kömürcü ağır yaralandı, askeri helikopterle Dicle Üniversitesi Tıp Fakültesi Hastanesi'ne kaldırıldı. Burçin öğretmen ile Okan kurtarılamayarak hayatını kaybetti. Askeri helikopterle Ankara GATA'ya götürülen Aysun Öğretmen'in buradaki yaşam mücadelesi 3 gün sürdü, 29 Aralık 2003 günü hayatını kaybetti. 
     Aysun Öğretmen, 30 Aralık'ta, memleketi Akhisar'da duygu yüklü bir törenle toprağa verildi. Cenaze töreninde konuşan dönemin Kaymakamı Seyfullah Hacımüftüoğlu Hiç korkmadan, bana ne demeden, doğu- batı ayrımı yapmadan, ülkenin bir ucuna gittin. Senin gibi bana ne demeyenler bu ülkeyi çağdaşlaştıracaktır. Şahadetin bizler için çok anlamlı. Yürekliliğin için hepimiz sana teşekkür ediyoruz'' dedi. 
     
     BURÇİN ÖĞRETMENİN ADI BİR OKULA VERİLDİ 

     Burçin Uysal'ın adı 30 Aralık 2003'te Milli Eğitim Bakanı Hüseyin Çelik, İçişleri Bakanı Abdülkadir Aksu'nun da katıldığı törenle Ağrı'daki 60'ıncı Yıl İlköğretim Okulu'na verildi. Öğretmen Burçin Uysal İlköğretim Okulu'nun açılışında konuşan Bakan Çelik, diğer öğretmen Aysun Karalar'ın adının da Manisa'da bir okula verileceğini söyledi. Yanarak ölen öğrenci Okan Kömürcü'nün adı da Ortadirek Köyü'nde tekrar ve modern şekilde yaptırılan okula verildi. 
     Aysun Öğretmen'in, emekli öğretmen babası Abdullah Karalar, kızının adının bir eğitim kurumunda yaşatılması için iki yıl mücadele etti, başarılı olamadı. Evinde oluşturduğu Aysun Karalar Köşesi'nde DHA muhabiriyle görüşen baba Karalar, beş kez Ankara'ya, üç kez Doğubayazıt'a gittiğini, Milli Eğitim Bakanlığı'nda müsteşarla görüştüğünü, bakanın çıktığı canlı yayınlara katılma mücadelesi verdiğini anlattı. 
     
     'ŞEHADET BELGESİ BEKLİYORUZ' 

     Baba Karalar, Sayısını hatırlamadığım yazışmalar oldu. Bugüne kadar bekledim. Ağrı Valiliği, Milli Eğitim Bakanlığı'na 12 Nisan 2004'te yazı göndererek, kızım Aysun ile meslektaşı Burçin'nin şehit öğretmen unvanı ile anılması için yazı yazdı. Yanıt gelmedi. MEB Şahadet Belgesi'nin manevi hazzını tatmak istiyoruz. Elimizde Yalova depreminde okul inşaatında çalışırken hayatını kaybeden Reşit Çubukçuoğlu'na verilmiş Şehadet Belgesi'nin fotokopisi var. İki yıl oldu. Kızımın adı bakan bey söz verdiği halde hiçbir okula verilmedi'' dedi. 
     Gazete kupürleri ve yazışmalarının 100 sayfalık bir klasör oluşturduğunu anlatan baba Abdullah Karalar, Aysun'un toprağa verildiği gün Cumhurbaşkanı ve eşi başta olmak üzere 17 taziye telgrafı gönderildiğini belirtti, Milli Eğitim Bakanlığı ve temsilciliklerinden hiçbir mesaj almadıklarını da vurguladı. 
     Karalar, Evimde oluşturduğum köşede Kültür Üniversitesi, Başbakanlık Aile Araştırmalar Kurumu Başkanlığı, Eğitim Gönüllüleri Derneği, Ataşehir Rotary Kulübü, Samsun 19 Mayıs Üniversitesi'nin şilt, plaket ve beratları var. Kültür Üniversitesi kızımı 2003 Yılı En Yürekli Kadın’ ilan etti. Ayrıca çok sayıda özel şirketin yolladığı plaket ve yazılar da köşeyi süslüyor. Ancak Milli Eğitim Bakanlığı'ndan hiçbirşey yok'' diye konuştu. 
     
</TEXT>
</DOC>
