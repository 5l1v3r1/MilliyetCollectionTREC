<DOC>
<DOCNO> 387248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yazar/ulagay.html </URL>
<DATE> 2005/10/17/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
AB yolunda 'akil adam' tavsiyeleri 
</HEADLINE>
<TEXT>


Türkiye'nin Avrupa Birliği AB ile bütünleşme çabalarına Avrupa'da destek sağlamak amacıyla Açık Toplum Enstitüsü tarafından kurulan ve Avrupa'nın tanınmış eski siyasetçilerinden oluşan Bağımsız Türkiye Komisyonu'nun bazı üyeleri hafta sonu İstanbul'da çeşitli temaslarda bulundu, bu arada Başbakan Erdoğan'la da iki saat süren bir görüşme yaptı. 'Akil adamlar'la İstanbul'daki temasları sonrasında bir araya gelme fırsatını bulduk. 
Avrupa'nın "akil adamları" diye de nitelendirilen Komisyon'un önceki akşam birlikte olduğumuz üyeleri arasında, Komisyon'un başkanlığını yapan Finlandiya eski Cumhurbaşkanı Martti Ahtisaari, Fransa eski Başbakanı Michel Rocard, İspanya eski Dışişleri Bakanı Marcelino Oreja, Hollanda eski Dışişleri Bakanı ve eski AB Komisyonu komiseri Hans van der Broek, eski AB Komisyonu Komiseri ve halen Avrupa Parlamentosu üyesi Emma Bonino ve Avusturya Dışişleri Bakanlığı eski müsteşarı Alber Rohan vardı. 

'Akiller'in izlenimleri 
Geçen yıldan beri görev yapan ve AB Konseyi'nin 17 Aralık 2004 toplantısı öncesinde yayınladığı raporla Türkiye'ye tam üyelik yolunun açılmasına katkıda bulunan Komisyon'un İstanbul'daki temaslara katılan üyelerinin Başbakan Erdoğan'la ilgili izlenimleri olumluydu. Başbakan Erdoğan'la Türkiye'ye geçen gelişlerinde de görüşmüş olan Komisyon üyeleri, Başbakan'ı bu kez çok daha rahatlamış "relaxed" ve kararlı bulduklarını belirttiler. Bir üye "kırılgan ve köşeli tavrını aşmış görünüyordu" dedi. 
Komisyon Başkanı Ahtisaari, sivil toplum kuruluşlarının Türkiye'deki canlılığının büyük bir avantaj olduğunu söyledi. Türkiye'de gördükleri kararlılık aslında bütün Komisyon üyelerini etkilemişti. Komisyon üyeleri, Türkiye'nin AB tam üyeliğinin gerçekleşeceğine inanmaya devam ettiklerini ve bu inançla Komisyon'un göreve devam etmesi önerisini kabul ettiklerini belirttiler. 
Ancak Avrupa'nın bugün yaşadığı krizin Türkiye'nin AB ile bütünleşme sürecinin bundan sonraki aşamalarında ciddi zorluklara yol açacağını da vurguladılar. 
1981'de AB üyesi olmayı beklerken ancak 1986'da AB'ye kabul edilen İspanya'nın çok zorlu geçen tam üyelik sürecinde rol almış olan Marcellino Oreja, "Zorluklar hep oldu ama Türkiye'den önce hiç bir ülke tam üyelik görüşmelerine, Avrupa'nın bu kadar zor koşullar içinde bulunduğu bir ortamda başlamadı", dedi. Michel Rocard da, Türkiye'nin AB üyeliğine karşı duyulan tepkinin, küreselleşmeye ve piyasaların sınırsız egemenliğine karşı duyulan tepkinin bir yansıması olduğunu belirtti. 

Türkiye'ye tavsiyeler 
'Akil adamlar', Türkiye'nin önündeki zor süreçte yapması gerekenleri sayarken de öncelikle şu noktaları vurguladılar 
Ekonominizi güçlendirmeye devam edin. Türkiye ekonomideki güçlü performansını sürdürürse bu Avrupa'da herkesi olumlu etkiler, Türkiye'nin Avrupa'ya yük olmayacağına inananlar artar.Avrupa kamuoyunu etkilemek için, AB'nin küresel güç olmak için neler yapması gerektiğini Avrupa'ya hatırlatacağınıza, Avrupa'nın temel değerlerine inanarak sahip çıktığınızı gösteren adımlar atın. 
Hukukun üstünlüğü, insan hakları, düşünce özgürlüğü gibi Avrupa'nın duyarlı olduğu konularda her ay bir iki tane iyi haber verin Avrupa'ya. Orhan Pamuk davası gibi kötü haberler vermeyin. 
AB ülkelerindeki dışişleri görevlilerinizin, geleneksel faaliyetlerinin dışında, Türkiye için lobi faaliyeti yürütmelerini ve bulundukları ülkelerde Türkiye lehine tavır alabilecek grupları örgütleyip harekete geçirmelerini sağlayın. Bulundukları ülkenin dilini ve ortamını iyi bilen elemanlar bu görevi daha iyi başarabilir.AB'nin kendi sorunlarını paylaşarak bu sorunların çözümü için Avrupa'ya nasıl destek verebileceğinizi düşünün. AB ile ortak çözümler üretmek için kafa yorun. 


</TEXT>
</DOC>
