<DOC>
<DOCNO> 367997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun30.html </URL>
<DATE> 2005/08/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ABD heyetinin KKTC programı açıklandı 
</HEADLINE>
<TEXT>

     ABD Kongresi ve Senatosundan 7 kişilik bir heyet, bu akşam KKTC'ye gelecek. 
     İstanbul üzerinden saat 21.45'te Ercan Havaalanı'na gelecek heyet, 14 ağustosa kadar sürecek ziyaretinde, devlet ve hükümet yetkilileri, siyasi parti başkanları ve sivil toplum örgütleri temsilcileriyle görüşecek, brifinglere katılacak ve üniversiteleri ziyaret edecek. 
     ABD Kongre Senato Karma Ekonomi Komitesi Başekonomisti James Isaac Brown başkanlığındaki heyette 5 kongre, 2 de senato görevlisi yer alıyor. 
     Başbakan Yardımcılığı ve Dışişleri Bakanlığı Enformasyon Dairesi'nin açıklamasına göre, bu akşam adaya gelecek ABD heyeti, yarın ilk temasını ABD yetkilileriyle KKTC ofisinde görüşerek yapacak. 
     Heyet, KKTC Cumhurbaşkanı Mehmet Ali Talat, Başbakan Yardımcısı ve Dışişleri Bakanı Serdar Denktaş tarafından kabul edilecek, Kıbrıs Türk Sanayi Odası Başkanı Salih Tunar'la görüşecek. 
     ABD heyeti, 10 ağustos çarşamba günü, Cumhuriyet Meclisi Başkanı Fatma Ekenoğlu, Başbakan Ferdi Sabit Soyer, Ulusal Birlik Partisi UBP Genel Başkanı Derviş Eroğlu, Barış ve Demokrasi Hareketi BDH Genel Başkanı Mustafa Akıncı'yla bir araya gelecek. 
     Başbakanlık AB Merkezi tarafından brifing verilecek heyet, Kıbrıs Türk Ticaret Odası Başkanı Ali Erel'le görüşecek. 
     ABD heyetti, temasları çerçevesinde BM Barış Gücü UNFİCYP yetkilileriyle Lefkoşa'da ara bölgede görüşecek, toplu mezarları ve St. Barnabas Müzesi'ni ziyaret edecek. 
     KKTC'nin 1. Cumhurbaşkanı Rauf Denktaş'la da akşam yemeğinde bir araya gelecek heyet, KKTC'deki üniversiteleri de ziyaret edecek. 
     Konuk ABD heyeti, 14 ağustos pazar sabahı saat 05.00'da KKTC'den ayrılacak. 
     
</TEXT>
</DOC>
