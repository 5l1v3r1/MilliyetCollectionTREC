<DOC>
<DOCNO> 379435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy08.html </URL>
<DATE> 2005/09/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'li Gülle Evlere şenlik bir ana muhalefet partimiz var 
</HEADLINE>
<TEXT>

     AK Parti Genel Başkan Yardımcısı Akif Gülle, CHP'lilerin yaz sezonu boyunca ülkeyi dolaşmak yerine, sadece Ankara'dan hitap etmeyi yeğlediklerini öne sürerek, ''Türkiye'de açıkçası evlere şenlik bir ana muhalefet partimiz var'' dedi. 
     ''AK Parti Tanıtım ve Medya 4. Bölge Toplantısı'', İstanbul, Edirne, Kırklareli ve Tekirdağ teşkilatlarının medya ve tanıtımdan sorumlu il ve ilçe başkan yardımcıları ile 4 ilin il kadın kolları ve gençlik kolları tanıtım ve medya sorumlularının katılımıyla, Bağcılar Belediyesi Halk Sarayı'nda gerçekleştirildi. 
     Toplantının açılışında konuşan Akif Gülle, tanıtım konusunda farklı bir çalışma yürüttüklerini ve bugüne kadar 68 farklı tanıtım materyali bastırdıklarını söyledi. 
     Ak Parti olarak tanıtımda bire bir iletişime çok önem verdiklerini kaydeden Gülle, medyaya bakış açıları konusunda da bilgi verdi. Gülle, ''Basının bütün bilgilere çok rahat ulaşabilmesi, ulaştığı bilgileri istediği gibi değerlendirmesi, görmüş olduğu eksiklikleri kamuoyuyla paylaşması, özellikle de bizim hoşumuza gitmese dahi toplumla paylaşması, hem arzu ettiğimiz, hem de uygulanmasından memnuniyet duyduğumuz bir alandır'' diye konuştu. 
     
     ANA MUHALEFETE ELEŞTİRİ 
     Meclis'in kapalı olduğu yaz sezonu boyunca parti olarak ülkeyi adım adım dolaştıklarını ifade eden Akif Gülle, konuşmasını şöyle sürdürdü 
     ''Geçen bu süre içinde halkla bütünleşmeyen, halkın arasına karışmayan, dertlerini dahi dinleme ihtiyacı hissetmeyen, bunları bölüşmeyen, bunların çözümü için yerel yönetimler ve merkezi hükümetle görüşmeler yapmayan, bunları paylaşmayan, ama sadece Ankara'dan adeta bir mikrofon gibi konuşmayı adet haline getiren siyasi partilerin bugün Türkiye'de var olması, ülkemiz adına bir talihsizliktir. Türkiye'de açıkçası evlere şenlik bir ana muhalefet partimiz var. Bir zamanlar bu ülkede salon sosyalistleri vardı. Şimdi de sadece mikrofon sosyal demokratları meydana geldi. 
     CHP yetkilileri, milletvekilleri, Türkiye'nin en doğusundan en batısına kaç defa gittiler de halkla bütünleştiler Birtakım tespitlerde bulunup, bunları gelip ilgili ve yetkililerle paylaştılar Bunların hiçbirini yapmadılar. Ama sadece ve sadece, devamlı Ankara'da adeta bir mikrofonla sosyal demokratların havarisi kesilerek hitap etmeyi yeğlediler.'' Konuşmasında, parlamentonun açılmasına bir hafta kala CHP'nin TBMM'yi genel görüşmeye çağırmasını da eleştiren Gülle, ''Bunları çok normal bir tavır, normal bir anlayış olarak ne kabul etmemiz mümkün, ne de bu tür siyaset anlayışının ne kendilerine, ne de Türkiye'ye bir katkısının olduğuna inanmamız mümkün. Önce gidin halka karışın, ondan sonra da gelin Ankara'da konuşun'' diye konuştu. 
     Toplantı, daha sonra basına kapalı devam etti. 
     
</TEXT>
</DOC>
