<DOC>
<DOCNO> 382556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko20.html </URL>
<DATE> 2005/09/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yapı Kredi Çukurova'nın borcuna 303.8 milyon dolar indirim yapıldı 
</HEADLINE>
<TEXT>

     Yapı ve Kredi Bankası'nın YKB Koçbank'a devriyle Çukurova Grubu'nun YKB'ye Finansal Yeniden Yapılandırma Sözleşmesi FYYS borçlarından mahsup edilmek üzere, 930.1 milyon dolar anapara ve 80.7 milyon dolar faiz borcu ödediği bildirildi. 
     YKB tarafından İMKB'ye gönderilen açıklamada, YKB'nin dünkü olağanüstü Genel Kurulu'nda seçilerek göreve başlayan Yönetim Kurulu'nun, ilk toplantısını yaparak Turkcell opsiyon sözleşmesi, rehin sözleşmesi, Çukurova grup kredileri finansal yeniden yapılandırma tadil sözleşmesi FYYS , bankacılık dışı varlıklara ilişkin opsiyon sözleşmesi, alım satım sözleşmesi, Yapı Kredi Plaza'daki gayrimenkullere ilişkin Yapı Kredi Plaza sözleşmesi, Atel opsiyon sözleşmesi, Superonline tadil sözleşmesi ve reklam yayın sözleşmesinin imzalanmasını kararlaştırdığı kaydedildi. 
     Açıklamada, Çukurova grup kredileri FYYS tadil sözleşmesi uyarınca tarafların, Çukurova Grubu borçlarının büyük bir bölümünün erken ödenecek olması, kredilerin performansı, ödeme tablosu gibi ticari koşulların, İstanbul Yaklaşımı'nda da benimsenen ticari ilişki temeli dikkate alınarak, Çukurova Grubu'nun YKB'ye olan kredi borçları için Çukurova borcunun büyük bir bölümünün erken geri ödenmesi koşuluna bağlı olarak, yaklaşık yüzde 15 oranında indirim yapılması hususunda anlaştıkları belirtilerek, ''Bu çerçevede aynı gün Çukurova Grubu, FYYS borçlarından mahsup edilmek üzere ana para 930 milyon 92 bin 413 dolar ve 80 milyon 664 bin 129 dolarlık faiz ödemesinde bulunmuş ve borçtan 303 milyon 831 bin 442 dolarlık borç indirimi yapılmıştır'' denildi. 
     Açıklamada, bankacılık dışı varlıklara ilişkin opsiyon sözleşmesi uyarınca tarafların, YKB'nin bazı bankacılık dışı varlıklarının, hisse devrinin gerçekleştirildiği tarihten itibaren 6 yıllık bir süreç içerisinde kullanılacak bir opsiyonun konusu olmasını öngördükleri vurgulanarak, şu bilgi verildi 
     ''Buna göre, opsiyona konu varlıkların indirgenmiş değerini aşan bir bedel üzerinden üçüncü kişi alıcılara satışı halinde, YKB hisse satışında esas alınan indirgenmiş değeri ile üçüncü kişiye satış fiyatı arasındaki farkın yüzde 57.42'sinin Çukurova'nın YKB'ye olan kredi borçlarının kapatılması amacıyla kullanılması hususunda anlaşılmıştır.'' 
     
     YAPI KREDİ PLAZA 
     Açıklamada, Yapı Kredi Plaza A Blok 15, 16, 17 ve 18. katlardaki gayrimenkuller ile Yapı Kredi Plaza E Blok'taki gayrimenkulün satışına ilişkin Yapı Kredi Plaza sözleşmesi uyarınca tarafların, YKB'nin İstanbul, Levent'teki Yapı Kredi Plaza'daki bazı gayrimenkullerin A Blok kat 15, 16, 17 ve 18 ile E Blok'un tamamının Çukurova'ya satılması hususunda anlaştıkları kaydedilerek, ''Bu çerçevede söz konusu gayrimenkullerin devri işlemlerine başlanmış ve devir bedeli olan 13 milyon 995 bin 820 dolar tahsil edilmiştir'' denildi. 
     
     SUPERONLINE 
     Superonline tadil sözleşmesi uyarınca tarafların YKB ile Superonline Uluslararası Elektronik Bilgilendirme Telekomünikasyon ve Haberleşme Hizmetleri A.Ş. arasında mevcut sözleşmelerin olağan iş koşullarında ve piyasa koşullarında olmak üzere beş yıllık bir süre için uzatılması hususunda anlaştıkları kaydedilen açıklamada, reklam yayın sözleşmesi uyarınca da tarafların, hisse devir işleminin tamamlanmasından sonraki beş yıllık bir dönem için YKB ve iştirakleri tarafından, Çukurova Grubu'nda yer alan medya şirketleri aracılığıyla, yıllık 15 milyon avroluk reklam vermesi ve söz konusu bedelin yarısının borç geri ödemesinde kullanılması hususunda da anlaştıkları belirtildi. 
     
     TURKCELL OPSİYON SÖZLEŞMESİ 
     Açıklamada, Turkcell opsiyon sözleşmesi uyarınca tarafların, Çukurova Holding A.Ş.'ye veya Çukurova Holding A.Ş. tarafından belirlenecek bir Çukurova iştirakine YKB'ye ait Turkcell İletişim Hizmetleri A.Ş. ve Turkcell Holding A.Ş. hisselerini piyasa değeri üzerinden hesaplanacak bedel ile 12 aylık bir süre içerisinde satın alma opsiyonu verilmesi hususunda anlaştıkları aktarıldı. 
     Açıklamada, şöyle denildi 
     ''Rehin sözleşmesi uyarınca taraflar, Çukurova Grup kredileri FYYS tadil sözleşmesi çerçevesinde yapılacak ödemelerden sonra kalan bakiye borç için mevcut teminatlarda yeniden düzenlemeye gidilerek, kredi teminat dengesi sağlanmıştır. Bu çerçevede ödemelerde dikkate alınarak 92 milyon 744 bin 367 adet Turkcell İletişim, 44 milyon 764 bin 112 adet Turkcell Holding hisseleri üzerindeki rehin kaldırılmıştır. 
     Alım satım sözleşmesi uyarınca taraflar, Yapı Kredi Bankası A.Ş.'nin malı olmayan iştiraklerinden Digitürk ve Fintur hisselerinin 31 Aralık 2004 tarihi itibariyle kayıtlı defter değeri üzerinden, Superonline hisselerinin 7 milyon 500 bin avro bedelle satışına ilişkin olarak anlaşmışlardır. 
     ATel opsiyon sözleşmesi uyarınca Çukurova, bankamızın ATel Pazarlama ve Servis Hizmetleri A.Ş.'de sahip olduğu yüzde 50 oranındaki hisselerin söz konusu sözleşmenin imza tarihinden itibaren iki yıl süreyle 150 milyon dolar bedel üzerinden kendisine satılmasını talep edebileceği bir alım opsiyonuna sahip olacak, Çukurova'nın alım opsiyonunu söz konusu iki yıllık süre içerisinde kullanmaması halinde bankamız bu iki yıllık sürenin bitiminden itibaren 3 ay süreyle söz konusu hisseleri aynı bedelle satma opsiyonuna sahip olacaktır. A-Tel opsiyon sözleşmesine ilişkin teminat olarak Genel Sigorta A.Ş. sermayesinin yüzde 32'sini temsil eden hisseler üzerinde bankamız lehine rehin tesis edilmiştir.'' 
     
</TEXT>
</DOC>
