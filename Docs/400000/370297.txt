<DOC>
<DOCNO> 370297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo09.html </URL>
<DATE> 2005/08/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Beşiktaş'ın yeni transferlerine spor yazarlarından tam not... 
</HEADLINE>
<TEXT>

     Süper Lig'de geride kalan haftanın ardından Beşiktaş'ın yeni transferleri Kleberson ve Ailton konuşuluyor. Denizli maçında oyunlarıyla beğeni toplayan ikiliye spor yazarları tam not verdi. 
     Beşiktaş'ın Erciyesspor ve Vaduz karşısında ortaya koyduğu futbol pek çoğumuzun kafasında soru işaretleri oluşturmuştu. İlk haftada spor yazarlarının eleştirilerine maruz kalan takım önceki akşam Denizlispor karşısına çıkarken yeni transferleri Kleberson ve Ailton da ilk 11'deydi. İkilinin takıma faydalı olacağı kestiriliyordu ama bu faydanın boyutuna dair net bir veri yoktu. Denizli karşısında alınan 2-0'lık galibiyet ve iki Brezilyalının ortaya koyduğu oyun bu transferlerin ne kadar isabetli olduğunun göstergesi niteliğindeydi. Ailton ve Kleberson'un ilk maçtaki performanslarını bir de spor yazarlarına sorduk... 
     
     Zeki Çol 

     Ailton kendisini kabul ettirmiş bir golcü. Özelliklerini tartışmaya gerek yok. Bu aşamada en önemli sorunu fizik kalitesini geliştirmek ve yeni takımıyla uyumu yakalamak. Bu kuşkusuz zaman alacak. Ancak sempatik kişiliği daha ilk maçında taraftarlardan küçümsenmeyecek bir desteği getirdi. Sanırım o destek sayesinde bu geçiş süresinde Ailton'u yetersizlikleri de çok dikkate alınmayacak. Kleberson hazırlık dönemi yaşadığı için fizik anlamda Ailton'dan çok daha iyi. Pozisyon almada, ilk müdahalelerde, pas seçimlerinde, tek top oynamada ve takım oyununa katkıda önemli yeterlilikleri olan bir oyuncu. Nitekim ilk maçında Beşiktaş orta alanının rengini değiştirdi. İki transferin de eksikleri göz önüne alındığında Beşiktaş'a fayda sağlayacağını düşünüyorum. 
     
     Bağış Erten 

     Ailton beklenenden çok daha seri ve etkili. Gol vuruşu konusunda kimsenin şüphesi yoktu zaten ama oyun içi katkısını bu kadar beklemiyorduk. Hepsinden önemlisi Ailton tam Beşiktaş seyircisinin aradığı adam. Bu nedenle başarılı bir transfer olabilir. Kleberson beklenildiği üzere işçi arı. Rıza Çalımbay bilindiği gibi bu tip oyuncuları tercih ediyor. Kalitesi tartışılmaz ama yaratıcılığı Beşiktaş'taki etkinliğini belirleyecek. Çünkü Beşiktaş takımının en fazla ihtiyacı olan şey yaratıcılık. 
     
     Attila Gökçe 

     Ters bir skor oluşup Beşiktaş sahadan yenik ayrılsaydı medyadaki birçok arkadaşımız "Transferle olmuyor", "Bunları da nereden buldunuz" gibi ağır eleştiriler yapabilirlerdi. Hem Beşiktaş'ın hem de Kleberson ve Ailton'un şansı ilk maçta skor başarısının gelmesi. Özellikle Ailton'un gol atması olumlu eleştirilere neden oldu. Kendi adıma iki futbolcunun 'fundamental'inin mükemmel olduğunu düşünüyorum. Özellikle Kleberson fazla riske girmedi ama kendisinden beklenen basit ve çabuk oyunu kalabalık içerisinde ve baskı altında 40 yıllık Beşiktaşlı gibi beceriyle yerine getirdi. Ailton'un da oyun zek sı ve vuruş tekniği çok iyi. Ben artık Beşiktaş'ın bir omurgaya sahip olduğunu düşünüyorum. Beşiktaş bu sağlam omurgayla bir zirve takımı kimliği kazanabilir. 
     
     Altan Tanrıkulu 

     Bir maçla değerlendirmemek lazım. 
     Özellikle deplasmandaki maçlarda ortaya koyacakları performansı görmek gerekiyor. Ama her iki oyuncuyu da dünya futbolundan tanıyoruz. Ailton'un tek vuruşları, Kleberson'un ise oyunu yönlendirmesi ve oyun zek sı Beşiktaş'a getirdiği en büyük artılar. Aynı zamanda her ikisinin de Brezilyalı oluşunun getirdiği bir pozitif enerji var. Saha içerisinde birbirlerini destekliyorlar. Özellikle arkadaşları Ahmed Hassan ve Okan onlara dünkü maçta oldukça yardımcı oldu. Fakat yine de net bir şey söyleyebilmek için beklemek gerekiyor. 
     
     Metin Tükenmez 

     Öncelikle ikisini de çok beğendim. Ailton kilolu görünümüne karşın son derece hareketli ve rakip ceza sahası etrafında nereye gideceğini iyi bilen bir oyuncu. Bunu ilk maçında kanıtladı. Beşiktaşlı futbolcular Ailton'un hareket zamanlamasını anlayabilip pas zamanlamasını iyi ayarlarsa Ailton çok gol atar. Kleberson'u zaten tanıyoruz, biliyoruz. Türkiye'de bugüne kadar Hagi'den sonra gördüğüm en iyi yabancı. Futbolu iyi biliyor. Brezilyalı olmasına rağmen topla hiçbir zaman gereksiz yere oynamıyor ve kalabalık alanlardan tek pasla çıkmasını çok iyi biliyor. O da Ailton gibi, şu anda yabancı bir ülkede bilmediği tanımadığı bir takımla oynamanın sıkıntısını çekiyor. 
     Ama Beşiktaş taraftarları ve Türkiye çok iyi bir futbol yıldızı izleyecek gibi görünüyor. 
     
     Yiğiter Uluğ 

     Ailton, keyif alacağı ortamlarda top koşturmak istiyor. Bu nedenle İnönü'ye her çıktığında coşkuyla oynayacağını, vuruş becerisiyle çok gol yaratacağını ve seyirciyi keyiflendireceğini düşünüyorum. Henüz tam formda olmamasına rağmen ilk maçta bu gözüktü. Kleberson, Brezilya lig kariyeri ve milli takımdaki geçmişi parlak olmasına rağmen Manchester United gibi bir takımda tek Brezilyalı olarak ezilmiş ve kendisini yalnız hissetmiş bir oyuncu. Beşiktaş'ı yeniden doğuş fırsatı olarak görüyor. Bu nedenle de ilk maçı olmasına karşın, arkadaşlarından top almak ve orta sahada oyuna yön vermek konusunda istekli göründü. İlerleyen haftalarda oyuna daha çok ağırlığını koyacağını düşünüyorum. Ama bir ürkekliği, ikili mücadeleden kaçar gibi bir hali var ki sanırım sakatlık nedeniyle. Şimdilik düz oynuyor ve risk almıyor. Önümüzdeki haftalarda Ailton'un daha çok iç saha maçlarında, Kleberson'un ise dış saha maçlarında faydalı olabilecek futbol yapısına sahip olduğunu düşünüyorum. 

     
</TEXT>
</DOC>
