<DOC>
<DOCNO> 356720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo51.html </URL>
<DATE> 2005/06/29/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Akdeniz Oyunları’nda, yelken dalında sporcularımız başarılı olamadı... 
</HEADLINE>
<TEXT>

     15. Akdeniz Oyunları’nda, yelken dalındaki müsabakalara devam ediliyor. 
     Almeria Yelken ve Deniz Kulübü parkurunda 5 kategoride gerçekleştirilen ve Türkiye’nin 4 kategoride katıldığı yarışmaların 3. gününde, Türk sporcuları başarılı olamadılar. 
     7 sporcunun yarıştığı erkekler mistralde Koray Ezer, bugünkü 4., 
     5. ve 6. yarışları 7. ve son sırada bitirdi. Bundan önceki yarışlarda 
     da sonuncu olan Ezer, 42 puanla genel klasmanda da 7. yarışa son sırada başlayacak. 14 teknenin katıldığı erkekler 470 sınıfında Levent Peynirci-Okan Akdağ çifti, 5. yarışı 13., 6. yarışı 12. ve 7. yarışı 10. sırada tamamlarken, 5. yarışta 12., 6. yarışta da 13. olan Hakan ve Efe Karakaplan çifti, 7. yarışı tamamlayamadı. Genel klasmanda Peynirci-Akdağ ekibi 72 puanla 12., Karakaplan ekibi de 79 puanla 13. ve son sırada bulunuyor. 13 sporcunun mücadele ettiği erkekler laser standartta Türk sporcularından Kemal Muslubaş, bugünkü 5. yarışta 12., 6. yarışta 10. ve 7. yarışta da 11. oldu. Böylece Muslubaş, 58 puanla 9. sıraya geriledi. Bu sınıftaki diğer Türk sporcu Güray Zümbül ise 5. yarışı 10., 6. yarışı 13. ve 7. yarışı da 10. bitirince, genel klasmanda 64 puanla 13. ve son sıradan yine kurtulamadı. 10 sporcunun yer aldığı bayanlar laser radyalde Ayda Ünver, 5. ve 6. yarışta 10., 7. yarışta da 9. olurken, genel klasmanda 49 puanla 8. sıraya indi. Oyunlarda yelken dalındaki mücadeleye, yarın devam edilecek. 
     
</TEXT>
</DOC>
