<DOC>
<DOCNO> 376559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas18.html </URL>
<DATE> 2005/09/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Orient Ekspres İstanbul'da... 
</HEADLINE>
<TEXT>

     Paris'ten 2 Eylül'de 94 yolcusuyla hareket eden dünyaca ünlü Orient Ekspres Şark Ekspresi , İstanbul'a geldi. 
     Paris, Budapeşte, Bükreş ve Varna güzergahını takip eden Orient Ekspres'in yolcuları, Sirkeci Garı'ndan mehteran bölüğü tarafından törenle karşılandı. 
     Karşılamada, trenin yolcularına garda özel olarak hazırlanan salonda lokum, çay ve şerbet ikram edildi. 
     Türkiye'ye 8'inci seferini gerçekleştiren 9 vagonlu Orient Ekspres, 9 Eylül Cuma günü yeni yolcularıyla İstanbul'dan Viyana'ya hareket edecek. 
     Maliyeti 3 bin 250 dolar olan yolculuğa katılanlar ise İstanbul'daki tarihi ve kültürel yerleri gezdikten sonra uçakla ülkelerine dönecek. 
     Bu arada yolcular, 5 günlük seyahatlerinin çok güzel geçtiğini ve İstanbul'u merak ettiklerini söylediler. 
     
     ROMANLARA KONU OLAN EKSPRES 
     Tarihi Orient Ekspres, Paris'ten ilk seferine 4 Ekim 1883 tarihinde çıktı. 
     Belçikalı işadamı Georges Nagelmackers'in hizmete soktuğu Orient Ekspres'in ilk seferinde Paris'ten Varna Limanı'na kadar trenle seyahat eden yolcular, oradan buharlı gemiyle İstanbul'a geldiler. 
     Avrupa'nın en romantik şehirlerine yolculuk yapan buharlı Orient Ekspres, Agatha Christie'nin ''Doğu Ekspresi'nde Cinayet''i dahil pek çok edebi esere esin kaynağı oldu. 
     Trende, genellikle Avrupa'nın çeşitli ülkelerinden ekonomik durumu çok iyi olan yolcular seyahat ediyor. 
     
</TEXT>
</DOC>
