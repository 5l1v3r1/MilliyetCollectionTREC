<DOC>
<DOCNO> 355279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/ekonomi/eko02.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom ihalesine yumurtalı protesto 
</HEADLINE>
<TEXT>


Türk Telekom'un ihalesinin yapıldığı Özelleştirme İdaresi binasına gelen yatırımcılar, TKP, ÖDP ve Haber-Sen'in engellemesi ve protestosuyla karşılaştılar 

ANKARA Milliyet 

Yüzde 55'i blok satış yöntemiyle özelleşecek olan Türk Telekom TT ihalesi için teklif vermek üzere Özelleştirme İdaresi Başkanlığı'na ÖİB gelen yatırımcıların içeri girmesi, KESK'e bağlı Haber-Sen, Türkiye Komünist Partisi TKP ile Özgürlük ve Dayanışma Partisi ÖDP üyesi yüz kişilik grup tarafından engellendi. Eylemciler garaj girişi önünde arabaları tekmeleyerek, yumurta ve domates attı. 
Üzerinde "Telekom'u sattırmayız, özelleştirmeye hayır" yazılı önlükler giyen gruptakiler, "Telekom bizimdir, satılamaz", "IMF defol, bu ülke satılık değil", "Telekom halkındır, satılamaz", "İşçi düşmanı işbirlikçi AKP", "Avrupa Birliği, patronların birliği" şeklinde sloganlar attı. 
Grupla, güvenlik güçleri arasında kısa süreli bir arbede yaşandı. Teklif verme süresi sona erene kadar protestolarını sürdüren eylemciler, daha sonra Kızılay'a kadar yürüyerek dağıldı. 

İhaleye dört teklif 
İhaleye, 4 ortak girişim grubu teklif verdi. Yeterlilik alan 4 Ortak Girişim Grubu'nun 4 ayrı zarftan oluşan teklif paketleri, İhale Komisyonu Başkanı ve ÖİB Başkanı Metin Kilci başkanlığında toplanan İhale Komisyonu tarafından açıldı. Toplantıdan önce, yeterlilik alan ortak girişim gruplarının, teklif veriş sırasına göre ihale paketleri açıldı. İhaleye katılan yatırımcıların fiyat tekliflerini içeren zarfların ise 1 Temmuz günü saat 14 00'de açılacağı kaydedildi. 



</TEXT>
</DOC>
