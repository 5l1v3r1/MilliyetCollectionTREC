<DOC>
<DOCNO> 393272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo30.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Diyarbakır'ın sahası kapandı 

Profesyonel Futbol Disiplin Kurulu, Diyarbakırspor'a 1 maç seyircisiz oynama cezası verdi. Kurul, 30 Ekim'de oynanan Diyarbakır-Vestel Manisa maçında, taraftarlarının neden olduğu saha olayları nedeniyle yeşil-kırmızılı kulübü cezalandırdı. Bu arada Kurul, Erciyessporlu Serge Die ile Ankarasporlu Molnar Balsız'a da ikişer resmi müsabakadan men cezası verdi, Galatasaray'a 30, Trabzonspor'a da 15, Diyarbakır'a 10, Denizlispor'a 5, Ankaragücü ve Fenerbahçe'ye ise 2 bin 500 YTL ceza kesti. 

Denizli arayışta 

Ara transfer döneminde takımını güçlendirmek isteyen Denizlispor, şimdiden golcü arayışına girdi. Fransa Ligi'nden bir forvetle anlaşma sağladığı belirtilen yeşil - siyahlıların, Beşiktaşlı Veysel Cihan ve Fenerbahçeli Zafer Biryol ile de ilgilendiği öğrenildi. Veysel'in, "Kulübümü ikna edin, ben gelmeye hazırım" dediği bildirildi. Zafer Biryol'un ise kiralanması düşünülüyor. 

Celil'in öfkesi 

Samsunspor'un emektar futbolcusu Celil, Konyaspor maçının ardından futbolcu arkadaşlarını azarladı. Özellikle kaleci ve savunma oyuncularına bağıran kırmızı - beyazlı oyuncunun, "Herkes artık kendisine çekidüzen versin" diye çıkıştığı bildirildi. Başkan Adnan Ölmez'in de yönetim toplantısında, "Gerekirse 26 futbolcu alırız. Samsunspor kesinlikle küme düşmeyecek" dediği öğrenildi. 

Şenol Güneş bugün yolcu 

Milli Takım ve Trabzonspor'un eski Teknik Direktörü Şenol Güneş bugün Brezilya'ya giderek, Flamengo ile görüşecek. Menajer Ayhan Yeşilbaş, Güneş'in anlaşması halinde ilk kez bir teknik adamın Brezilya'da görev yapacağını ifade etti. 

İstanbulspor'a Yıldırım geldi 

İstanbulspor'da, Uğur Tütüneker'in istifasıyla boşalan teknik direktörlük görevine Şaban Yıldırım getirildi. Sarı-siyahlıların Genel Menajeri Ergün Yücel, Altay yenilgisi sonrasında Tütüneker'in görevi bırakmak istediğini belirterek, "Kan değişikliğinin takım için iyi olacağını söyledi. İstifasında ısrarcı oldu, kabul ettik. Yıldırım ile anlaştık" dedi. 

Uğraş Özyurt'a çifte ödül 

Milliyet Spor Servisi foto muhabiri arkadaşlarımızdan Uğraş Özyurt, Yılmaz Sazak Yaş Grupları Atletizm Yarışları basın teşvik yarışmasında çifte ödül kazandı. Özyurt dün düzenlenen törende ikincilik ve mansiyon ödüllerini Spor A.Ş Genel Müdürü Ayhan Bölükbaşı ve rahmetli Yılmaz Sazak'ın oğlu Emin Sazak'ın elinden aldı. 

Forma reklamına100 milyon euro 

İspanya'nın dev kulübü Real Madrid, BenQ Mobile şirketi ile 100 milyon euro yaklaşık 160 trilyon lira tutarında sponsorluk sözleşmesi imzaladı. Madrid ekibinin Tavyan'lı şirket ile yaptığı anlaşmanın önümüzdeki sezon başlayıp, 2010'a kadar süreceği açıklandı. 

Satranç zirvesi 

Dünya Gençler Satranç Şampiyonası bugün İstanbul'da başlıyor. Büyükşehir Belediyesi'nin desteğiyle, 9-22 Kasım tarihleri arasında Taksim'deki Golden Age ve Lion otellerinde yapılacak şampiyonada 55 ülkeden 170 satranç oyuncusu mücadele edecek. Açılış töreni bugün saat 14.30'da yapılacak. 

Lorant'sız çalıştılar 

Fenerbahçe maçının ardından bir gün izin yapan Sivasspor, gelecek hafta Ankaraspor'la deplasmanda oynayacağı karşılaşmanın hazırlıklarına başladı. Kırmızı - beyazlı takım, Almanya'ya giden Teknik Direktör Werner Lorant'ın yer almadığı antrenmanda yardımcı antrenörler Esat Karaberberoğlu ve Engin Fırat gözetiminde çalıştı. Tüm oyuncuların katıldığı idman 1 saat sürdü. Bugün bir idman daha yapacak olan Sivasspor daha sonra 3 günlük izne çıkacak. 

'Küme düşmeyi tercih ederiz' 

Üçüncü Futbol Ligi 2. Grup takımlarından Araklıspor'da Başkan Fatih Çebi, Çorum deplasmanına giderken otobüste içki içen futbolcuları kadro dışı bıraktı. Çebi, kaptan Uğur'la birlikte yakalanan Suat, Erdem ve Tacettin için, "Türkiye'nin böyle sporculara ihtiyacı yok, onlarla şampiyon olacağımıza küme düşelim daha iyi" dedi. Futbolcular ise, takımda kendini çekemeyenlerin kurbanı olduklarını iddia etti. 



</TEXT>
</DOC>
