<DOC>
<DOCNO> 398297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/axgun01.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cezaevinde tutulamaz' 
</HEADLINE>
<TEXT>


Rektör Yücel Aşkın'ın sağlığıyla ilgili rapor büyük yankı yarattı. İstanbul Tabip Odası Cezaevinde tutulması tıbben de, hukuken de doğru değil. Baro Zaten tutuklu olmasını gerektiren bir şey yok 

İSTANBUL Milliyet 

Kalp spazmı geçirdiği için tutuklu bulunduğu cezaevinden çıkarılarak hastaneye kaldırılan Van Yüzüncü Yıl Üniversitesi Rektörü Prof. Dr. Yücel Aşkın hakkında düzenlenen, sağlık raporu, tıp ve hukuk çevrelerinde tepkiye yol açtı. 
Doktorlar, "Kalbinin yanı sıra ruh sağlığı açısından alarm edici bir durum. Hastanede olsa da, tutukluluk halinin devam etmesi nedeniyle baskı altında ve sağlığı tehlikede" dediler. Hukukçular ise davanın selameti açısından rektörün bir an önce tahliye edilmesi gerektiğini söylediler. 
Milliyet'in dün yayımladığı raporlara göre Rektör Aşkın'ın özellikle psikolojik verileri tüyler ürperticiydi. Fiziksel rahatsızlıkları da çok ciddiydi. 

'Sakıncalı' 
İstanbul Tabip Odası Başkanı Prof. Dr. Gençay Gürsoy, "Bu şartlar, bu rapor doğruysa, ki bu üniversitenin verdiği bir rapordur ve güvenmek zorundayız. Bu durumda bir insanın cezaevinde tutulması tıbben de, hukuken de elbette doğru değil. Bu tutuklamayı başından beri yanlış buluyorum. Basına yansıyan deliler, rektörün durumu, konumu, kaçma olasılıklarının mümkün olmadığı göz önüne alındığında zaten tutuklu yargılanması bana ve birçok insana göre yanlıştı. Garip ve üzerinde çok tartışılabilecek bir uygulama" diye konuştu. 
Çok ciddi bir depresyon halinin söz konusu olduğunu söyleyen Gürsoy, şöyle devam etti 
"Gittikçe kapandığı, dış dünyayla ilişkilerinin zayıfladığı anlaşılıyor. Bu durum, ruh sağlığı açısından alarm edici bulgulardır. Bu tablo içinde olan bir insanın cezaevinde olmasa dahi tutukluluk halinin sürdürülmesi, sağlık açısından son derece sakıncalıdır." 

'Başından beri karşıyız' 
Raporun hukuki durumunu değerlendiren İstanbul Baro Başkanı Av. Kazım Kolcuoğlu da, şu değerlendirmeyi yaptı "İçeride tutuklu bulunması nedeniyle bir depresyon geçiriyor olması, tahliyesini gerektirir. Sağlığı önem taşıyor. Zaten tutuklu olmasını gerektiren bir şey yok. Zaten hakim, tutukluluk halinin devamına ilişkin üç sayfalık muhalefet şerhi koymuştu. Hatta daha ileri giderek, 'iddia edildiği gibi bir suç da ortada yok' demişti. Ayın 11'nde de duruşması var. Duruşma gününe kadar rapor tekrar mahkemeye sunulursa, tutukluluk hali bir kez daha gözden geçirilebilir. Hukuken geçirilmesi de gerekir." 

Yücel Aşkın lehine karşı oy yazısı 
Delil yok, iddia soyut 

ANKARA Milliyet 
Van Yüzüncü Yıl Üniversitesi Rektörü Prof. Dr. Yücel Aşkın'ın tutukluluğunu sürdürme kararı, Van 3. Ağır Ceza Mahkemesi'nde çatlağa neden oldu. Hakim Ferhat Erbaş, örgüt suçlamasına gerekçe olabilecek tanık beyanı, iletişim tutanağı veya başka bir delil bulunmadığını belirtti. 
Mahkeme, Aşkın'ın avukatlarının geçen hafta yaptığı tahliye talebini bire karşı iki oyla reddetti. Karara muhalif olan üyenin karşı oy yazısındaki gerekçeler şöyle 
Suçun yasal unsurları oluşmadı. Şüphelilerin haksız çıkar sağlamak için bir araya gelişleri konusunda dosyada ne iletişim tespit tutanağı ne sanık beyanı ne de tanık beyanı mevcut.Örgüt ilişkisinden değil, ancak iştirakten bahsedilebilir. Yasal yetkilerden kaynaklanan uygulamaların soyut iddia ile manevi cebir olarak değerlendirilmesi doğru olmaz. Cebir uygulandığına dair dosyada herhangi bir delil yok.Haksız ekonomik çıkar sağlamak amacıyla kurulmuş bir örgütün faaliyeti çerçevesinde cebir ve tehdit uygulanarak işlenen suçlarda aranan unsurlar mevcut değil.İddianamenin mahkemece iadesi gerekirken kabulüne karar verilmesi yanlıştır. Kaçma şüphesi yoktur, deliller tamamen toplanmıştır. Sağlığı ve tutuklulukta geçen süre dikkate alındığında tahliyesine karar vermek gerekir. 



</TEXT>
</DOC>
