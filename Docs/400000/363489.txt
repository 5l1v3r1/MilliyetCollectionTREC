<DOC>
<DOCNO> 363489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur23.html </URL>
<DATE> 2005/07/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bolu'da olaylı yıkım 
</HEADLINE>
<TEXT>

     Bolu’da, ruhsatsız konteyner ve işyerinin yıkımı sırasında, polis ve zabıta ekipleri ile işyeri sahibi ve çalışanlar arasında gerginlik yaşandı. 
     Bolu Belediyesi Zabıta ekipleri, Güngör Bozan’a ait ruhsatsız konteyner ve işyerini yıkmak üzere Köroğlu Mahallesi’ne geldi. 
     İşyeri sahibi Bozan’ın yıkıma karşı çıkması üzerine, yaklaşık 2 saat süren bekleşin ardından, olay yerine Bolu Belediyesi Encümeni tarafından alınan yıkım kararı ve Bozan’ın işyerinin yıkılmaması yönündeki talebinin reddiyle ilgili karar getirildi. 
     Bunun üzerine Bozan ile hurdalıkta çalışan Güllü ve Sabahattin Koçak çifti, yıkıma izin vermeyeceklerini belirterek, yıkılmak istenen konteyner ve hurdalığa girdiler. 
     Bozan ile Koçak çifti, "Biz namusumuzla günde 10-15 milyon lira kazanmaya çalışıyoruz. Belediye ekipleri bizim işyerimizi kasıtlı yıkıyor. Kentte yıkılan ve kaldırılan başka hurdalık yok. Bizi namussuzluk ve hırsızlık yapmaya yöneltiyorlar" diyerek, yıkıma karşı çıktılar. 
     Olay yerine gelen Bolu Emniyet Müdürlüğü Çevik Kuvvet ekiplerinin, yıkıma engel olmak isteyen yaklaşık 10 kişilik grubu alandan uzaklaştırmasının ardından, belediyeye ait dozerle yıkıma başlandı. 
     Yıkım sırasında, polis barikatını aşarak dozerin önüne geçen Güllü Koçak, polis tarafından güçlükle uzaklaştırıldı. Zabıta ekipleri, 3 saat süren uğraş sonrasında yıkımı gerçekleştirdi. 
     Hurdalık ve konteynerin yıkılışını gözyaşları içinde izleyen Güngör Bozan, belediye ekipleri hakkında savcılığa suç duyurusunda bulunacağını söyledi. 
     
</TEXT>
</DOC>
