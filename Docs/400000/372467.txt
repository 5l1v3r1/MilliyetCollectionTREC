<DOC>
<DOCNO> 372467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko26.html </URL>
<DATE> 2005/08/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
"Sanki korkulu günler yaşanıyormuş yorumlarını sindiremiyorum" 
</HEADLINE>
<TEXT>

     Sanayi ve Ticaret Bakanı Ali Coşkun, makroekonomik dengelerin kurulduğu ülkede, sadece bir unsuru ele alarak Türkiye'de sanki ''korkulu günler yaşanıyormuş'' şeklinde yapılan yorumları içine sindiremediğini söyledi. 
     Bakan Coşkun, ''bugün cari açık vardır ama cari açık, herhangi bir suni hareket yapılmadan, rekabete açık serbest piyasa koşullarında finanse edilmektedir'' dedi. 
     Küçük Ev Aletleri Sanayici ve İhracatçıları Derneği KESİD tarafından düzenlenen ''Çin Menşeli Ürünlerin Pazarda Oluşturduğu Haksız Rekabet ve Piyasa Denetimi Etkinliğine İlişkin Yaşanan Sorunlar'' konulu panele katılan Bakan Coşkun, yaptığı konuşmada Türkiye ekonomisinde yaşanan olumlu gelişmelerden bahsetti, Türkiye'nin önündeki en büyük sorunun ise ''kayıt dışı ekonomi'' olduğunu aktardı. 
     Türk sanayisinin rant ekonomisinden reel ekonomiye geçtiğini belirten Ali Coşkun, kur konusundaki sorunlara karşın, ihracatın büyümesinde özel sektöre şükran borçlu olunduğunu ifade etti. Bakan Coşkun, şöyle konuştu 
     ''Artık Türkiye'nin Maastricht kriterlerini elde etmek için geldiği noktada reel faizler yüzde 9... İnşallah 2007 sonuna kadar yüzde 4-5'lere çekeceğiz. Enflasyon da keza aşağıya çekilecek. Borçlanma oranı, şimdi basında çıkıyor. Kuruluş başkanları beyanat veriyorlar. Makroekonomik dengelerin kurulduğu ülkemizde, sadece bir unsuru ele alarak Türkiye'de sanki korkulu günler yaşanıyormuş şeklinde yorumları içime sindiremiyorum arkadaşlar... Evet, bugün cari açık vardır ama cari açık herhangi bir suni hareket yapılmadan rekabete açık serbest piyasa koşullarında finanse edilmektedir. Böyle bir ortamda cari açıktan dolayı herhangi bir tehlike görmüyoruz ama bu izlenmesin mi Hayır, hassasiyetle izliyoruz.'' Türkiye'nin bugün rekabeti sağlayacak verilere sahip olduğunu belirten Coşkun, sıkıntının kaynak yetersizliğinden kaynaklandığını söyledi. 
     
     ÖZELLEŞTİRME-YABANCI SERMAYE 
     Coşkun, özelleştirme konusuna da değinirken, ''9 milyar doları geçtik, yıl sonuna kadar 15 milyar doları bulur ve bu gelişmeyi birçok odakların karşı çıkmasına karşın hükümet sağlayabildi'' diye konuştu. 
     Yabancı sermayenin de artık Türkiye'ye güven duymaya başladığını belirten Coşkun, rekabet konusunda KOBİ'lere büyük önem verdiklerini anlattı. 
     
     CE İŞARETİ VE AB MÜZAKERE SÜRECİ 
     Bu arada AB'nin CE işareti konusunda Türkiye'yi oyaladığını ifade eden Bakan Coşkun, ''tek eksiğimiz, CE belgesini kendi kuruluşlarımızın verememesi'' dedi. 
     Bakanlık olarak AB müzakere sürecine şu anda yüzde 95 oranında hazır olduklarını belirten Coşkun, ''3 Ekim yaklaşıyor. Masaya oturduktan sonra çıkacak sorunları da sektörlerle birlikte çözeceğiz'' dedi. 
     Çin mallarının üçte bir fiyatına satılmasının sıkıntı yarattığını kaydeden Coşkun, bazı hukuksuz uygulamalara da değindi. 
     
     SANAYİCİLERE MESAJ 
     Konuşmasında sanayicilere de seslenen Coşkun, ''ev ödevlerinizi hükümetten bekleyemeyin, o dönem bitti. Önerilerinizi hazırlayıp bize getirin. Mümkün olabilecekleri getirin. Çözülebilecek sorunları ihmal edersek büyük bedeller öderiz. Çünkü acımasız rekabet, çılgınca kendini hissettiriyor'' dedi. 
     
</TEXT>
</DOC>
