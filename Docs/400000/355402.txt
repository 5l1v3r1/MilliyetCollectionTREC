<DOC>
<DOCNO> 355402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko01.html </URL>
<DATE> 2005/06/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kredi savaşlarında İş Bankası Akbank'ı geride bıraktı... 
</HEADLINE>
<TEXT>

     Hazine’nin iç borçlanma faiz oranlarındaki düşüş ve borçlanma gereksinimindeki azalış nedeniyle başta tüketici kredileri olmak üzere kredi pazarlamada yoğun bir rekabet dönemi başlayan bankacılık sektöründe İş Bankası, burun farkıyla da olsa Akbank’ı geride bırakarak en fazla kredi kullandıran banka oldu. 
     Türkiye Bankalar Birliği’nin verilerine göre yabanücı sermayenin son aylarda önemli bir ilgi gösterdiği bankacılık sektörünün aktif sıralamasında üst sıralarda değişiklik yaşanmazken alt sıralarda bazı bankalar yer değiştirdi. 2004 sonunda olduğu gibi Mart 2005 sonunda da aktif büyüklük açısından ilk 10, Ziraat Bankası, İş Bankası, Akbank, Garanti, Halkbank, Yapı ve Kredi, Vakıfbank, Koçbank, Finansbank ve Dışbank olarak sıralandı. İlk 20 içerisinde ise Anadol Bank ile Citibank yer değiştirdi. Citibank 21’inci sıradan 19’unculuğa yükselirken. Anadolubank 19’dan 21’e indi. 
     Sektördeki sıralamada asıl önemli değişiklik ise kredilerde yaşandı. İş Bankası geçen yıl sonunda 12 milyar 451 milyon YTL olan toplam kredilerini 13 milyar 894 milyon YTL’ye çıkardı. 2004 sonuna kadar Türkiye’nin en fazla kredi kullandıran bankası olan Akbank’ın kredileri ise bu dönemde 12 milyar 939 milyondan 13 milyar 873 milyon YTL’ye çıktı. 
     Bu nedenle İş Bankası en fazla kredi kullandıran birinci banka olurken Akbank ikinciliğe indi. Kredilerde üçüncülüğü ise 11 milyar 405 milyon YTL’yle Garanti Bankası aldı. Aktif büyüklükte ve toplam mevduatlarda ilk sırada yer alan Ziraat Bankası ise bu yılın ilk üç aylık döneminde nema kredisi uygulamasıyla yoğun bir tüketici kredisi kullanımı gerçekleştirmesine rağmen 10 milyar 588 milyon YTL’lik krediyle dördüncü olabildi. 
     Kullandırılan kerdilerde bu bankaları 10 milyar 365 milyon YTL’yle Yapı ve Kredi, 8 milyar 158 milyon YTL ile Vakıfbank, 6 milyar 35 milyon YTL’Yle Finansbank, 4 milyar 465 milyon YTL’Yle Koçbank, 4 milyar 421 milyon YTL’yle Halkbank ve 3 milyar 870 milyon YTL ile HSBC Bank izledi. 
     
     MEVDUAT SIRALAMASI 
     Bankaların mevduat büyüklüklerine göre sıralamasında ise 2004 yılı sonuna göre ilk yedi bankada bir değişiklik yaşanmadı. Ziraat Bankası 44 milyar 697 milyon YTL’lik mevduatla birinci, İş Bankası 25 milyar 163 milyon YTL ile ikinci, Akbank 21 milyar 970 milyon YTL ile üçüncü, Halk Bankası 19 milyar 389 milyon YTL ile dördüncü, Garanti Bankası 17 milyar 636 milyon YTL ile beşinci, Vakıfbank 17 milyar 366 milyar YTL ile altıncı Yapı ve Kredi Bankası 14 milyar 458 milyon YTL’Yle yedinci, Koçbank 7 milyar 78 milyon YTL ile sekizinci ve Finansbank 5 milyar 457 milyon YTLY ile dokuzunculuğunu korudu. 2004 sonunda mevduat açısından 11’inci sırada bulunan Oyakbank 10’unculuğa yükselirken, HSBC 10’unculuktan 12’nciliğe indi. 
     
     ÖZKAYNAKLARDA LİDER İŞ BANKASI 
     Bu arada öz kaynaklara göre yapılan sıralamada da İş Bankası birinci oldu. 7 milyar 508 milyon YTL’Lik özkaynakla ilk sırada yer alan İş Bankası’nı 6 milyar 1 milyon YTL ile Akbank, 5 milyar 478 milyon LTL ile Ziraat Bankası 4 milyar 830 milyon YTL ile de Yapı Kredi Bankası izledi. Öz kaynak büyüklüğü açısından bu bankaları sırasıyla Garanti, Halkbank, İller Bankası, Vakıfbank, Eximbank, Bayındırbank ve Finansbank izliyor. 

ANKA 
     
</TEXT>
</DOC>
