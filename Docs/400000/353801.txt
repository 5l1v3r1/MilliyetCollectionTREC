<DOC>
<DOCNO> 353801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas09.html </URL>
<DATE> 2005/06/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sigara sıcakta kalp krizi riskini artırıyor 
</HEADLINE>
<TEXT>

     Sağlık Bakanlığı, Türkiye’de gerçekleşen tüm ölümlerin ilk sırasında yer alan kalp-damar hastalıklarının özellikle yaz aylarında daha fazla sıkıntıya neden olduğunu belirtti. 
     Sağlık Bakanlığı Tedavi Hizmetleri Genel Müdürlüğü’nden yapılan yazılı açıklamada, Türkiye’de gerçekleşen tüm ölümlerin ilk sırasında kalp-damar hastalıklarının yer aldığı belirtilerek, vatandaşların özellikle yaz aylarında daha fazla dikkatli olması gerektiği bildirildi. Erken ölümlere yol açan ve kişilerin yaşam kalitesini olumsuz etkileyen kronik hastalıklardan korunmanın alınacak koruyucu önlemler ile mümkün olduğu kaydedilen açıklamada, "Dünyada her yıl yaklaşık 17 milyon kişinin hayatını kaybetmesine yol açan kalp damar hastalıkları, ülkemizde de en önemli halk sağlığı sorunu olarak varlığını sürdürüyor" denildi. 
     Açıklamada, Türkiye’de yaklaşık 2 milyon koroner kalp hastası bulunduğu, bu hastaların yılda 130 bininin hayatını kaybettiği bildirildi. 
     
     SICAKTA BESLENMEYE DİKKAT 
     Bakanlık açıklamasında, özellikle sıcak yaz aylarında hayvansal kaynaklı gıdaların yoğun olarak tüketimi yemeklerin aşırı yağlı pişirilmesi, meyve ve sebze tüketiminin yeterli düzeyde olmaması ve fiziksel aktivitelerin yetersizliği, yüksek tansiyon sigara, alkol kullanımı, şişmanlık ve diyabetin, kalp-damar hastalıklarına yakalanma riskini artıran faktörlerin başında yer aldığı kaydedildi. 
     Türkiye’de koroner kalp hastalıklarından ölüm oranının tüm ölümler içinde yüzde 43 oranıyla ilk sırada yer aldığı vurgulanan açıklamada, bu ölümlerin önemli bir bölümünün 41- 58 yaş grubunda gerçekleştiği bildirildi. 
     
     SİGARAYA DİKKAT 
     Sigaranın kalp damar hastalıklarına da zemin hazırladığına dikkat çekilen açıklamada, sigaranın sıcakların etkisiyle bunalan insan vücuduna iki kat olumsuz etki yaptığı belirtildi. Açıklamada şu önerilerde bulunuldu 
     "Kalp damar hastalıklarının oluşumunu önlemek için özellikle yaz aylarında sigaradan hem aktif hem pasif içici olarak uzak durun. Beslenmede doymuş yağ oranını azaltarak, tekli ve çoklu doymamış yağ asitleri içeren yağların oranını artırın. Besinler yoluya alınan kolesterole dikkat edin ve posa içeren yiyecekler ile meyve-sebze tüketimini artırın. 
     Şeker ve tuzu alt düzeyde tüketin. Vücut ağırlığınızı kontrol altında tutarak, doğru besinlerle beslenmeye özen gösterin. Stresi azaltın. Alkol ve oksijensiz ortamdan uzak durun. Spor yapın veya hafatada üç dört kez yarım saat yürüyüş yapın." 
     
</TEXT>
</DOC>
