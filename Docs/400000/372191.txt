<DOC>
<DOCNO> 372191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy13.html </URL>
<DATE> 2005/08/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KESK Memur maaşları 12 yılda yüzde 10 eridi 
</HEADLINE>
<TEXT>

     KESK, ''kamu emekçilerinin reel ücretlerinin, son 12 yılda yaklaşık yüzde 10 eridiğini'' ileri sürdü. 
     KESK'in, Devlet Planlama Teşkilatı verilerini kullanarak yaptığı araştırmada, 1993-2005 yılları arasındaki ortalama memur maaşları değerlendirildi. 
     Araştırmaya göre, 1993'te 100 birim olarak kabul edilen ortalama memur maaşı, 2005'e kadar reel ücret endeksine göre 9.52 birim eriyerek, 90.48 birime geriledi. 
     Araştırmada, ''kamu emekçilerinin reel ücretlerinin, son 12 yılda yaklaşık yüzde 10 eridiği'' belirtilerek, kamu emekçilerinin 1994 ve 2001 krizleri ile gelirlerinde önemli kayıplar yaşadığı, krizlerin ardından da ekonomik büyümeden yeterli derecede yararlanamadığı ifade edildi. 
     Sıkı mali politikalardan en önce kamu emekçilerinin nasibini aldığı kaydedilen araştırmada, kamu emekçilerinin, AK Parti hükümeti döneminde ekonomide gerçekleşen yüzde 25.6 oranındaki büyümeden de pay alamadıkları savunuldu. 
     KESK Genel Başkanı İsmail Hakkı Tombul, araştırmaya ilişkin değerlendirmesinde, kamu emekçilerinin ücretlerinde son 12 yılda reel olarak ciddi bir azalmanın olduğunu ifade etti. 
     Kamu emekçilerinin sorunlarının çözümü için kaynak sorununun olmadığını savunan Tombul, şunları kaydetti 
     ''Temel problem siyasi iradenin tercihidir. Kayıtdışı ekonomiye göz yumulduğu, faiz gelirlerinin vergilendirilmediği, kaynakların iç borca akıtıldığı, vergi aflarının, vergi adaletsizliğinin yaşandığı bir süreçte, elbette ki önümüze 'Kaynak yok' diye geleceklerdir. Ancak kaynakların nereye gittiği görülmektedir. Siyasi irade artık tercihini emekçilerden ve halktan yana kullanmalıdır. Yüzdelik sefalet artışları ile kamu emekçisinin sorunlarının çözülmesi mümkün değildir.'' 
     
</TEXT>
</DOC>
