<DOC>
<DOCNO> 351614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur35.html </URL>
<DATE> 2005/06/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Pendik'te gasp edilen üniversite öğrencisi öldü... 
</HEADLINE>
<TEXT>

     Pendik'te kafasına çekiçle vurularak ağır yaralandıktan sonra gasp edilen üniversite öğrencisi, tedavi gördüğü hastanede öldü. 
     Marmara Üniversitesi Teknik Eğitim Fakültesi Elektrik Öğretmenliği son sınıf öğrencisi Çağatay Can 23 , Kartal Devlet Hastanesi'nde 3 gündür verdiği yaşam mücadelesini kaybetti. 
     Ailesi, Çağatay Can'ın cenazesinin yarın Gebze'de toprağa verileceğini bildirdi. 
     Pendik'te meydana gelen olayda, İbni Sina Caddesi'nde yürürken önünü kesen kimliği belirsiz bir kişi Can'dan para istemiş, vermemesi üzerine ise yürümeye devam eden Çağatay Can'ın başına çekiçle vurmuştu. 
     Saldırgan, Can'ın yere düşmesi üzerine cebindeki bir miktar parayı alarak kaçmıştı. 
     Başından aldığı çekiç darbeleri ile ağır yaralanan Can, Kartal Devlet Hastanesi'ne kaldırılmış ve burada ameliyat edilerek yoğun bakıma alınmıştı. 
     
</TEXT>
</DOC>
