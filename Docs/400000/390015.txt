<DOC>
<DOCNO> 390015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/siy03.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtler toparlanırsa Türkiye partisi oluruz' 
</HEADLINE>
<TEXT>


Demokratik Toplum Partisi'nin eşbaşkanlığına seçilen Ahmet Türk, Kürt sorununun çözümü için herkesle diyaloğa gireceklerini açıkladı 

NAMIK DURUKAN Ankara 


Kuruluş dilekçesini gelecek hafta İçişleri Bakanlığı'na vermeye hazırlanan Demokratik Toplum Partisi'nin DTP eşbaşkanlığına seçilen eski DEP Genel Başkanı Ahmet Türk, Kürtleri demokratik çözüm için örgütleyerek toparlayabilmeleri halinde Türkiye partisi olacaklarını söyledi. DTP Geçici Yürütme Kurulu'na seçilen DEHAP Genel Başkanı Tuncer Bakırhan'ın istifası üzerine de DEHAP genel başkansız kaldı. 

'Kararlıyız' 
Yeni partide izleyecekleri politikayı anlatan Türk, iç barışın sağlanması konusunda ısrarlı olacaklarını, bu konuda rol oynayacaklarını, Kürt sorununun çözümü için herkesle her zeminde diyalog halinde olacaklarını dile getirdi. Türk CHP'yi "Sol, sosyal demokrat ve barışçıl bir parti olarak görmediklerini", milliyetçi solun çözüm olamayacağını söyledi. 
Siyasi yasaklı olmaları nedeniyle eski DEP milletvekilleri Leyla Zana ve Hatip Dicle ile birlikte DTP'de kurucu üye olarak faaliyetlerini sürdürmeye karar veren Orhan Doğan, "DTP şiddeti doğuran nedenleri ortadan kaldıracak, Kürt sorununu, Türkiye'nin de yoğunluğunu dikkate alarak kalıcı, onurlu ve adil bir barış getirecek. İşimiz çok zor ama bunda kararlıyız" diye konuştu. 
Bu arada Bakırhan ve parti yöneticilerinin büyük bölümünün DTP'ye geçerek istifa etmeleri nedeniyle de genel başkansız ve yönetimsiz kalan DEHAP'ın kapatılması kararlaştırıldı. 

Bakırhan ilk sırada 

Oy kullanan 420 delegeden 359'unun oyunu alan Bakırhan, listenin ilk sırasında yer alırken, onu terörist Abdullah Öcalan'ın avukatı Doğan Erbaş ve siyasi yasaklı eski DEP Milletvekili Selim Sadak izledi. 


</TEXT>
</DOC>
