<DOC>
<DOCNO> 393262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/axspo01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bekleyelim, görelim' 
</HEADLINE>
<TEXT>


Beşiktaş Teknik Direktörü Jean Tigana, Malatyaspor maçının ardından yönetimle görüştü, "Karar vermek için erken. Futbolcuların devre arasına kadar sergileyeceği performansa göre operasyon yapalım" önerisi götürdü 

BİLAL MEŞE 


Malatyaspor beraberliğinin ardından Beşiktaş Yönetimi ile görüşen ve bir durum değerlendirmesi yapan Teknik Direktör Jean Tigana, operasyon için acele etmemeleri gerektiğini söyledi. 
Milli maç nedeniyle lige verilen aradan faydalanıp, takıma kendi sistemini oturtmak isteyen Fransız çalıştırıcı, bu konuda kendilerine süre gerektiğini ifade etti. 

'Biraz zaman lazım' 
Beşiktaş'ta forma giyen futbolcuları ve teknik özelliklerini henüz tam olarak bilmediğini, tanımak için zamana ihtiyaçları bulunduğunu söyleyen Tigana'nın, en azından ligin ilk yarısına kadar gözlem yapması gerektiğini vurguladığı öğrenildi. 
Ara transfer dönemine kadar yapılacak antrenmanlarda ve oynanacak maçlarda futbolcuların kapasitelerini ölçme fırsatı bulacağını belirten Fransız teknik adam, eksik bölgelere göre gidecek - kalacak isimleri belirleyeceğini ifade etti. 

Futbol şubesi kapanıyor 

Beşiktaş Kulübü Asbaşkanı Kıvanç Oktay, futbol şubesini profesyonel kişilere devretmek için çalıştıklarını belirterek, bu amaç doğrultusunda futbol şubesini kapatmayı düşündüklerini söyledi. İyi bir profesyonel kadro oluşturmak amacıyla uzun süredir yönetim olarak çalışmalar yaptıklarını vurgulayan Oktay, "Aralık sonunda futbol şubesini kapatmayı ve bu işi profesyonellerle götürmeyi planlıyoruz. Ben yine asbaşkan olarak sezon sonuna kadar yönetim kuruluyla futbol takımı arasındaki köprü görevini yürüteceğim. Umarım bu karar Beşiktaş için daha faydalı olacak" dedi. 
Bu arada Beşiktaş bir günlük iznin ardından çalışmalara başladı. Tigana, milli takıma giden futbolcularının yokluğunda, PAF takımından Hakan, Nail, Mehmet Sedef ve Rıza'yı da A takım idmanına dahil etti. Sakatlığı nedeniyle Milli Takımdan çıkarılan İbrahim Akın'ın sol diz iç önünde darbeye bağlı ödem tespit edildi. Futbolcunun iki gün dinledirileceği açıklandı. 

Divan'dan davet geldi 

Beşiktaş Kulübü Divan Kurulu olağanüstü gündemle toplanıyor. Divan Başkanı Şeref Nasır, üyelere mektup göndererek, cumartesi günü saat 10.00'da Akaretler'deki lokalde biraraya gelmelerini istedi. Nasır başkanlığında yapılacak toplantıda, kulüpte son aylarda yaşanan gelişmeler masaya yatırılacak. Toplantıdan çıkacak görüşler, bir rapor halinde siyah - beyazlı yönetime sunulacak. 


</TEXT>
</DOC>
