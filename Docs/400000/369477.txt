<DOC>
<DOCNO> 369477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yazar/uras.html </URL>
<DATE> 2005/08/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Alexandre 
</HEADLINE>
<TEXT>


Alexandre'ya Fethiye'de rastladım. Beyaz Rusya Belarus vatandaşı. Sarışın, uzun boylu, ipince, 26 yaşında bir genç kız. Annesi Marc Chagall, Kandinsky gibi ünlü sanatçıların doğum yeri Vitebsk şehrinin ünlü devlet müzesinin müdürü. Babası demiryollarında görevli. Ailenin tek kızı. Üniversitede Türk dili ve edebiyatı okumuş. Üç yıldır Fethiye'de otelin ön büro görevlisi olarak çalışıyor. 
Lykia World Oteli, Ölüdeniz'de denizin kenarında, çam ağaçları ile kaplı 370 dönüm arazi içinde kurulu bir dev turizm işletmesi. 2.500 turisti ağırlıyor. Özelliği çocuklar için 22 dönümlük ayrı bir eğlence parkına, özel havuzlara ve de lokantalara sahip olması. İki ayrı plajı, 19 yüzme havuzu ile koskocaman bir tesis. Turistlerin yüzde 30'u İngiliz, yüzde 20'si Rus, yüzde 20'si Alman, Yüzde 10'u Belçikalı ve Hollandalı, yüzde 3'ü İsrailli, kalanı başka uluslardan ve TürkÖ2.500 turiste 800'ü aşkın otel çalışanı hizmet veriyor. Çalışanların tamamı kayıtlı-bordrolu işçi. Bir bölümü yabancı uyruklu. Bunlar özel çalışma izni ile çalıştırılıyor. 
Alexandre, işte bu yabancı çalışanlardan biri. Rusça, İngilizce, Almanca, İspanyolca ve Türkçe biliyor. 

Büyükelçinin önemi büyük 
Üniversitede Türk dili ve edebiyatı okumasının ve Türkiye'de çalışmasının ilginç bir hik yesi var. "Farklı bir eğitim yapmak istiyordum. O yıllarda Türkiye'nin Minsk'teki büyükelçisi bir kadın idi. Büyükelçi Şule Soysal . Devamlı televizyonlarda görülürdü. Konferanslar verirdi. Türkiye'den çok sık opera sanatçılarını, orkestraları getirtirdi. Üniversitede Türk dili ve edebiyatı bölümünün açılmasını sağladı. Arkadaşlarımın, "Türk dili ve edebiyatı okuyacaksın da ne işe yarayacakÖTürkiye dört karılı adamların yaşadığı, kadınların çarşafa girdiği bir ülke" diyerek beni vazgeçirmeye çalışmalarına rağmen Türk dili ve edebiyatı okudum. 
Turizm sektöründe çalışmayı düşünmüyordum. Daha önce Türkiye'de turizm sektöründe çalışan bir arkadaşım, "Türkiye'ye çok sayıda Rus turist geliyor. Rusça yanında Türkçe ve başka diller de biliyorsun. Büyük otellerde resmi izinli ve kayıtlı olarak çalışman mümkün" dedi. Birkaç otele özgeçmişimi yolladım. Bu otelden davet aldım. Üç yıldır çalışıyorum. Memnunum. Tek sorunum, bu çevrede tiyatro, opera, konser gibi kültürel faaliyetlerin olmaması" diyor. 

İmajımız kötü 
Alexandre'ye İngilizce, Almanca ve İspanyolcayı nerede öğrendiğini sordum. "Biz her şeyi devlet okulunda öğreniriz. Altı yaşımda piyano çalmaya, baleye başladım. Daha sonra atletizm yaptım. Bizim okullar parasız. Ve çok iyidir" dedi. Sonra da üzüntüsünü dile getirdi "Beyaz Rusya'daki arkadaşlarıma h l Türkiye'nin ve Türk insanının çağdaş yaşamını anlatamıyorum. Şimdilerde onlar televizyonda devlet adamlarınızın örtülü hanımlarını bolca görmeye başladı. Türkiye'yi h l dört karılı erkeklerin, çarşafa bürünen kadınların yaşadığı bir ülke olarak düşünüyorlar, benim buralarda olmama üzülüyorlar." 
Lykia World'ün üniversite eğitimini ABD'de yapan, üç çocuk annesi genç kadın yöneticisi Zeynep Silahtaroğlu Baykal, "Rus turistlerden çok memnunuz. Rusya'dan zengin turist geliyor. En pahalı odalarda ve de uzun süre kalıyor. Bu nedenle Rusya'da özel pazarlama ve satış teşkilatı oluşturduk. Rusya'dan Dalaman'a doğrudan uçuş sayısını artırmaya çalışıyoruz" diyor. 
Sibirya'dan, Kiev'den, St. Petersburg'dan, Rusya'nın diğer şehirlerinden, Estonya'dan, Litvanya'dan, Beyaz Rusya'dan Dalaman'a haftada 14 uçak turist geliyormuş. Rusların bazı uçaklarının AB ülkelerine uçuşu engellenince, çok sayıda uçak elde kalmış. Bu bizim için bir şans olmuş. Bizim turizmciler şimdilerde bu uçakların Türkiye'ye turist taşımasını teşvik ediyorlarmış. 



</TEXT>
</DOC>
