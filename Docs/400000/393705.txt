<DOC>
<DOCNO> 393705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun31.html </URL>
<DATE> 2005/11/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'den Erdoğan ve Arınç'a AİHM kararı kaçacak delik bırakmadı 
</HEADLINE>
<TEXT>

     CHP Grup Başkanvekili Ali Topuz, AİHM’in verdiği türban kararı ile son günlerde türban ile ilgili açıklamalar yapan Başbakan Recep Tayyip Erdoğan ve TBMM Başkanı Bülent Arınç’ın artık kaçacak delikleri kalmadığını ifade ederken, "Ya türbandan vazgeçecekler veya AB dışında kalacaklar, bu tercihi onlar yapacaklar" dedi. 
     Ali Topuz, AİHM’in son aldığı türbanla ilgili kararı ANKA’ya değerlendirdi. AİHM Büyük Daire’nin vermiş olduğu kararın "Herkesin uymaya mecbur olduğu bir karar" olduğuna işaret eden Topuz, AİHM Büyük Daire’nin Leyla Şahin’in başvurusunuk kesin hükme bağladığını söyledi. Söz konusu kararın önemine işaret eden Topuz, özellikle türban tartışmalarının bizzat Başbakan Erdoğan ve TBMM Başkanı Arınç tarafından gündeme getirildiği bu günlerde kararın önemini vurguladı. AİHM’in bu kararının ardından Türkiye’yi yöneten başbakan ve meclis başkanı için artık kaçacak delik kalmadığını dile getiren Topuz, hem Türk hukuk sistemine, hem de içine girmek için ısrarlı mücadele verdiğimiz Avrupa’ya türban itirazı yapmanın, AİHM’in bu kararına karşı gelmek anlamına geleceğine işaret etti. Başbakan ve Meclis Başkanı’nın bu konuda ısrarcı olmalarının AB iddialarından vazgeçme anlamına geleceğini ifade eden Topuz, "Ya türbandan vazgeçecekler veya AB dışında kalacaklar. Bu tercihi onlar yapacaklar" dedi. 
     Topuz, böyle bir kararın Atatürk’ün anıldığı bir sırada Türk toplumuna ulaştırılmış olmasının da laik demokratik cumhuriyete inanan vatandaşları mutlu edeceğine inandığını vurguladı. 
     
</TEXT>
</DOC>
