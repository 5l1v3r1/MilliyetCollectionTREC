<DOC>
<DOCNO> 368048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko38.html </URL>
<DATE> 2005/08/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kredi kartında taksitin önemi artıyor... 
</HEADLINE>
<TEXT>

     Türkiye'de kredi kartında taksitin önemi giderek artıyor. 
     Kredi kartı sahiplerinin kredi kartı kullanmalarının birincil nedeni yüzde 62 ile taksit olanağından yararlanmak. Bu oran Aralık 2004'te yapılan araştırmada yüzde 57 olarak belirlenmişti. 
     MasterCard Türkiye'nin, 6 ayda bir gerçekleştirdiği Masterindex araştırması sonuçlarına göre, kredi kartının sunduğu en önemli avantaj indirim ve taksit olanakları. Bunu nakde dönüştürülebilen para puan kazanma izliyor. Kart sahiplerine en az avantajlı gelen ise uçuş mili kazanmak. 
     Araştırmaya katılan kredi kartı sahiplerinin yüzde 64'ü kredi kartının kendilerini güvende hissetmelerini sağladığını belirtiyor. 
     Araştırma sonuçlarına göre cüzdanlardaki ortalama kredi kartı sayısı 1.97, banka kartı sayısı ise 1.47. 
     Ortalama sahip olunan banka kartı ve kredi kartı sayısı üst sosyo-ekonomik gruplara gidildikçe artıyor. En çok kredi kartına sahip olunan dönem 35-44 yaş arası. 
     Kart sahiplerine kredi kartlarında biriken puanlarını ne şekilde harcadıkları sorulduğunda yüzde 35'i mağazada kasada soruldukça, yüzde 26'sı uzun süre biriktirdikten sonra, geciken bir ihtiyacını karşılamak için kullandığını söylüyor. 
     Puanlar en çok giyim mağazalarında harcanıyor. Bunu sırasıyla süpermarket, bakkal ve marketler, akaryakıt istasyonları, lokanta-restoran, kırtasiye, beyaz elektronik eşya mağazası, cep telefonu kontörü, mobilya mağazası izliyor. Uçak bileti alımı mil kullanımında en az tercih edilen seçenekler arasında. 
     
     ALIŞVERİŞLERİN YÜZDE 40'I KREDİ KARTI İLE 

     Görüşülen kredi kartı sahibi kişilere alışverişlerinin yüzde kaçını kredi kartı ile yaptıkları sorulduğunda ise ortalama harcamaların yüzde 40'ının kredi kartı ile yapıldığı ortaya çıkıyor. 
     Kadınların toplam harcamalarının ağırlıklı olarak yüzde 20-30'unu, erkeklerin ise kadınlara oranla harcamalarının daha yüksek oranını kredi kartı ile gerçekleştirdikleri görülüyor. 
     Araştırmaya göre kredi kartı sahiplerinin kredi kartı kullanmalarının birincil nedeni yüzde 62 ile taksit olanağından yararlanmak. Bu oran Aralık 2005'te yapılan araştırmada yüzde 57 olarak yer almıştı. Bu da taksitin giderek öneminin arttığını gösteriyor. 
     Taksitten sonra ikinci önemli neden ödeme erteleme. Kadınlar taksiti erkeklere göre daha çok benimsiyor. 
     Masterindex'in geleneksel ''Elinize fazladan 20 bin dolar geçmesi durumunda bu parayı nasıl değerlendirmeyi düşünürsünüz '' sorusunda ev daire alırım yanıtı birinci sırada yer alırken, bunu otomobil alma, yeni iş kurma, tasarruf yapma ve sağlık harcamaları izliyor. 
     
</TEXT>
</DOC>
