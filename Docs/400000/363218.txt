<DOC>
<DOCNO> 363218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/dunya/dun01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un bombacısı itiraf etti 
</HEADLINE>
<TEXT>



Gürcistan'da önceki gün bir köy evine düzenlenen operasyonla yaralı olarak ele geçirilen Ermeni asıllı Vladimir Arutyunyan, geçen mayıs ayında ABD Başkanı George W. Bush'un Tiflis'te konuşma yaptığı podyuma doğru el bombası attığını itiraf etti. 
Sağlık Bakanı Yardımcısı İrakli Giorgobiani, önceki gün Tiflis dışındaki Vaşli Cvari köyünde, 1 polisin ölümüyle sonuçlanan çatışmada yaralanan Arutyunyan'ın suçunu tedavi gördüğü hastanede itiraf ettiğini söyledi. 
Bush'un, 10 Mayıs'ta Tiflis'teki Özgürlük Meydanı'nda konuşma yaptığı platform yakınlarında bir el bombası bulunmuş, bombanın Bush'a saldırıda kullanılmak istendiği açıklanmıştı. FBI'ın yaptığı incelemede, el bombasının piminin çok yavaş çekildiği, bu yüzden aktive olmadığı ortaya çıkmıştı. 
Arutyunyan'ın kimliği miting alanında çekilen fotoğrafların analiziyle teşhis edilmişti. 


</TEXT>
</DOC>
