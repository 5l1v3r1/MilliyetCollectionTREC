<DOC>
<DOCNO> 390163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy01.html </URL>
<DATE> 2005/10/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Talat, Washington’da... 
</HEADLINE>
<TEXT>

     Deniz Arslan bildiriyor 

KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice’ın daveti üzerine temaslarda bulunmak üzere Washington’a geldi. 
     ABD’de gerçekleşecek bu üst düzey temasla ilgili düşüncelerinin sorulması üzerine Talat, "önce görüşelim, yorumlarımızı ona göre yaparız" dedi. 
     Talat, Kıbrıs’ta yayımlanan Cyprus Mail gazetesinde, İngiltere Başbakan Yardımcısı John Prescott’un, Kıbrıs Rum Kesimi lideri Tasos Papadopulos ile görüşmesinin ardından Kuzey Kıbrıs’ın "yasadışı işgal altında" olduğu yönündeki sözlerine ilişkin bir soruyu da şöyle yanıtladı 
     "Onu kendisine sormanız lazım. Benim söyleyecek bir şeyim yok. Ne olduğu belli. Kıbrıs sorunu belli. İngiltere de Kıbrıs sorununu biliyor. Garantör ülke Başbakan Yardımcısı böyle diyorsa, herhalde sorunu bilmiyor" Washington’daki temasları çerçevesinde bugün ilk önce, Brookings Institute ve Stratejik ve Uluslararası Etüdler Merkezi adlı iki düşünce kuruluşunun ortak toplantısında bir konuşma yapacak olan Talat daha sonra Washington Institute adlı düşünce kuruluşunda basına kapalı bir yuvarlak masa toplantısına katılacak. 
     Talat, daha sonra ABD Temsilciler Meclisi Uluslararası İlişkiler Komitesi Başkanı Henry Hyde ile bir araya gelecek. Talat, ABD Kongresi’ndeki "Türkiye Dostluk Grubu" eşbaşkanları, Demokrat Parti Florida Milletvekili Robert Wexler ve Cumhuriyetçi Parti Kentucky Milletvekili Ed Whitfield ile görüşmesinin ardından Oregon Senatörü Gordon Smith ile bir görüşme gerçekleştirecek ve Türkiye’nin Washington Büyükelçiliğinde 29 Ekim Cumhuriyet Bayramı dolayısıyla düzenlenen resepsiyona katılacak. 
     ABD Dışişleri Bakanı Condoleezza Rice ile 28 Ekim Cuma günü Amerikan Dışişleri Bakanlığı binasında bir görüşme yapacak olan Talat bunun ardından Türk basın mensuplarıyla bir araya gelecek. 
     Talat’ın, daha sonra Türk-Amerikan Konseyi’nin ATC düzenlediği resepsiyona katılması bekleniyor. 
     Talat, 29 Ekim tarihinde de New York’a hareket edecek ve burada BM Genel Sekreteri Kofi Annan ile görüşecek. KKTC Cumhurbaşkanı’nın, temaslarını tamamlamasının ardından ABD’den ayrılması öngörülüyor. 
     
</TEXT>
</DOC>
