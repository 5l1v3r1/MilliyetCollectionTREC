<DOC>
<DOCNO> 370780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/siyaset/siy02.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre İngiliz önlemi 
</HEADLINE>
<TEXT>


Adalet Bakanlığı'nın teröre karşı yaptığı çalışmada sert önlemler önerildi Şüphelilerin belirli bir bölgeye giriş çıkışları yasaklanabilecek. Örgüt işaretleri taşıyanlara ceza verilecek 

GÖKÇER TAHİNCİOĞLU Ankara 


Adalet Bakanlığı, yeni Terörle Mücadele Yasası'yla TMY ilgili çalışmaları tamamlamak için Antalya'da "terör kampı" kurdu. Bakanlık bürokratları ve akademisyenler, Adalet Bakanı Cemil Çiçek başkanlığında, başta Genelkurmay Başkanlığı olmak üzere, kurumlardan terörle etkin mücadele için gelen talepleri değerlendirmeye aldı. Talepler arasında İngiltere'dekilere benzeyen sert önlemler de yer alıyor. 
Adalet Bakanlığı'nın, Genelkurmay'ın mevzuatta "yetki artırımı" yönünde değişiklik yapılması gerektiği açıklamalarının da etkisiyle Prof. Dr. Feridun Yenisey başkanlığında oluşturduğu komisyon, ilk toplantılarını Ankara'da yaptıktan sonra kurumlardan TMY ile ilgili öneriler istedi. Komisyonda temsilci bulunduran Milli Savunma Bakanlığı, İçişleri Bakanlığı, Emniyet Genel Müdürlüğü, Genelkurmay ile MİT, görüşlerini bakanlığa iletti. 

İşte sert önlem önerileri 
Önerilerden bazıları şöyle 
Bölgesel olarak iletişim ve haberleşme olanakları sınırlandırılabilsin. Bölgesel olarak, kişinin belirli bir zaman diliminde, belirli bir yerde bulunması engellenebilsin. Kişinin belirli bir bölgeye giriş-çıkışları, seyahat etmesi yasaklanabilsin. Kişinin sahip olduğu kimlik belgelerine geçici olarak el konulabilsin. Parmak izi veya DNA örnekleri, Ceza Muhakemesi Kanunu hükümleri dışında tutularak, saklanabilsin. Kişinin gözaltına alındığı, soruşturmanın selameti açısından yakınlarına 12 saat süreyle bildirilmesin. Telefonu dinlenene bilgi verilmesin. Örgüte ait amblem ve işaretleri taşıyanlar, üniforma giyenler, afiş, amblem, pankart taşıyanlar, 5 yıla kadar hapis cezası verilebilisin. Terör örgütü propagandası yapanlara 5 yıl hapis cezası verilsin. Propaganda basın yoluyla yapılırsa, ceza yarı oranında artırılsın. Yürürlükten kaldırılan Olağanüstü Hal Yasası'ndaki mahkemeden veya mülki amirden izin almadan kullanılan yetkiler TMY'ye taşınsın. Gözaltı süreleri uzatılsın. "İstikrarı bozmaya yönelik eylemler" de "terör" tanımı içine alınarak cezalandırılsın, ifade de bu tanım içine sokulsun. 


</TEXT>
</DOC>
