<DOC>
<DOCNO> 392199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy10.html </URL>
<DATE> 2005/11/04/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Bakan Güler ''AB'nin enerji arz güvenliğinde rolümüz büyük olacak'' 
</HEADLINE>
<TEXT>

     İtalya'nın güneyindeki Lecce kentinde, Yunanistan ile İtalya arasındaki doğal gaz boru hattı için hükümetlerarası anlaşmanın imza töreni dolayısıyla düzenlenen etkinlik, aralarında Enerji ve Tabii Kaynaklar Bakanı Hilmi Güler'in de katıldığı üç bakanın ortak basın toplantısıyla sona erdi. 
     Güler, İtalya Üretim Faaliyetleri Bakanı Claudio Scajola ve Yunanistan Kalkınma Bakanı Dimitris Siufas'la birlikte düzenlediği basın toplantısında, ''Avrupa Birliği'nin enerji arz güvenliğinde Türkiye'nin rolü son derece büyük. AB de, enerji kaynaklarının çeşitlendirilmesi konusunda Türkiye'nin vazgeçilmez öneminin farkında'' dedi. 
     Lecce'de etkinliğin yapıldığı Valilik Sarayı'ndaki basın toplantısında Güler, Türkiye, Yunanistan ve İtalya arasında enerji sektörünün yanı sıra siyasi bağlamda da ilişkileri ''bir dostluk zinciri'' olarak tanımladı. 
     Zincir benzetmesinden yola çıkan Güler, ''Türkiye ise bu zincirin önemli bir halkasıdır. Özellikle enerji projeleri söz konusu olduğunda dünyanın daha hızlı döndüğü de hepimizin malumudur'' diye konuştu. 
     Güler, Yunanistan ile İtalya arasında inşa edilecek doğal gaz boru hattının, Hazar Denizi çevresindeki ülkelerdeki doğal gazın Avrupa'ya ulaştırılmasını sağlayacağına değinmesinin ardındansa şunları söyledi 
     ''Bunu sadece ticari bir proje olarak görmemek lazım. Bu aynı zamanda bölgenin istikrar ve mutluluğuna da katkı sağlayacaktır. Zira, enerji arz güvenliği sağlanmaksızın, ülkelerin geleceğe umutla bakmaları da mümkün olmuyor.'' Enerji ve Tabii Kaynaklar Bakanı Güler, Lecce'deki basın toplantısında, AB'ye tam üyelik sürecinde Türkiye'ye verilen destekten dolayı İtalya'ya ve Yunanistan'a da teşekkür etti. 
     Evsahibi bakan Scajola ise Lecce'de bugün imzalanan anlaşmayla uygulamaya konulacak projenin, İtalya'nın Akdeniz havzasıyla Avrupa arasında bağlantı açısından stratejik önemini bir kez daha gösterdiğine değinerek, şöyle konuştu ''İtalya, Türkiye ve Yunanistan, hepimizin çıkarını gözeten bir enerji stratejisi izleme konusunda bugünkü toplantı da mutabakat içerisinde olduklarını göstermişlerdir. Lecce'de imzalanan anlaşma, bu açıdan da önemli gelişmedir.'' Yunanistan Kalkınma Bakanı Siufas da, ''İtalya ile Yunanistan arasında deniz altına döşenecek boru hattıyla doğal gazın taşınmasını mümkün kılacak bu proje, ülkelerimizi, Türkiye ile birlikte, Hazar Denizi'ndeki doğal gazın Batı'daki büyük pazarlara ulaştırılması işleminde bir köprü konumuna getirecektir'' dedi. 
     
     ORTAK BİLDİRİ 

     Basın toplantısı sırasında üç bakanın kaleme aldıkları ortak bildiri, toplantının evsahipliğini yapan İtalya'nın Üretim Faaliyetleri Bakanı Scajola tarafından okundu. 
     Ortak bildiride, ''üç ülkenin enerji sektöründeki işbirliğinin, özellikle de doğal gaz nakli için boru hattıyla bağlantı projelerinin geliştirilmesi konularının ele alındığı toplantıdan duyulan memnuniyet'' vurgulandı. İtalya, Yunanistan ve Türkiye'yi temsil eden üç bakanın, bu üç ülke arasındaki boru hattı projelerinin öneminin farkında olduklarına değinen bildiride, ''Bakanlar, boru hattı bağlantılarının bölgenin ve AB'nin doğal gaz kaynaklarının çeşitlendirilmesine ve güvenine katkı sağlayacağını beyan etmektedirler'' denildi. 
     ''Doğal gaz boru hatları bağlantısına ilişkin projelerin hızla tamamlanması için çalışma konusunda kararlıyız'' diyen bakanların ortak bildirisinde, 23 Kasım 2003'te Yunanistan ile Türkiye arasında imzalanan anlaşma doğrultusunda DEPA ve BOTAŞ tarafından yapılacak doğal gaz boru hattıyla Lecce'de bugün İtalya ile Yunanistan imzalanan anlaşma doğrultusunda Edison ve DEPA tarafından gerçekleştirilecek projeye, ilgili hükümetler tarafından destek verilmiş olduğuna işaret edildi. 
     Bakanlar, enerji sektöründe üç ülke arasındaki işbirliği ve diyaloğun önümüzdeki gelecekte de süreceğini kaydettiler. 
     
     ÇİFTÇİ ''AMACIMIZ, DOĞU'NUN ENERJİ KAYNAKLARIYLA BATI'NIN TALEBİNİ BULUŞTURMAK'' 

     Bakanların basın toplantısı sırasında, ortak bildirinin okunmasının ardından İtalya'dan Edison, Yunanistan'dan DEPA, Türkiye'dense BOTAŞ'ın temsilcilerine de söz verildi. 
     BOTAŞ Genel Müdür Vekili Rıza Çiftçi, katılımcılara ve basına hitaben yaptığı konuşmada, enerji sektöründe arz güvenliği ve kaynak çeşitlendirilmesinin en önemli sorunlar konumunda olduğuna işaret ederek, şöyle konuştu 
     ''Bildiğiniz gibi dünyadaki hidrokarbon rezervlerinin yüzde 70'ine yakın bir kısmı Türkiye'nin doğusunda yer alan ülkelerdeki kaynaklarda bulunmaktadır. Büyük talepse Türkiye'nin batısında, Avrupa'da bulunmaktadır. Türkiye ve BOTAŞ olarak amacımız, Doğu'nun enerji kaynaklarıyla Batı'nın talebini buluşturmaktır.'' İtalyan şirketi Edison'un Başkanı Umberto Quadrino ise Yunanistan ile İtalya arasında inşa edilecek doğal gaz boru hattının toplam maliyetinin yaklaşık 950 milyon avro civarında olacağını söyledi. Quadrino, boru hattının Adriyatik denizi altından geçecek kesiminin Edison ve DEPA tarafından ortaklaşa yayılacağını, bunun toplam 350 Milyon avroya mal olacağını belirtti. 
     Hattın Yunanistan'daki kesimininse DEPA tarafından yapılacağı, bunun için de 600 milyon avro harcanması gerekeceği kaydedildi. 
     
</TEXT>
</DOC>
