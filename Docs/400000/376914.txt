<DOC>
<DOCNO> 376914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/guncel/agun.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklar unuttu Yılmaz anımsattı 
</HEADLINE>
<TEXT>


Eski Başbakan Mesut Yılmaz ve eski Devlet Bakanı Güneş Taner'in yargılandıkları Yüce Divan'da tanıklık yapan işadamları, kritik tüm bilgileri Yılmaz sayesinde hatırlayabildi 

Gökçer Tahincioğlu - Ankara 

Türkbank ihalesine fesat karıştırdıkları iddiasıyla, eski Başbakan Mesut Yılmaz ve eski Devlet Bakanı Güneş Taner'in Yüce Divan'da yargılandıkları davada tanıklık yapan işadamları, kritik tüm bilgileri Yılmaz sayesinde anımsadı. Eski MİT Müsteşarı Şenkal Atasagun, Alaattin Çakıcı ve Sedat Peker'in ihaleye müdahil olduklarını Yılmaz'a bildirdiklerini söyledi. 
Taner'in katılmadığı duruşmada Bayındır Holding'in Başkanı Kamuran Çörtük tanık olarak dinlendi. "Yılmaz'ın güdümünde medya gücü oluşturmak için Genç TV'yi Yiğit'ten bedelsiz aldığı" iddia edilen Çörtük, TV'yi 41 milyon dolara aldığını ancak şirketin 25 milyon dolar kefalet borcu çıktığını anlattı. Bu nedenle borcun 6 milyon dolarını ödemediğini anlatan Çörtük, "Yılmaz'ın telkini ve bilgisi olmadı" dedi. Türkbank için Yiğit'in ortaklık teklifini reddettiğini anlatan Çörtük, şöyle devam etti "Yılmaz'la İzmir'de görüştüğümüzde Yiğit'i sordu. İhaleden 1 gün önce Yiğit'i Çakıcı konusunda uyardım. Daha sonra Yılmaz'la konutunda bir iş problemimi görüştük. Görüşmeden sonra Yiğit'i arayarak tereddütleri anlattım." 

'Yanlış hatırlıyor' 
Sözalan Yılmaz, Çörtük'le 3 kez görüştüklerini söyleyerek, "Son görüşmede Çakıcı - Yiğit görüşmesini benden gizlediği için sitem ettim. İhaleden önce Yiğit'i uyarması için çağırmıştım" dedi. Çörtük, şöyle devam etti "Yiğit, 'Yardım etmezseniz sizi de yakarım' diye tehdit etti. H l ofisime gelip, 6 milyon doları ödemezsem, işin merkezinde beni tutacağını çalışanlarıma söylüyor." 
İşadamı Ahmet Nazif Zorlu'nun, ihaleden 1 gece önce görüştüğü Yılmaz'ın Türkbank'la ilgili bir şey söylemediğini belirtmesi üzerine, Yılmaz, "Belki hatırlamıyordur. Çakıcı-Yiğit ilişkisini sordum. Çörtük'le görüşerek Yiğit'i uyarmasını istedim" dedi. Zorlu, "Sağolsun Başbakan anımsattı" diye konuştu. 

'Taner fiyat sordu' 
İşadamı Erol Aksoy, "Taner, ihaleden 1 gün önce vereceğim fiyatı sordu. Bunun normal olup olmadığı konusunda kanaat belirtmek istemiyorum" derken, Yiğit'in "Çakıcı, MİT'in, bizim kontrolümüzde. İhaleye gir" dediğini iddia ettiği Hüsamettin Cindoruk da, "MİT'le tek ilişkim, eski Müsteşar Sönmez Köksal - Filiz Akın nik hında şahit olmam" dedi. Cindoruk, Yiğit'e Yılmaz'dan randevu alması dışında olaylarla ilgili bilgisi bulunmadığını belirtti. 
Hüsamettin Özkan da, "Çakıcı - Yiğit kasedini önceden bilsek, açıklamayı Fikri Sağlar'a bırakmazdık. Hükümet düşürmüştür o kaset" dedi. 
Yılmaz'ın talimatı üzerine MİT ve emniyetten 7 kişinin çetelere karşı çalışma başlattığını söyleyen Atasagun, "Çakıcı ve Peker'in ihaleyle ilgilendikleri anlaşıldı. Bağlantıları Yılmaz'a anlatmışımdır. Saptanan görüşmeler her zaman doğru değildir. Bu adamlar yönlendirebilirler" diye konuştu. Emniyetin ihaleden 6 saat sonra gönderdiği yazının bile duyuma dayandığını söyleyen Yılmaz, "Çakıcı - Yiğit görüşmesine ilişkin resmi telefon kaydı bulunmasına rağmen vermediler. MİT'ten Yiğit hakkında arşiv kaydı olmadığı söylendi. Talihsizlik, emniyet alt kademesinin kasedi bize vermek istememesinden kaynaklanmıştır" dedi. 

Yıldızlar geçidi gibi 

Türkiye'nin politika ve ekonomi yaşamına yakın zamana kadar damga vuran çok sayıda isim dün art arda tanık olarak dinlendi 

Hüsamettin Özkan DSP - MHP - ANAP koalisyonunda pek çok siyasi krizin aşılmasını sağladı. 2002 yazında Ecevit'le yollarını ayırarak yeni bir siyasi oluşuma girişti. Kemal Derviş vazgeçince proje ortada kaldı. Halk Bankası'nı zarara uğrattığı iddiasıyla kendisi de Yüce Divan'da yargılanıyor. 
Hüsamettin Cindoruk 1991-1995 yılları arasında TBMM Başkanlığı yaptı. ANASOL-D koalisyonunda yer alan DTP'nin lideriydi. 
Şenkal Atasagun Yaklaşık 7 yıl süren MİT Müsteşarlığı görevinden geçen yaz emekliye ayrıldı. Terörist Öcalan'ın yakalanma operasyonu sırasında MİT Müsteşarı olarak etkin rol oynadı. 
Gazi Erçel 1996 ile 2001 yılları arasında Merkez Bankası başkanlığı yaptı. 2001 ekonomik krizi üzerine başkanlıktan istifa etti. 
Ahmet Nazif Zorlu Vestel'in Yönetim Kurulu Başkanı. Zorlu, son olarak Uzanlar'dan TMSF'ye geçen Zeytin Adası'nı satın alarak kendinden söz ettirdi. 
Kamuran Çörtük Pakistan - İslamabad - Peşaver otoyolunu 10 yıldır bitirememesi nedeniyle iki ülke arasında krize yol açtı. 
Erol Aksoy Fona devredilen İktisat Bankası'nın eski sahibi olan Aksoy hakkında, 493 milyon dolarlık zimmet suçlamasıyla 12 yıla kadar hapis istemiyle dava açıldı. 

Tülay Tuğcu ile ilk kez 

Önceki gün ant içen yeni üyeler Serruh Kaleli, Osman Paksüt, Şevket Apalak ilk görev günlerinde duruşmaya çıktılar. Mahkeme, Tuğcu başkanlığında tüm asil üyelerle ilk kez duruşma yapabildi. Duruşma öncesi Yılmaz, Zorlu'ya satın aldığı "adayı" anımsatarak "İnşaallah yenilerini alırsın" dedi. Zorlu "Bir tane yeter" yanıtını verdi. Tüm tanıklar telefon numaralarını verirken, Atasagun "Salonda olmaz, yazılı vereyim" diyerek, heyete cep telefonu numarasını vermedi. 

</TEXT>
</DOC>
