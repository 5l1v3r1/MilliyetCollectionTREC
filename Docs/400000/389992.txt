<DOC>
<DOCNO> 389992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/eko02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuleler için 'hava izinleri' gerekiyor 
</HEADLINE>
<TEXT>


Dubaili şirket, 300 metrelik kule için, Sivil Havacılık ve askeri makamlardan izin alacak 

TEBERNÜŞ KİREÇCİ 

İstanbul'a yapımı düşünülen, 300 metre yüksekliğindeki Dubai Towers için, Sivil Havacılık Genel Müdürlüğü, Alemdağ ve Eskişehir Füze Üs Komutanlığı gibi kurumlardan izin alınması gerekiyor. 
Kulelerin yapılacağı alan İstanbul Atatürk Havalimanı'nın uçuş koridorları üzerinde olmamakla birlikte, uçakların alçalmaya başladığı noktalara yakınlık anlamına gelen 'uçuş patenleri'ne yakın. Bu nedenle öncelikle Sivil Havacılık Genel Müdürlüğü'nün izin vermesi, bu iznin Hava Kuvvetleri Komutanlığı'na bildirilmesi gerekiyor. 

40 kuruluş görüşü 
Devlet Hava Meydanları İşletmesi yetkilileri de "Bu kadar yükseklikte bir bina, uçuş koridorlarında olsa da olmasa da Sivil Havacılık Genel Müdürlüğü'nden görüş alınıyor" diye açıklama yaptı. 
İstanbul Şehir Plancıları Odası Başkanı Ahmet Turgut da yaptığı açıklamada, 3194 sayılı İmar Kanunu'nda kaç katlı binaların yapımı için kimlerden izin alınacağını belirten bir mevzuat olmadığını belirtti. Turgut, şöyle dedi 
"Fakat böyle bir bina için yaklaşık 40 kurumun görüşü gerekiyor. Bunlardan en önemlileri Milli Savunma Bakanlığı ile Sivil Havacılık Genel Müdürlüğü. Milli Savunma açısından konu iki noktada önemli. Birisi füze üs komutanlıkları, diğeri ise boğaz radarları. Buna göre yapılacak incelemenin ardından karar verilebilir." 
Eski Merkez Bankası Başkanı Gazi Erçel, Sabah Gazetesi'nde dün yayımlanan yazısında, Merkez Bankası'nın aynı bölgedeki arsasında yapmak istediği 36 katlı binaya, 'füze atışı menzilinde' olduğu gerekçesi ile izin verilmediğini, engelin kat sayısının 24'e indirilerek aşıldığını anlattı. 300 metre yüksekliğindeki Dubai Towers'ın ise 94 kat olması bekleniyor. 
İkitelli'de bulunan Tekstilkent'in iki gökdelenin yapımı sırasında da askeri yetkililer ve havacılık kurumlarından izin alınması gerekmişti. Kulelerin uçakların 'iniş patenleri ve hava koridorlarında olmadığı' tespit edilerek izin verilmişti. 

İniş pistine yakın Gökdelenin yapılacağı alan İstanbul Atatürk Havalimanı'nın yaklaşık 20 kilometre Kuzeydoğusu'nda yer alıyor.Bu alan 2 bin 330 metre uzunluğundaki 2406 pistine yakın. Bu pist iniş amaçlı kullanılıyor.Hakim rüzgar Lodos olduğunda ve hız 30 kilometreyi aştığında bu pist kullanılamıyor. ISAO Annex 14 kriterlerine göre yapılmasına izin verilirse ışıklandırılması ve ikaz sistemi kurulması gerekecek. 

</TEXT>
</DOC>
