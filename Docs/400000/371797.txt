<DOC>
<DOCNO> 371797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun02.html </URL>
<DATE> 2005/08/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta saldırılar 5 ölü 
</HEADLINE>
<TEXT>

     Irak'ın başkenti Bağdat'ın güneyindeki Maden kasabasında, polislere ait bir mevziinin dinamitlenmesi sonucu 4 polisin öldüğü, 5'inin ağır yaralandığı bildirildi. 
     Irak Savunma Bakanlığı, patlamanın gözetleme kulesi olarak kullanılan bir binada, polislerin nöbet için buraya geldiği sırada meydana geldiğini belirtti. 
     Patlama nedeniyle binanın yüzde 60'ından fazlasının yıkıldığı kaydedildi. 
     Öte yandan, Bağdat'ın kuzeyinde, Samarra ve Tikrit kentleri arasındaki El Dor bölgesinde bir bombanın infilak etmesi sonucu bir Amerikan askeri öldü. 
     Pentagon verilerine göre, Irak'ta, Mart 2003'te savaşın başlamasından bu yana 1858 Amerikan askeri hayatını kaybetti. 
     Bu arada, Irak'ın güneyinde yola yerleştirilen bombanın patlaması sonucu bir İngiliz askerinin yaralandığı bildirildi. 
     Irak polisi, İngiliz askeri aracının, Basra'nın kuzeyindeki Tarık bölgesinde yola yerleştirilen bombaya çarptığını kaydetti. 
     Bu tür saldırılar, Amerikan güçlerinin faaliyet gösterdiği ülkenin orta, batı ve kuzey kesimlerine nazaran, çoğunlukla Şiilerin bulunduğu ülkenin güney kesiminde daha az düzenleniyor. 
     
</TEXT>
</DOC>
