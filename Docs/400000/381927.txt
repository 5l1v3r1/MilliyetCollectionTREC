<DOC>
<DOCNO> 381927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy05.html </URL>
<DATE> 2005/09/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Ankara’da terörle mücadele toplantısı 
</HEADLINE>
<TEXT>

     Son günlerde artan terör olaylarını masaya yatırmak için Terörle Mücadele Yüksek Kurulu, sekiz yıl aradan sonra ilk kez bugün toplanacak. 
     Dışişleri Bakanı Abdullah Gül'ün başkanlığında yapılacak toplantıya, içişleri, maliye, milli savunma ve adalet bakanları katılacak. 
     Başbakanlık Merkez Bina'da saat 16.00'da toplanacak kurulda, bakanların yanı sıra, MGK Genel Sekreteri, Başbakanlık ve Dışişleri Bakanlığı müsteşarları ile MİT müsteşarı, Jandarma Genel Komutanı ve Emniyet Genel Müdürü de hazır bulunacak. 
     Kurulun toplanması, Genelkurmay Başkanlığı'nın terörle mücadele için yeni birim kurulsun’ önerisiyle gündeme gelmişti. 
     Bu teklife olumlu cevap vermeyen hükümet, mevcut kurulları çalıştırınız’ talimatı verdi ve atıl durumdaki Terörle Mücadele Yüksek Kurulu'nu toplantıya çağırdı. 
     
     Erdoğan toplanmasını istedi 
     Başbakan Recep Tayyip Erdoğan'ın isteği üzerine kurulun, istihbarat raporlarını değerlendirmesi ve çalışma takvimi yapması bekleniyor. 
     Genelkurmay yeni ve güçlü yetkililerle donatılmış bir birimin kurulmasını, bu birimin terörün güvenlik dışında ekonomik ve sosyal boyutlarıyla ilgilenmesini istiyordu. 
     Hükümet ise daha çok bilgi değişimi ve görüş alışverişi için oluşturulan bir kurula işlerlik kazandırmayı tercih etti. 
     
     Üç öneri yapılmıştı 
     Artan terör olaylarından sonra Terörle Mücadele Yasası'nda değişiklik için teknik düzeyde yapılan çalışmaları Adalet Bakanı Cemil Çiçek, 12 eylülde üç öneri halinde Bakanlar Kurulu'na sunmuştu. 
     Bu önerilere göre, anayasal, siyasi, hukuki, ekonomik, sosyal yapıyı bozmak, istikrarsızlığa yönelik her türlü suç teşkil eden eylem, terör eylemi sayılıyordu. 
     Örgüt yöneticisi 10 yıla kadar hapisle yargılanırken, üye olanlara 5 yıla kadar ceza istenebiliyordu. 
     Örgüte üye olmayanlar örgüt adına suç işlerse terör suçlusu kabul edilecek ve beş yıla kadar hapisle cezalandırılıyordu. 
     
     Sadece bir defa toplandı 
     Bugüne kadar sadece bir kez, 12 ağustos 1997 tarihinde Ana-Sol iktidarı döneminde toplanan Terörle Mücadele Yüksek Kurulu, icra yetkisi olmayan danışma amaçlı bir kurul niteliği taşıyor. Kurul'un görevi Bakanlar Kurulu'na önerilerde bulunmak. 
     
</TEXT>
</DOC>
