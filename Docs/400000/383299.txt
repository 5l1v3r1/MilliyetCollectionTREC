<DOC>
<DOCNO> 383299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun15.html </URL>
<DATE> 2005/10/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İran'dan petrol restine yalanlama 
</HEADLINE>
<TEXT>

     İran Cumhurbaşkanı Mahmud Ahmedinecad’ın, "nükleer dosyamız BM Güvenlik Konseyi’ne gönderilirse petrol satışlarımızı kısarız" şeklinde bir ifadesinin olmadığı bildirildi. 
     İran Cumhurbaşkanlığı basın merkezinden yapılan açıklamada, bugün bazı basın-yayın organlarında yer alan ve Birleşik Arap Emirlikleri’nde yayımlanan Khaleej Times gazetesine atfen verilen haberin doğru olmadığı belirtildi. 
     Cumhurbaşkanı Ahmedinecad’ın, sözü edilen gazete ile hiçbir şekilde görüşmediği, sorularına yazılı veya sözlü yanıt vermediği bildirilen açıklamada iddiaların "katıksız yalandan başka bir şey olmadığı" kaydedildi. 
     Açıklamada, yerel basına, "yabancı basın kuruluşlarının propaganda amaçlı haberlerinden bahsederken, dikkatli olmaları" çağrısı yapıldı. 
     Khaleej Times gazetesi, Ahmedinecad ile yapıldığı öne sürülen görüşmede Ahmedinecad’ın "İran’ın nükleer dosyası BM Güvenlik Konseyi’ne gönderilirse bizim tepkilerimizden biri de petrol satışını kısmak olur" dediğini yazmış, bu ifadeler yabancı haber ajansları tarafından kullanılmıştı. 
     
</TEXT>
</DOC>
