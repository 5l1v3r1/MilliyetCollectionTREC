<DOC>
<DOCNO> 365380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko31.html </URL>
<DATE> 2005/07/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ABD'deki rafineri yangını petrol fiyatlarını yükseltti... 
</HEADLINE>
<TEXT>

     Uluslararası borsalarda petrol fiyatları, iki haftalık aradan sonra tekrar 60 dolar seviyesinin üzerine çıktı. 
     BP şirketinin Texas City rafinerisinde yangın çıkması, fiyatlardaki yükselişte etkili oldu. Sabah saatlerinde kontrol altına alınan yangın nedeniyle, rafineride sülfür oranının düşürüldüğü 3 ünite kapatılırken, üretimde aksama meydana gelmediği bildirildi. 
     ABD'nin üçüncü büyük rafinerisinde çıkan yangınla New York Borsası'nda ABD hafif petrolünün varili, 48 sent artışla 60.42 dolara çıktı. Borsada 7 Temmuz'da 62.10 dolar ile tüm zamanların en yüksek fiyatına ulaşılmıştı. 
     Londra Borsası'nda işlem gören Brent petrolünün varili ise, dünkü kapanışına göre 29 sent artarak 59 dolar seviyesini geride bıraktı. Borsada son işlemler 59.05 dolardan gerçekleştiriliyor. 
     Daha önce de birçok kez yaşanan kazalarla gündeme geldiği için ''emniyetsiz'' bulunan Texas Rafinerisi, 460 bin varillik kapasitesiyle ABD'deki toplam üretimin yaklaşık yüzde 3'ünü gerçekleştiriyor. 
     Rafinerinin benzin zenginleştirme ünitesinde mart ayında meydana gelen patlamada 15 kişi ölmüş, 170 kişi de yaralanmıştı. 
     Aynı rafineride geçen yıl Mart ayında meydana gelen patlamanın ardından çalışanlar tahliye edilmişti. Tesiste yine geçen yıl Eylül ayında borulardan sızan yüksek basınçlı sıcak su, 2 işçinin hayatını kaybetmesine ve bir işçinin ağır şekilde yaralanmasına neden olmuştu. 
     
</TEXT>
</DOC>
