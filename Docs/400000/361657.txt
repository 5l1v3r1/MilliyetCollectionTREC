<DOC>
<DOCNO> 361657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko10.html </URL>
<DATE> 2005/07/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alanya'da emlak patlaması... 
</HEADLINE>
<TEXT>

     Antalya'nın Alanya İlçesi'nde, emlak patlaması yaşanıyor. 
     Alınan bilgiye göre, yabancıların ilçedeki konutlara ilgi göstermesiyle yaklaşık 5 yıl önce önemli bir hareketlenmenin yaşadığı Alanya'da, emlak sektörü, son birbuçuk yılda adeta patlama yaşadı. Alanya ve beldelerinde son bir yılda yaklaşık 25 bin yeni konut yapıldığı, bu yılın ilk altı aylık döneminde de 9 bin 800 satış işlemi gerçekleştiği bildirildi. Alanya merkez ve 17 belde belediyesi, Türkiye Elektrik Dağıtım A.Ş. TEDAŞ , Tapu Sicil Müdürlüğü'nden toplanan verilere göre, ilçede 2000 yılında 80 bin olan konut sayısı, 2004 yılı sonu itibarıyla 120 bine, bu yılın ilk 6 ayında yapılanlarla da 130 bine ulaştı. 
     Veriler, emlak sektöründe son 5 yılda önemli patlama yaşandığını, ancak asıl patlamının son birbuçuk yıl içinde gerçekleştiğini gösteriyor. Alanya ve beldelerinde son 5.5 yılda verilen toplam yapı ruhsatı sayısının 1626 olduğu ve bu ruhsatlardan 802'sinin son birbuçuk yılda verildiği bildirildi. 
     Emlaktaki bu patlamının ilçe merkezi başta olmak üzere ağırlıklı olarak Mahmutlar, Kestel, Oba, Kargıcak, Tosmur, Konaklı, Avsallar ve Türkler beldelerinde yaşandığı da kaydedildi. 
     Alanya emlak sektöründeki büyüme, TEDAŞ verilerine de yansıdı. TEDAŞ'ın verilerine göre Alanya'da, 2000 yılında 80 bin olan konut sayısı, 2003 yılında 102 bine, 2004 yılı sonunda 120 bine ulaştı. Yetkililer, son üç yılda, yıllık ortalama 15-20 bin mesken abonesi verdiklerini belirterek, bu yılın ilk 6 ayında yapılan aboneliklerle, Alanya'daki mesken sayısının 130 bin geçtiğini bildirdiler. 130 bine varan abonenin, yaklaşık 75 bininin ilçe merkezinde olduğu da vurgulandı. 
     
     GÜNDE 120 DAİRE SATILIYOR 
     Alanya Tapu Sicil Müdürlüğü'nün verilerine göre, yıllık alım satım işleminde de sürekli artış gözleniyor. Geçen yıl yaklaşık 14 bin olarak gerçekleşen satış işleminin bu yılın ilk 6 ayında 9 bin 800 olarak gerçekleştiği, günde ortalama 100-120 dairenin satıldığı bildirildi. 
     Yabancıların konut alımına gösterdiği ilgi de sürüyor. Bu yılın ilk 6 aylık döneminde yabancılara yönelik 186 satış işlemi gerçekleştiği belirtilirken, Alanya'da, 1997 yılından bu yana yabancılara 5 bin 774 daire satıldığı açıklandı. Son 15 gündür yapılan satışlarla bu rakamın 6 bini bulduğu, çok sayıda yabancının, halen tapu işlemlerinin tamamlanması için sırada beklediği de kaydedildi. 
     
     FİYATLAR 5 YILDA 4 KAT ARTTI 
     Alanya Ticaret ve Sanayi Odası Başkanı Kerim Taç, Alanya'daki toplam konut sayısının, henüz ruhsatlandırılmamış olanlarla birlikte 150 bini geçtiğini ve emlak fiyatlarındaki artışın yaklaşık 4 kat olduğunu söyledi. Taç, 2000 yılında 20-25 bin Avro civarında olan Alanya merkezindeki daire fiyatlarının, 80-100 bin avroya yükseldiğini, bu rakamın önümüzdeki yıllarda daha da yükselmesinin beklendiğini bildirdi. 
     Avrupalılar'ın, Alanya'da satın aldığı konut sayısının 6 bini geçtiğini söyleyen Taç, henüz tapu ve ruhsat işlemi yapılmayan ve sırada işlemlerini bekleyenlerle birlikte bu rakamın çok kısa sürede 8 bini, hatta birkaç yıl içinde 10 bini bulabileceğini de belirterek, ''Türkiye'nin AB rüyası devam ettiği sürece Alanya'ya yabancı ilgisi de sürer. Çünkü AB üyesi ülkelerde bu fiyatlarla daire almak mümkün değil'' diye konuştu. 
     Alanya'daki dairelerin sanıldığı gibi sadece yabancılar tarafından satın alınmadığının da altını çizen Taç, satışların çoğunluğunun halen yerlilere yapıldığına işaret ederek, ''Bankaların uzun vadeli konut kredisi vermesi, Alanya'nın güzelliği ve büyük kentlerden kaçış isteği bu artışta etkili oluyor'' dedi. 
     Sektöre gösterilen ilgi, ilçede emlak ve inşaat işiyle uğraşanların sayısını da hızla artırdı. 5 yıl öncesine kadar 20-30 civarında olan inşaatçı ve emlakçı sayısının 600'ü geçtiği bildirildi. 
     Alınan bilgiye göre, ALTSO'da halen kayıtlı 208 emlak ve inşaat şirketi bulunuyor. Belediye kayıtlı olarak inşaat ve emlak işi yapanların sayısının ise 400 civarında olduğu bildirildi. Bu şirketlerden 100'den fazlasının yabancı ortaklı olduğuna dikkat çekilirken yabancı yatırımcıların, tapuda işlem yapabilme ve çevreyi tanıma açısından Türk ortaklı çalışmayı tercih ettiği dile getirildi. 
     
     OLAYIN SOSYAL BOYUTUNA DİKKAT 
     Alanya Belediye Başkanı Hasan Sipahioğlu, Alanya'da emlak sektöründe yaşanan patlamanın, bölgeye ve Türkiye'ye önemli bir katma değer yarattığını belirterek, bazı tehlikelere de dikkati çekti. 
     Olayın altyapı ve sosyal boyutunun çok önemli olduğuna işaret eden Sipahioğlu, şunları söyledi 
     ''Burada iki şeyin altını çizmek lazım. Yerel ve genel yönetim altyapı konusunda duyarsız kalırsa sıkıntı yaşanır. Altyapı çalışmalarını müşterek yapmalı ve hepimiz hassasiyet göstermeliyiz. Bu sektör, önemli bir katma değer yaratıyor. Bu nedenle Ankara'nın da bunu farkederek bölgeye desteğini artırması gerekiyor. 
     ''Olayın bir başka boyutu ise ortaya çıkabilecek sosyal problemler. Fiyatlardaki aşırı yükselme, kendi insanımızın ev sahibi olabilmesi açısından büyük sıkıntı getirmeye başladı. Bölgede arazi çok değerli olduğu için ilçe merkezinde toplu konut arazisi de yaratamıyoruz. Bu nedenle ileride kendi insanımıza konut yapmakta çok zorlanabiliriz. Bu da sosyal sıkıntılara yol açar. Hazine, şehir dışında da olsa toplu konut alanları konusunda bize yardımcı olmalı ve kendi insanımıza da konut sahibi olma imkanı sağlamalıyız.'' 
     
     SEKTÖRÜ BEKLEYEN TEHLİKELER 
     Alanya Emlak Komisyoncuları Derneği ALEKOD Başkanı Kerim Balıktay da, AA muhabirine yaptığı açıklamada, Alanya'daki emlak patlamasının, çok büyük boyutta olduğunu belirterek bunun birinci nedeninin fiyatların uygun olmasından kaynaklandığını söyledi. Balıktay, İspanya, Yunanistan ve İtalya gibi Akdeniz ülkelerinde en kötü daire fiyatının 100 bin avrodan başladığını bildirdi. 
     Avrupa'daki kredi olanaklarının uygun olmasının da etkili olduğunu dile getiren Balıktay, emlak sektöründe müthiş bir talep patlaması olduğunu, bu nedenle sektörün, ekonominin lokomotifi haline geldiğini belirtti. Emlak sektörünün, diğer sektörleri de olumlu etkilediğine işaret eden Balıktay, yabancıların emlak alımındaki artışın konaklama turizmini olumsuz etkilediği yolundaki iddiaların da gerçeği yansıtmadığını kaydetti. 
     Balıktay, emlak almak isteyenlere uyarılarda da bulunarak, ''Yabancıların yoğun talebi, bazı simsarları gayrimeşru kazanç elde etmek için harekete geçirmektedir. Hem emlak satıcılarının, hem de emlak alıcılarının belgesiz, yetkisiz kişi ve kurumlara itibar etmemelerini öneriyorum. Teknik konularda bilgisiz olan yabancılar, bazen kandırılıyor. Bunlar da sektöre zarar veriyor. Bunlarla mücadele etmek önemli görevlerimizden biridir'' diye konuştu. 
     
</TEXT>
</DOC>
