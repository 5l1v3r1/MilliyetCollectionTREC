<DOC>
<DOCNO> 369442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/spo07.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'e kapılar açıldı 
</HEADLINE>
<TEXT>


Fatih Terim, usta golcünün yanı sıra emektar Bülent Korkmaz'ı da Bulgaristan maçının kadrosuna aldı 


A Milli Takım'ın 17 Ağustos'ta Sofya'da Bulgaristan ile yapacağı özel maçın aday kadrosu açıklanırken, Hakan Şükür de 337 gün sonra Ay - Yıldızlı listeye dahil edildi. 
Fatih Terim, son olarak 4 Eylül 2004'te Avni Aker'de Gürcistan maçında forma giyen usta golcüye kapıyı açtı. Terim, Bülent Korkmaz'a jest yaparak, Galatasaray'ın jübile önerisini kabul etmeyen emektar futbolcuyu da kadroya dahil etti. Bülent'in son kez kaptan olarak sahaya çıkıp, Milli Takım'a veda etmesi planlanıyor. Ayrıca Beşiktaş'tan İbrahim Akın ve Tümer Metin, Galatasaray'dan Ergün, Gençlerbirliği'nden Ömer de sakat olmalarına rağmen kampa davet edildi. Milliler, pazartesi Polat Otel'de kampa girecek. 

Hakan Çok mutluyum 

Ersun Yanal'ın ardından Milli Takım'ın başına Fatih Terim'in gelmesiyle yeniden Ay - Yıldızlı kadroya giren Hakan Şükür büyük bir sevinç yaşıyor. 34 yaşındaki golcü, "Bu tercihi yapanlara çok teşekkür ediyorum. İnşallah onları ve ülkemi mahcup etmem" dedi. Ersun Yanal'la arasında kırgınlık olmadığını da belirten Hakan, "O dönem çok üzülmüştüm. Ama artık o günler geride kaldı. Ne tesadüftür ki, geçen yıl Milli Takım'a alınmadığımı da Ankara'da öğrenmiştim. Şimdi çok mutluyum" diye konuştu. Hakan 97 milli maçta 46 gol attı. 

Aday kadro 
Rüştü, Volkan, Deniz, Ümit, Selçuk, Serkan, Tuncay Fenerbahçe , Okan, Koray, İ.Toraman Beşiktaş , Hakan, Necati, Bülent, Hasan Galatasaray , Gökdeniz, Hüseyin, Fatih Trabzonspor , Hamit Schalke , Halil K.Slautern , Tolga S.Donetsk , Serhat Anderlecht , Emre Newcastle , Yıldıray H.Berlin 

Ümitler de açıklandı 

Ümit Milli Takım'ın 17 Ağustos"ta Bulgaristan ile yapacağı özel maçın aday kadrosu da açıklandı. Holiday Inn'de yarın kampa girecek isimler şunlar Fevzi, Uğur, Sabri, Cafercan, G.Saray , Can Arat, Olcan, Semih F.Bahçe , Serkan, Emre, Umut A.Gücü , Bekir, Mehmet G.Antep , Ergün, Mehmet Kayseri , Hakan, Ramazan Malatya , Gökhan, Fahri Ç.Rize, Adem Trabzon , Selçuk Dardanel , Sezer Antwerb , Mehmet G.Birliği . 


</TEXT>
</DOC>
