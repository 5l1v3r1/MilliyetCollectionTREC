<DOC>
<DOCNO> 357938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/siyaset/axsiy02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşbirliğinde bir adım daha 
</HEADLINE>
<TEXT>


İpsala'da temel atma törenine katılan Karamanlis, "Daha çok işbirliği yapabileceğimizi gösteriyoruz" dedi 

KEMAL ÖZGÜLER, NURDAN BAYRAK DHA 


Türkiye ile Yunanistan arasındaki doğalgaz boru hattının temeli, 2 ülke başbakanlarının katıldığı törenle atıldı. 
İpsala'da 2 ülkenin sınırını oluşturan Meriç Nehri üzerindeki tampon bölgede yağmur altında buluşan 2 başbakan dostluk mesajları verdi. Başbakan Recep Tayyip Erdoğan, barış ve dostluğun geleceğe bırakılacak en ölümsüz miras olduğunu söyleyerek "Doğalgazın sıcaklığı gönüllerin sıcaklığını aşamayacak, ancak kuvvetlendirecektir" dedi. 

'Tarihe yeni kayıt' 
İpsala'ya 11.30'da helikopterle gelen Erdoğan, gümrük kapısından Meriç Nehri üzerinde bulunan tampon bölgedeki köprüye geçti. Erdoğan, burada Yunanistan Başbakanı Kostas Karamanlis'le buluştu. 
Erdoğan buluşmaya katılanlara, "Bu köprü tarihe yeni bir kayıt düşüyor. Bu aynı zamanda stratejik bir kayıttır. İnanıyorum ki, Türkiye ile Yunanistan arasında dostluğumuzu perçinleyen adımlardan bir tanesi oluyor. Bunun, sevgili dostum Kostas ile iktidarımıza nasip olmasından dolayı çok mutluyum" diye konuştu. 
Hattın 2 ülkenin barış ve istikrarına katkı sağlayacağını söyleyen Karamanlis de konuşmasında, "Bu aynı zamanda, 2 ülke hükümetleri ve halklarının her zamankinden daha çok işbirliği yapabileceğini göstermektedir. Daha iyi bir gelecek kurma konusunda pek çok şey yapabiliriz. Türkiye'nin AB perspektifini destekliyoruz. Erdoğan ve arkadaşlarının bu yöndeki çalışmalarını da gıptayla izliyoruz" dedi. 
Karamanlis'le Kipi Gümrük Kapısı'nda baş başa görüşen Başbakan Erdoğan, hattın barışın daha da farklı bir ivme kazanmasının yolunu açacağını kaydederek, "Sevgi farklılık kazanacaktır" ifadesini kullandı. Karamanlis de, "Bu proje dostluk ilişkilerimizin gelişmesine katkı sağlayacak" şeklinde konuştu. 

Bayrak değişimi 
İki başbakan Türk topraklarının sıfır noktasında nöbet tutan askerlerin yanına gitti. Karamanlis, Mehmetçiğe Türkçe "Merhaba" dedi. Erdoğan, Yunan askerine, "Kalimera Merhaba " diyerek elini sıktı. İpsala Gümrük Kapısı'nda tören nedeniyle 7 saat işlem yapılmadı Milli giysili 2 Yunanlı ve 2 Türk çocuğu başbakanların önünde bayrak değiş tokuşu yaptı. 

</TEXT>
</DOC>
