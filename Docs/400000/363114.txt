<DOC>
<DOCNO> 363114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo15.html </URL>
<DATE> 2005/07/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İtalyan basını Appiah yılda 2 milyon avro alacak 
</HEADLINE>
<TEXT>

     Lütfullah Göktaş bildiriyor 

Fenerbahçe'nin FC Juventus'tan transfer ettiği ve bugün TSİ 14.45'te İstanbul'a ulaşması beklenen orta alan oyuncusu Stephen Appiah'a ödeyeceği yıllık maaşın 2 milyon Avro olacağı öğrenildi. 
     İtalya'daki spor gazetelerinden Tuttosport, salı gecesi Sarı-lacivertli kulüple 4 1 yıllık sözleşme imzalamış olan Ganalı yıldıza Fenerbahçe'nin 4 yıl için toplam 8 milyon Avro ödeme yapacağını yazdı. 
     ''Appiah Fenerbahçe'de 4 yılda 8 milyon Avro kazanacak'' diyen Tuttosport gazetesi, iki kulüp arasında anlaşma sağlanmış olmasının Ganalı oyuncunun Fenerbahçe'ye evet demek zorunda kalmasında belirleyici bir rol oynadığını da ileri sürdü. 
     Ganalı yıldızın FC Juventus'a buruk bir şekilde veda ettiğine işaret edilen haberde, şu ifadelere yer verildi 
     ''Orta alan oyuncusunun FC Juventus'tan ayrılması burukluklar eşliğinde gerçekleşti. Appiah yaz başında birkaç kez dile getirdiği üzere, aslında FC Juventus'ta kalmak istiyordu. Siyah-beyazlı kulüpte geçirdiği iki yıl onun yaşamında, elde edilen başarıların bir lig şampiyonluğu, bir de İtalya Süper Kupası yanı sıra, büyük bir kulübe geçme imkanı doğurması açısından da ciddi bir değişime yol açmıştı. Bu nedenle de son ana kadar, FJ Juventus Genel Müdürü Luciano Moggi'nin, satın alabilmek için satmayı zorunlu kılan piyasa kuralına kendisini kurban etmemesini arzulamıştı. Ancak Türklerin teklifi geri çevrilebilecek durumda değildi.'' Appiah'ın, FC Juventus'tan ayrılacağının kesinleşmesinin ardından İngiltere takımlarından Middlesbrough'a gitmek için de çabaladığı, ancak neticede Fenerbahçe'nin teklifine evet demek durumunda kaldığı ileri sürüldü. 
     Tuttosport gazetesindeki haberde, salı gecesi Fenerbahçe ile sözleşme imzalamadan önce yaşanan hadiseler ise şu şekilde özetlendi 
     ''Sözleşme öncesinde oyuncunun İtalyan menajeri Domenico Ricci, iki tarafla pazarlığa oturdu. Bir masada Fenerbahçe yetkilileri vardı, diğer masada ise Middlesbrough yetkilileri vardı. Pazarlıkta üstünlük sağlayan kesim ise ilk masadakiler oldu. Zira Siyah-beyazlı kulüp yetkilileri de bu çözümden yanaydı. Bir diğer faktör ise Şampiyonlar Ligi'ne de katılacak olan Fenerbahçe'nin oyuncuya, uluslararası vizibilite sağlamasının yanı sıra, daha fazla para vermeyi de kabul etmesiydi.'' Haberde, Ganalı yıldızın sözleşme sonrasında ise yaşadığı üzüntüyü gizlemek için, İstanbul'da Fenerbahçe'de oynamaktan büyük mutluluk duyacağını söylediği de belirtildi. 

     
</TEXT>
</DOC>
