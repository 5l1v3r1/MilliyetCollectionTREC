<DOC>
<DOCNO> 375973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/yas04.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan 3 kritik karar 
</HEADLINE>
<TEXT>



1- Alkollü kazada promile bakılmaz 

ANKARA Milliyet 

İstanbul'da alkollü kaza yapan bir kişi, aracındaki hasarı sigorta şirketinin ödemesi istemiyle dava açtı. 
Kadıköy Asliye Ticaret Mahkemesi, Trafik Kanununda suç limiti 0.50 promilin üzeri olduğu için, kaza esnasında 0.45 promil alkollü olduğu belirlenen şoförün 1893 YTL hasarını, faiziyle sigorta şirketinin karşılamasını kararlaştırdı. 
Kasko şirketinin temyizini görüşen Yargıtay 11. Hukuk Dairesi ise, 0.50 promilin altında çıksa bile, alkolün etkisiyle kaza yaptığı tespit edilen sürücünün kasko parası alamayacağını vurgulayarak kararı bozdu. 

YHGK da onadı 
Kararda, "Aralarında nöroloji uzmanı bir hekimin de bulunduğu bilirkişi heyetince, alkolün etkisiyle kaza yaptığı belirlenen sürücünün, 0.50 promilin altında alkol aldığı gerekçesiyle lehine karar verilmesi yerinde görülmemiştir" denildi. 
Yerel mahkemenin ilk kararında direnmesi üzerine davaya bakan Yargıtay Hukuk Genel Kurulu YHGK da, yerel mahkemenin direnme kararını bozdu. YHGK'nın kesinleşen kararı, 0.50 promilin altında kaza yapan ancak kazayı alkollü olduğu için yaptığı kesinleşen kişilerle ilgili davalarda emsal teşkil edecek. 

2- Erkeğin 'evlilik vaadine' tanık şartı 

GÖKÇER TAHİNCİOĞLU Ankara 
Yargıtay, 'evlilik vaadi' mağduru erkeğin açtığı davada, bir vaatte, tanıkların varlığını şart koştu. 
Salihli'de F.Ç. adlı kadın, H.K.'nın evlenme teklifini, üzüm bağlarının bir bölümünün üzerine yapılması şartıyla kabul etti. Ancak H.K.'nin bağlarını üzerine yaptığı F.Ç., devir işlemleri bittikten sonra evlenmekten vazgeçti. 
H.K. bunun üzerine 'hile' davası açtı. Salihli 2. Asliye Hukuk Mahkemesi'nde görülen davada F.Ç., evlenme vaadiyle yapılan işlemlerin hile sayılamayacağını, H. K.'nın iddiasını yazılı delillerle ispatlaması gerektiğini kaydetti. Mahkeme, F.Ç.'nin savunmasını haklı bularak davayı reddetti. 
H. K.'nın temyizi üzerine dosyaya bakan Yargıtay 1. Hukuk Dairesi de, kararı usulden bozdu. Kararda mahkemenin, yazılı delil olmasa da, çiftin ilişkisine, birbirlerine karşı vaatte bulunup bulunmadıklarına ilişkin tanık olup olmadığını araştırmaksızın dosyayı hükme bağladığı ifade edildi. Yerel mahkeme, çiftin ilişkisine tanık olanları dinledikten sonra yeniden karar verecek. 

3- Nedensiz cinsel taciz iddiası olmaz 

ANKARA Milliyet 

Cinsel taciz iddialarını kanıtlamakta güçlük çeken kadınlara, Yargıtay'dan destek karar geldi. 
Bir kadın sekreter, çalıştığı işyerinin bölge müdürünün, kendisine cinsel tacizde bulunup ilişkiye zorladığı iddiasıyla istifa etti. Kadın sekreterin, bir mektupla iddialarını ayrıntılarıyla anlattığı genel müdür de, bölge müdürünün iş sözleşmesini feshetti. Taciz nedeniyle işten atılan bölge müdürü, kıdem ve ihbar tazminatı ile fazla çalışma ücretini alabilmek için mahkemeye başvurdu. Mahkemede tanık işçiler, bir başka işçiyle ilişkisi olduğunu iddia ettikleri sekreterin komplo kurduğunu ileri sürdüler. Ancak temyiz dosyasını görüşen Yargıtay 9. Hukuk Dairesi, "Bir bayan işçinin nedensiz yere cinsel tacize uğradığı yönünde bu kadar ayrıntılı açıklamada bulunması hayatın olağan akışına aykırıdır" derken, bölge müdürünün kıdem ve ihbar tazminatları istemini reddetti. 


</TEXT>
</DOC>
