<DOC>
<DOCNO> 364559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/magazin/amag.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku denizi 
</HEADLINE>
<TEXT>


İlkokul çağındaki çocukların sürat motoru kullandığı, jet-ski'lerin cirit attığı Bodrum Göltürkbükü sahilinde tatilciler, yüzmekten korkar hale geldiler 

YAŞAR ANTER Bodrum DHA 

Gözde tatil merkezlerinden Bodrum'un Göltürkbükü sahili, kıyıya 25 metreye kadar yanaşan yat, zodiak bot ve jet-ski'lerin sıklığı nedeniyle yüzmeye korkulan bir yer haline geldi. 
2 hafta kadar önce Dışişleri Protokol Daire Başkanı ve eski Los Angeles Başkonsolosu Hayret Yalav'ın yüzerken, üzerinden bir teknenin geçmesi sonucu yaralanması üzerine Sahil Güvenlik Komutanlığı ekipleri denetimleri sıklaştırdı. Ancak koyda 10-11 yaşındaki çocukların sürat motoru kullanması, 15-16 yaşındaki genç kızların da yüzenlere yakın alanda sürat motoru kullanmaları rahatsızlığı artırdı. 

'Denizimizi aldılar' 
Göltürkbükülü Hande Sağlam 14 , "Son birkaç yıldır, kıyıdan 5-10 metre bile açılamıyoruz. Üzerimize tekne gelir korkusu yüzünden dalmayı özledik. Denizimizi elimizden aldılar" dedi. 
35 yıllık yat kaptanı Sebahattin Topal 57 ise şöyle konuştu "Dünyanın en güvenliksiz koyu Bu yatların en az bir mil açığa veya marinalara demirlemeleri gerekir. Burası yat parkı değil, tatilcilerin kullandığı bir koy. Çocukların ellerine sürat motoru verenler faciaya davetiye çıkarıyor." 


</TEXT>
</DOC>
