<DOC>
<DOCNO> 379868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/yazar/yilmaz.html </URL>
<DATE> 2005/09/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Almanya'dan Türkiye'ye esen rüzg r 
</HEADLINE>
<TEXT>


Türkiye'nin Avrupa'daki dostu Alman Başbakanı Gerhard Schröder'in,"sevinçli yenilgisi", Almanya seçimlerinin "kriz" doğurduğunun en önemli kanıtı oldu. 
Dün Türkiye'ye Almanya seçimlerini yorumlamaya gelen Hıristiyan Demokrat Parti CDU Genel Başkanı Angela Merkel'in Siyasi Danışmanı Prof. Veen'in de vurguları benzer yöndeydi. 

Reform paketi ürküttü 
Konrad Adenauer Vakfı'nın davetlisi olarak Türkiye'ye gelen Prof. Veen, Merkel'in "hüzünlü zaferinin" gerekçeleri arasında sayılan "Türkiye, AB'de imtiyazlı ortak olmalı" tezinin, iç politika malzemesi olarak kullanılmadığını ifade eden bir üslubu benimsiyor. 
Almanya seçimlerini yorumlayan Konrad Adenauer Vakfı İstanbul Temsilcisi Cem Akdağ, "Seçmen büyük reformdan korktu" diyor. 
Almanya'da Schröder hükümeti döneminde yüzde 12'lere ulaşan işsizlik ve 
yüzde 4'lere ulaşan bütçe açığı, ekonomide yapısal önlemleri dillendiren ve vergi artışlarını savunan Merkel'i zor durumda bıraktığı izlenimini doğruyor. 
"Merkel akademisyen kökenli bir siyasetçi olduğu için halka doğruları söyledi" diyen Akdağ, asıl vurguyu yüzde 8.7 oranında şu an itibariyle oy alan Marksistlerin partisi Sol Parti'nin yükselişine yapıyor ve "Seçmen ideolojik oy kullandı" saptamasını yapıyor. Eğer bir seçim zaferinden söz edilecekse, bu Sol Parti'ninki oluyor. 

Ekonomi etkilenir 
Türkiye açısından Almanya seçimleri, AB müzakere sürecinde tam üyeliğin Topluluk içinde desteklenmesi boyutunda önem taşıyor. Alman ekonomisinin Türkiye'ye etkilerini de hesaba katmak gerekecek elbette. Sonuçta Almanya Türkiye'nin dış ticaretinde birinci sırada yer alan ülke. Yaklaşık 21 milyar dolarlık iki ülke dış ticaretinde, Almanya'ya yapılan ihracat 9 milyar dolara ulaşıyor. Almanya'daki Türk girişimleri ve istihdam olanakları ise ekonominin diğer etkenleri... 
Almanya'da "kriz" öngören seçim yorumcuları, iş dünyasının tedirginliğini de vurguluyorlar. 
Ancak Türkiye'nin öncelikli meselesi, Avrupa'daki dostları... AB yolculuğunda ortaya çıkan her sarsıntıda Başbakan Tayyip Erdoğan'a, İtalyan Başbakanı Berlusconi ve Schröder'den daha yakın kim oldu ki 

Schröder kalıcı mı 
Koalisyon olasılıklarının görüşüleceği Almanya'da, Merkel'in liderliğindeki Hıristiyan Birlik Partisi yüzde 35.2 ile, Sosyal Demokrat Parti'ye 1 puanlık fark atıyor. Bu küçük fark, siyasette büyük açıyla ele alınıyor. Kilit partiler Hür Demokratlar ve Yeşiller koalisyonun yönünü belirleyecek. Türkiye'nin AB'ye tam üyeliğine Schröder'den daha sıcak bakan bir oluşum beklenmiyor. 
Muhtemel bir koalisyonda Schröder'in yerine, SPD Genel Başkanı Franz Münefering ile yola devam edilme olasılığı da hiç düşük değil. Almanya için "erken seçimin" gündemden düşmeyeceği bir sürece doğru gidiliyor. 
Almanya seçimleri üzerinden tartışılan "ayrıcalıklı ortaklık" talebinin, AB rafının taze ürünü olarak tutulacağını söyleyebiliriz. 



</TEXT>
</DOC>
