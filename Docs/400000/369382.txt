<DOC>
<DOCNO> 369382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonyas07.html </URL>
<DATE> 2005/08/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kımız, sağlık deposu gibi... 
</HEADLINE>
<TEXT>

     Kısrak sütünden yapılan ve Orta Asya kökenli bir içecek olan kımızın, birçok hastalığın doğal ilacı olduğu bildirildi. 
     Uludağ Üniversitesi Ziraat Fakültesi Gıda Mühendisliği Bölümü öğretim üyesi Prof. Dr. Ekrem Kurdal, AA muhabirine yaptığı açıklamada, Orta Asya Türklerine göre, beşikten mezara herkesin içtiği kımızın, adını Kumane Nehri boyunca yaşayan "Kumans kabilesi"nden aldığını söyledi. 
     Kımızın günümüzde Kırgız, Kazak, Tatar, Özbek, İdil ve Ural Türkleri ile Moğollar ve Sibirya’daki Yakutlar tarafından üretildiğini ifade eden Kurdal, kımızın özellikleri ve çeşitli hastalıkların tedavisindeki olumlu etkilerinin birçok araştırmanın konusu olduğunu belirtti. 
     Bu nedenle Avrupa’da kısrak yetiştirme çiftliklerinin kurulduğunu ve kımız üretiminin yaygınlaştığını dile getiren Kurdal, kımızın birçok hastalığın doğal ilacı olduğunun çok eski tarihlerden beri bilindiğine dikkati çekti. 
     
     KIMIZIN YARARLARI 
     Kımızla tedavi hizmeti veren ilk hastanenin 1858 yılında açıldığını, daha sonra senatoryum şeklindeki tedavi merkezlerinin sayısının hızla arttığını anlatan Kurdal, kısrağın, vücuda alınması zorunlu olan C vitaminini sentezleyebilen bir hayvan olduğuna değinerek, şöyle konuştu 
     "Vücutlarında C vitamini sentezleyebilen hayvanlar tüberküloza yakalanmazlar ve bu hastalığa karşı bağışıklık maddelerine sahiptirler. Araştırmalar sonucunda tüberküloz etkeninin kısrak sütü yağında gelişmediği ortaya konulmuştur. Bu nedenle kımız, tüberküloz tedavisinde vazgeçilmez bir ilaç olarak yer almaktadır. Tedavi sırasında hastaya kımız verilmesi diğer ilaçların yan etkisini de ortadan kaldırmaktadır. Kımız, sindirim sistemi rahatsızlıklarında etkili bir ilaç olarak belirtilmektedir. Solunum yolu hastalıklarında kımızla tedavinin balgamı ortadan kaldırdığı, iştahın açılmasında etkili olduğu, hastanın kilo alarak sağlık durumunun düzeldiği bildirilmektedir. Kronik hepatit hastalıklarında kımızın iyileştirici etksi saptanmıştır. Kımız, damar sertliğine engel olan maddelerce zengin olduğundan kalp-damar hastalıklarının tedavisinde de kullanılabilen bir ilaçtır. Tüm organizma üzerinde tedavi edici özellikle sahip olan kımız, bağ dokusunda da olumlu etki göstererek yaraların kısa zamanda iyileşmesini ve kemiklerin kaynaşmasını sağlamaktadır." Kımızın böbreklerin daha iyi çalışmasını sağlayarak, sık idrara çıkma sonucu vücuttan toksinlerin atılmasına da yardımcı olduğuna dikkati çeken Prof. Dr. Ekrem Kurdal, "Kımız, Orta Asya Türkleri tarafından yıllardan beri üretilmekte ve sevilerek tüketilmektedir. 
     Türkiye’de Doğu Türkistan’dan gelen bir Kazak Türk’ü, İzmir bir kımız üretme çiftliği kurarak Türkiye’de bir ilke imza atmıştır. Böylece ülkemizde de kımızın üretilmesi ve tüketilmesi konusunda çalışmalara başlanmıştır" dedi. 
     
</TEXT>
</DOC>
