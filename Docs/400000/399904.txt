<DOC>
<DOCNO> 399904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun23.html </URL>
<DATE> 2005/12/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
BM yetkilisi Pakistan'da durum gerçekten zor... 
</HEADLINE>
<TEXT>

     Pakistan’ı vuran depremin üzerinden 8 hafta geçmesine rağmen binlerce depremzedeyi kurtarmak için çalışan BM’nin acil operasyonlarının başındaki Jan Vandemoortele, durumun gerçekten zor olduğunu söyledi. 
     Vandermoortele, Pakistan’ın başkenti İslamabad’da düzenlediği basın toplantısında, depremzedeleri kış koşullarından korumanın büyük zorluklarla yürütüldüğünü, durumun gerçekten çok zor olduğunu ifade etti. 
     Jan Vandemoortele, insanlardaki karamsarlığın meteorolojik koşullar ya da dağlık bölgedeki koşullardan daha tehlikeli hale geldiği uyarısında bulundu ve depremzedelere güvenli sistemle ısıtılan çadırlar, kış koşullarına uygun çadırlar ve daha sağlam barınak yapabilmek için "ondülin levhalar" temin edilmesinin, BM’nin başlıca üç önceliği olduğunu söyledi. 
     İnsanların Pakistanlı yetkililerin ödediği tazminatlarla kendi başlarına barınaklar inşa etmeye başladığını, ancak bu barınakların ya da dağıtılan çadırların kış koşullarına uygun olmadığını belirten yetkili, acil gıda stoklarının oluşturulduğunu, dağıtılan yiyeceklerin daha uzun süre dayanması için kısıtlandığını kaydetti. 
     Okulların açıldığını, ancak genellikle çadırlarda ders yapıldığını belirten yetkili, çocukların soğukta kaldığını söyledi. Vandemoortele, "Karşılaştığımız en kötü düşman dağlar ya da kış değil, karamsarlık" dedi. 
     
</TEXT>
</DOC>
