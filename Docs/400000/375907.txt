<DOC>
<DOCNO> 375907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/ekonomi/eko02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Çin mallarına kapıyı açıyor 
</HEADLINE>
<TEXT>


Çin'den ithal edilen kota fazlası ürünlerin 2006 kotasından indirilme şartıyla AB ülkelerine girişine izin verilecek. Türk testilciler bu anlaşmanın kendilerini olumsuz etkilemesini beklemiyor 

EKONOMİ SERVİSİ 

Avrupa Birliği AB ve Çin, kotaların dolması üzerine ithalatına izin verilmeyen 80 milyon parça tekstil ürünüyle ilgili uzlaşmaya vardı. Varılan anlaşmaya göre, AB ülkeleri gümrüklerinde kalan Çin mallarının yarısının girişine izin veriliyor, girişine izin verilecek ürünlerin diğer yarısı da 2006 kotasından indirilecek. 

Onay gerekiyor 
2005 ile 2007 tarihleri arasında 10 kategoride Çin'in AB'ye yapacağı tekstil ihracatı yüzde 8 ile 12.5 arasında sınırlandırılmıştı. Alıcıların bu kotayı kısa süre içinde tüketmeleri üzerine çok sayıda Çin malı AB kapılarına yığılmıştı. Avrupa Komisyonu'nun ticaretten sorumlu üyesi Peter Mandelson ve Çin Ticaret Bakanı Bo Şilay'ın dün Pekin'de gerçekleştirdiği görüşmede varılan anlaşmanın geçerlilik kazanması için 25 üye ülkenin onayı gerekiyor. 

'Anlaşma bizi etkilemez' Çin mallarının AB kapılarında yığılmasıyla ihracat avantajı elde eden Türk tekstil ve hazırgiyim sektörünün temsilcileri, varılan yeni anlaşmanın Türkiye'yi etkilemesini beklemediklerini söyledi. 
İHKİB Başkanı Süleyman Orakçıoğlu, "Zaten 2005 limitleri doldu. Siparişlerin çoğu önceden verilmiş ve parası ödenmiş. Ama AB'nin iki ay önce yapılan bir anlaşmayı yok sayması ciddiyetsizliktir" dedi. TRİSAD Başkanı Oktay Eryılmaz ise "Serbest olsa da bu malların çoğu çekilmeyecek. Biz gümrükte kalan Çin mallarının ikamesini yaptık. Şu an yüklemeler devam ediyor" dedi. 


</TEXT>
</DOC>
