<DOC>
<DOCNO> 379226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonsiy02.html </URL>
<DATE> 2005/09/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
3 bin memur AKP döneminde geri döndü 
</HEADLINE>
<TEXT>

     Daha önce kendi istekleriyle memurluktan çekilen 3 bin kişi, AKP hükümetleri döneminde geri dönmek için başvurup yeniden memuriyeti seçti. 
     CHP Tekirdağ Milletvekili Enis Tütüncü’nün Başbakan Recep Tayyip Erdoğan’a yönelttiği konuyla ilgili soru önergesini yanıtlayan Maliye Bakanı Kemal Unakıtan, bütçe yasalarıyla 2003, 2004 ve 2005’te toplam 123 bin kadro tahsis edildiğini, ancak 2003 ve 2004 için tahsis edilen 75 bin kadrodan 66 bin 174’ünün ÖSYM tarafından yapılan yerleştirmelerle kullanıldığını bildirdi. 
     
     ESKİ BAKAN VE MİLLETVEKİLLERİ DE BU HAKTAN YARARLANABİLİYOR 
     Unakıtan, 3 bin kişinin ise Devlet Memurları Yasası’nın 92.maddesi kapsamında yapılan atamalardan oluştuğunu 
     bildirdi. Unakıtan’ın 3 bin kişilik grup ile ilgili verdiği bilginin karşılığı ise, daha önce memurluktan kendi istekleriyle ayrılanların AKP döneminde geri dönmek için yaptıkları başvuruların kabul edilerek işe başlatılan memur sayısının 3 bin kişi olduğu anlamına geliyor. Yasa uyarınca, "Memurluktan Çekilenlerin Yeniden Atanmaları" durumunda bu kişiler, iki defadan fazla olmamak üzere memurluktan kendi istekleriyle çekilenler veya Devlet Memurları Yasası hükümlerine göre çekilmiş sayılanlar tekrar memurluğa dönmek isterlerse, ayrıldıkları sınıfta boş kadro bulunması ve bu sınıfın niteliklerini taşımaları koşuluyla ayrıldıkları tarihte aldıkları aylık derecesine eşit bir derecenin aynı kademesine veya diğer bir sınıfta eşit derecedeki kadrolara atanabiliyor. Ayrıca daha önce milletvekilliği veya bakanlık yapmış olanlar da bu haktan yararlanabiliyor. Bu durumda yasama görevinde veya bakan olarak geçirilen her yıl bir kademe ilerlemesi ve her iki yıl bir derece yükselmesine esas olacak şekilde değerlendiriliyor. Unakıtan, 66 bin kişi içerisinde 38 bin öğretmen, 10.437 emniyet mensubu, 2.500 sağlık personeli bulunduğunu da açıkladı. Maliye Bakanı Kemal Unakıtan kadroların 4.826’sını ise kullanmadıklarını ifade etti. Unakıtan, 2005 yılında ise ÖSYM tarafından 12 bin kişinin kamuda işe yerleştirildiğini, bunların 10 bininin ise öğretmen olduğunu da duyurdu. Unakıtan, kamu kurum ve kuruluşları ile iştiraklerinde 2003 yılında 76.622, 2004 yılında 80.223 ve 2005’te ise 17.416 olmak üzere toplam 174 bin 271 kişinin de sigortalılık yönünden SSK ile ilişkilendirildiğini de açıkladı. 
     
</TEXT>
</DOC>
