<DOC>
<DOCNO> 399949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko20.html </URL>
<DATE> 2005/12/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Balıkçılar, hamsiden de umutlu 
</HEADLINE>
<TEXT>

     Karadeniz’de son yılların en bol palamut sezonunu yaşayan balıkçılar, hamsi için de umutlu. 
     Akgün Balıkçılık Firması yetkililerinden Osman Çağlar, AA muhabirine yaptığı açıklamada, 1 Eylül’de başlayan balık avı sezonunun oldukça bereketli geçtiğini belirterek, "Son yılların en bol palamut sezonunu yaşıyoruz. Balıkçı tekneleri bir seferde bin, 2 bin adet palamut avlayabiliyor" dedi. 
     Palamudun çok bol olduğundan tanesi toptancıya 80 YKr. ile 1.25 YTL, piyasada ise 1.5-2.5 YTL arasında değişen fiyatlardan satıldığını söyleyen Çağlar, "Balıkçılıkla geçinen kesim palamut avından azımsanmayacak düzeyde para kazanırken, dar gelirli vatandaş da ucuz fiyata balık yeme imkanı buldu. Balıkçılar artık, ekonomik olmadığı için palamut avına çıkmıyor" diye konuştu. 
     Hamsinin şu ana kadar istenen düzeyde yakalanamadığını ifade eden Osman Çağlar, bunda palamudun fazla olması, hava sıcaklıklarının mevsim normallerinin üzerinde seyretmesinin etken olduğunu belirterek, şunları kaydetti 
     "Şartların elverişli olması halinde hamsinin de bol olacağını tahmin ediyoruz. Hamsi Karadeniz’de dağınık sürüler halinde ve açıkta dolaşıyor. Hem deniz suyunun sıcak olması hem de palamut tarafından kovalandığı için kıyıya yanaşamıyor. Bu nedenle günde ancak 300-500 kasa hamsi yakalayabiliyoruz. Havaların soğuması, denizin dalgalı olması ve palamut avının sona ermesiyle sürülerin toplanacağını ve bereketli bir hamsi avı sezonu yaşayacağımızı düşünüyoruz." Çağlar, hamsinin piyasada 2-2.5 YTL’den satışa sunulduğunu, miktarın artmasıyla fiyatların da düşeceğini kaydetti. 
     
</TEXT>
</DOC>
