<DOC>
<DOCNO> 363845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun17.html </URL>
<DATE> 2005/07/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fischer Türkiye'ye üyelik için tüm imkanları vermeliyiz 
</HEADLINE>
<TEXT>

     Almanya Dışişleri Bakanı Joschka Fischer, gelecekte AB üyesi olabilmesi için Türkiye'ye tüm imkanların verilmesi gerektiğini söyledi. 
     Fischer, ''Bild am Sonntag'' gazetesine verdiği demeçte, ''Öncelikle Merkel'in CDU Genel Başkanı başbakan olmasını önlemek istiyorum. Çünkü Merkel, Türkiye'nin yüzüne kapıyı kapatır. Bu en büyük endişelerimden biri. Bunun tam tersinin yapılması doğru olacaktır. Türkiye'ye günün birinde AB üyesi olabilmesi için tüm imkanları vermeliyiz'' dedi. 
     
     ABD 
     Fischer ayrıca, ABD ile ilişkilerin çok iyi tutulması gerektiğine inandığını belirterek, ''Irak savaşına 'hayır' cevabı vermek benim için kolay olmadı. Ancak bugün bile Irak'a girilmesi için öne sürülen gerekçelere inanmıyorum. Bunun sonu düşünülmemişti. İttifak bağlılığı büyük bir erdem, ancak bu mantığın ortadan kalkmasına neden olmamalı'' diye konuştu. 
     Cumhurbaşkanı Horst Köhler de Mısır'daki terör saldırılarıyla ilgili olarak gazeteye yaptığı açıklamada, şunları kaydetti 
     ''Teröristlerin körü körüne sergilediği nefret hiçbir nedenle haklı gösterilemez. Terör hiç ayrım yapmadan Şarm El Şeyh'de yabancıları ve Mısırlıları, Müslümanları, Hıristiyanları ve Yahudileri vurdu. 
     Terör, özgürlüğe, barışa ve hoşgörüye karşı. Bu değerleri kararlı bir şekilde savunmak devletler topluluğunun görevidir.'' 
     
</TEXT>
</DOC>
