<DOC>
<DOCNO> 351535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy09.html </URL>
<DATE> 2005/06/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yılmaz ve Taner'in Yüce Divan'daki duruşmasında gazeteciler dinlenecek 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner’in Yüce Divan’da yargılandığı davanın yarın yapılacak duruşmasında tanıkların dinlenilmesine devam edilecek. 
     Duruşmada, gazeteciler Sedat Ergin, Tuncay Özkan, İsmet Berkan, Uğur Dündar ve işadamları Turan Akköprülü, Ahmet Nazif Zorlu, Hayyam Garipoğlu, Erol Aksoy ve Ali Avni Balkaner tanık olarak dinlenilecek. 
     Yüce Divan’a sevk kararında, Mesut Yılmaz ve Güneş Taner’in, "Türkbank ihalesi sürecinde ihalenin yapımında ve fiyat oluşumunda fesat karıştırmak suretiyle güdümünde bir medya düzeni kurmak için tüm organizasyonları gerçekleştirdiği, böylece siyasi rant amaçladığı, ayrıca Türkbank ihalesi ile doğrudan ilişkisi bulunmayan üçüncü şahıs konumundaki Kamuran Çörtük’e ihalede üstlendiği aracılık misyonunun karşılığı olarak Genç TV’nin bedelsiz olarak verilmesini sağladığı" öne sürülüyor. 
     Kararda, Yılmaz ve Taner’in bu eylemlerine uyan Türk Ceza Kanunu’nun 64. maddesinin birinci fıkrası delaletiyle "devlet alım-satımına fesat karıştırmak" suçunu düzenleyen 205 10 yıldan aşağı olmamak üzere hapis , ceza artırımı ve memuriyetten men cezası öngören 219 1-4 ve 33. maddeleri uyarınca cezalandırılmaları isteniyor. 
     
</TEXT>
</DOC>
