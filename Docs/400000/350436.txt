<DOC>
<DOCNO> 350436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur15.html </URL>
<DATE> 2005/06/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çocuklarını okula göndermeyen eşinden boşanıyor 
</HEADLINE>
<TEXT>

     Neşet KARADAĞ DHA 

      ADANA'da 39 yaşındaki Şerife Uludağ, 2'si kız 4 çocuğunu okula göndermeyip tarlada çalıştırmak istediğini iddia ettiği eşi aynı yaştaki Arif Uludağ'dan boşanmak için mahkemeye başvurdu. Kızlarının okuyup ekonomik özgürlüklerini kazanmasını istediğini belirten Şerife Uludağ, Eşim işsiz. Çocuklarımı tarlada çalıştırıp geleceklerini karartmak istiyor. Belki boşanırsam çocuklarım bende kalır da okuturum'' dedi. 
     İmamoğlu İlçesi'ne bağlı Sayca Köyü'nde 20 yıl önce evlenen Uludağ çiftinin, 19 yaşındaki Hatice, 18 yaşındaki Erhan, 16 yaşındaki Semih ve 13 yaşındaki Şermin adında 4 çocukları oldu. Köyden, Adana kent merkezindeki Meydan Mahallesi, 56 Sokak'taki bir eve taşınıp, yıllık 750 YTL kira ödeyen Arif Uludağ, işsiz kalınca, eve katkıları olur düşüncesiyle çocuklarını okuldan almak istedi. Eşinin bu kararına Şerife Uludağ karşı çıktı ve çocuklarını okutmakta direndi. Ancak, eşinin, Çocuklara bakamıyorum. Köye dönüp hep beraber tarlada çalışacağız. Okudukları yeter'' diye diretmesi üzerine Şerife Uludağ, soluğu Adliye'de aldı. Çocuklarını okula göndermek istememesi ve işsiz olması nedeniyle eşinden boşanmak için nöbetçi Aile Mahkemesi'ne başvurdu. 
     Kızı Hatice'nin lise son sınıfta okuduğunu ve ÖSS'ye hazırlandığını, Erhan, Semih ve Şermin'in ise yatılı okullarda okuduklarını belirten Şerife Uludağ, şunları söyledi 
     Biz yoksul bir aileyiz. Eşim çalışmıyor. Ben bazen temizliğe gidiyorum bazen de yaşlı insanlara hastanelerde para karşılığı refakatçılık yapıyorum. Bizim yaşadığımız bu sıkıntıyı çocuklarımın yaşamasını istemiyorum. O yüzden okuyup bir meslek sahibi olmalarını istiyorum. Özellikle kızlarımın okuyarak ekonomik özgürlüklerini kazanmasını çok arzuluyorum. Çocuklarımın hepsi de okumak istiyor. Babalarının köye götürmek istemesi üzerine hepsinin morali bozuldu. Çocuklarımın okuması için eşimden boşanmaya karar verdim. Eşim ile görüştük, o da Sen bilirsin’ dedi.'' 
     
</TEXT>
</DOC>
