<DOC>
<DOCNO> 372046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo04.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz bekleyişi 
</HEADLINE>
<TEXT>



Ankaragücü maçının devre arasında oyundan alındıktan sonra stadı terkeden Gökdeniz'e verilecek ceza için Şenol Güneş'in raporunun beklendiği bildirildi. 
Geçen hafta, "Bundan sonra oyuncularımın yapacağı hiçbir uygunsuz hareketi kabul etmeyeceğim. Hepsine ceza verilecek" diyen Güneş'in, Gökdeniz hakkındaki raporu önümüzdeki günlerde vereceği öğrenildi. Kulübün ceza ve prim yönetmeliğine göre, "Oyundan çıkarken uygunsuz hareket yapmanın cezası" 1000 YTL'den başlıyor. 
Bahis skandalına karıştığı iddiasıyla geçen hafta içinde tedbirsiz olarak Ceza Kurulu'na sevkedilen Gökdeniz'in bu yüzden moralinin bozuk olduğu öğrenildi. 
Yönetim Kurulu üyeleri ise Gökdeniz'e sahip çıktı. Yıldız oyuncunun büyük moral desteğe ihtiyacı olduğunu belirten yöneticiler, "Bu aşamada yapılacak bir hareket, onu bütünüyle kaybetmemize neden olur. Gökdeniz bizim değerimiz ve ona sahip çıkmalıyız" dediler. 

Kürşat imzalıyor 

Bordo - Mavili yönetim, Beşiktaşlı Kürşat'ın transferinde mutlu sona ulaştı. Tarafların dört yıllık sözleşme konusunda anlaşmaya vardığı, Kürşat'a yıllık 700 bin YTL ödeneceği bildirildi. Bugün imza atması beklenen tecrübeli oyuncu, "Beşiktaş'ın bu sezon şampiyon olması çok zor. Çünkü içerde herkes birbirleriyle sorun yaşıyor" açıklamasını yaptı. 

Güneş'in zaferi 

Trabzon, Şenol Güneş yönetiminde ligde başarılı sonuçlar alıyor. Bordo-Mavililer, Güneş yönetiminde çıktığı 20 lig maçında 15 galibiyet, 3 beraberlik ve 1 mağlubiyet aldı. Karadeniz ekibi söz konusu karşılaşmalarda 46 gol atarken, kalesinde 18 gol gördü. Trabzon, Güneş yönetiminde son yenilgisini 30 Nisan 2005'te Fenerbahçe önünde 2-1'lik sonuçla aldı. 


</TEXT>
</DOC>
