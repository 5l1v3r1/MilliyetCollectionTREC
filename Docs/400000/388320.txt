<DOC>
<DOCNO> 388320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo11.html </URL>
<DATE> 2005/10/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Dünyanın en hızlı motosiklet sürücüleri İstanbul trafiğinden korktu 
</HEADLINE>
<TEXT>

     Dünyanın en hızlı motosikletleri ve yarışçılarının mücadele edeceği ve 21-23 Ekim'de İstanbul Park'da gerçekleştirilecek Moto GP'ye katılacak olan Honda sürücüleri İstanbul trafiğinden bir hayli korktular. 
     Yarışlar ile ilgi olarak Honda sürücüleri İtalyan Morco Melandri, ABD'li Nicky Hayden ve 2500 CC'de dünya şampiyonu İspanyol Dani Pedrosa The Marmara Oteli'nde basın toplantısı düzenlediler. 
     Melandri, İstanbul ile ilgili izlenimlerinin sorulması üzerine, burada bulunmanın kendisi için oldukça zor olduğunu ifade ederek, ''Dün akşam geldim ve uzun bir süre otelimi bulamadım. Burada yaşayan İtalyan bir kişi bana yardımcı oldu. Dün sabah uyandığımda penceremden baktığımda gördüğüm cadde arabalardan oluşan nehir gibi geldi, çok korktum. Umarım hafta sonunda böyle olmaz'' dedi. 
     İstanbul'un kendi yaşadığı yer gibi tarihi bir şehir olmasından dolayı memnun olduğunu anlatan Morco Melandri, ''Ben tarihi yerleri çok severim. Umarım önümüzdeki sene şehri gezebilmek için daha fazla vakit ayırabilirim'' ifadesini kullandı. 
     Pedrosa ise kendileri için yarışların yapıldığı şehirlerin değişmesinin çok iyi olduğunu ifade ederek, ''Yarışların yapıldığı şehirler için de iyidir, dünyaya kendilerini tanıtabiliyorlar. İstanbul'da trafik korkunç. İnsanlar scooter kullansa daha rahat ederler'' şeklinde konuştu. 
     Hayden de İstanbul'da genel olarak her şeyin iyi gibi göründüğünü ifade ederek, ''İnsanlar çok iyi. Devasa bir şehir gibi geldi bana. Çok büyük bir ülkeye geldiğimizi biliyorum. Moto GP bütün dünyada biliniyor. İnsanlara bir şans verilirse gerçekten bu sporun çok eğlenceli olduğunu görebilirler'' dedi. 
     
     
     PİSTİ BEĞENDİLER 

     Yarışın yapılacağı İstanbul Park Pisti'ni beğendiklerini ifade eden sürücüler, mücadelenin oldukça heyecanlı ve zevkli geçeceğini kaydettiler. 
     Hayden, pistin düz gibi göründüğünü ancak iniş çıkışlarının bulunduğunu ifade ederek, ''Bu benim sevdiğim bir şey, aslında daha fazlasını istemek hata olur, hızlı virajları severim'' ifadesini kullandı. 
     Melandri de aynı izlenimlere sahip olduğunu belirterek, ''Kendi motosikletimizle de denememiz lazım. Çok güzel ve zevkli bir yarış olacak'' dedi. İtalyan sürücü, araba yarışı için tasarlanan pistlerin kendileri için biraz garip olduğunu, ancak kolay gibi görünen virajlarda hata yapmanın daha kolay olduğunu söyledi. 
     
     HEDEF ROSSİ'Yİ GEÇMEK 

     Moto GP'de ikincilik için mücadele eden Melandri ve Hayden, hedeflerinin dünya şampiyonu Valentino Rossi'yi geçmek olduğunu söyledi. 
     Rossi'nin gelecek yılın ardından Formula 1 yarışlarında mücadele edeceğini vurgulayan sürücüler, ''Bizim için onun gibi bir idol ile mücadele etmek bile büyük bir onur. Genciz ve onu geçmek için mücadele ediyoruz. Ama o Moto GP'yi bırakmadan biz kendisini geçmek istiyoruz. Bunun için gelecek yıl bizim için büyük bir şans. Çok çalışarak bunu başaracağımıza inanıyoruz'' diye konuştular. 
     
</TEXT>
</DOC>
