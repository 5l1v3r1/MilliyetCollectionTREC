<DOC>
<DOCNO> 380179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yazar/guclu.html </URL>
<DATE> 2005/09/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türbandan sonra şimdi de etek 
</HEADLINE>
<TEXT>


Başbakan Erdoğan ve bakanlar, türban tartışması ne zaman gündeme gelse, kızlarımızın başındaki örtülere değil, kafasının içindekilere bakın diyorlardı. Kimileri de bir metre bez parçası neden bu kadar tartışılıyor ki diye tartışmaya yeni bir boyut kazandırıyorlardı. Şimdi bu tartışmalara bir yenisi daha eklendi. Kız öğrencilerimizin artık sadece başlarındaki örtü değil, bacaklarındaki örtü de demagoji konusu olacak. 
Eğitimin bin tane sorunu varken etekler şu boyda mı, yoksa bu boyda mı olacak diye genelge yayımlamak, umarız dikkatleri farklı noktalara çekmek için suni olarak yaratılmış bir gündem maddesi değildir... 
Müsteşar Necat Birinci imzasıyla yayımlanan kılık kıyafet genelgesinde pek çok madde var. Ama bir madde var ki hepsine bedel. Keşke tek maddeli bir genelge olarak şu şekilde yayımlansaydı 
"Kıyafetler, ekonomik, sade ve pedagojik esaslara uygun olmalıdır." 
Bu tek maddede zaten her şey ifade ediliyor. Gerisi okul müdürlerine ve öğrencilere kalmış. Eğer siz hemen her konuda duyarlılığı olan öğrenciler yetiştiriyorsanız, takıntılara hiç gerek yok. 

Dağ fare doğurdu 
Sözleşmeli öğretmen kadroları açıklandığında, on binlerce işsiz öğretmen büyük bir heyecana kapıldı. Nihayet işsizlikten kurtulacaklardı. Günlerce başvuruların başlamasını, ardından da tayinleri beklediler. Ama sanki dağ fare doğurdu. En az 650 milyon lira olacak denilen maaşlar, kuşa döndü. Ne kadar ders saati o kadar ücret mantığıyla, yeterince ders saati bulunmayan okullarda öğretmenler 200 milyon lira maaşa mahk m edildi. İşte size bir örnek 
"İngilizce öğretmeniyim. Tayinim 8 sınıflı, 150 öğrencili bir köye çıktı. Okul müdürüyle konuştum. Haftada 8 saat dersimin olduğunu ve karşılığında ayda 200 milyon lira civarında bir maaş alacağımı söyledi. Köyde ve yakınlarda başka okul olmadığı için diğer okullara gidip bu maaşımı yükseltmem mümkün değil. Ailem Zonguldak'ta, 200 milyon lira ile Kastamonu'nun bir dağ köyünde nasıl geçineceğim Gitmeyi düşünmüyorum..." 
Benzeri o kadar çok mesaj geliyor ki şaşmamak elde değil. Ataması yapılanların 30 Eylül'e kadar işbaşı yapmaları gerekiyor. Görünen o ki çok fazla fire olacak .. 

OKS'de şaşırtan gelişme 
Anadolu liselerinde 3. kayıt dönemi açmayarak, yüzlerce kontenjanın boş kalmasına, velilerin de çılgına dönmesine neden olan MEB, bir inanılmaza daha imza attı. 
Bakan adına Ortaöğretim Genel Müdürü Kemal Altun imzasıyla yayımlanan genelgede, kontenjan açığı bulunan okulların, bu boş kontenjanlara öğrenci alma yerine, açıktan kaynaklanan sınıfları kapatmaları önerildi. 
İşte bu acayip genelgenin, uygulamanın nasıl olacağına yönelik son bölümü 
"Okula toplam kaydedilen öğrenci sayısı, anadolu liselerinde 30'a, fen ve sosyal bilimler liselerinde 24'e bölünerek şube sayısı belirlenecektir. OKS kılavuzunda toplam kontenjanı 6x30 180 olan bir okulda, 148 öğrencinin kayıt yaptırdığını varsayalım. Buna göre kayıt yaptıran öğrencilerin şube dağılımı 6 şube şeklinde olmayıp, 5x30 150 olarak, 5 şube şeklinde olacaktır. 5 şubeye göre iki kişilik kontenjanlara ise ilgi a kılavuz hükmü gereğince yeni öğrenci alımı yapılmayacaktır." 
Dahiyane bir çözüm değil mi Yeni sınıf açacaklarına, olanı da kapatıyorlar. 
Osmanlı Maarif Nazırı'nın dediği gibi aslında tüm okulları kapatsalar, sorunlardan hepten kurtulacaklar. Bakalım ona sıra ne zaman gelecek 



</TEXT>
</DOC>
