<DOC>
<DOCNO> 367592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun21.html </URL>
<DATE> 2005/08/06/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yunanistan'da sağanak maddi hasara yol açtı... 
</HEADLINE>
<TEXT>

     Yunanistan'da, özellikle ülkenin kuzey kesimlerinde dün akşamdan beri etkili olan doluyla karışık sağanak maddi hasara neden oldu. 
     Larisa, Selanik, Kavala bölgeleri ile Taşyüz Taşos adasında çok sayıda ev ve dükkanı su bastı. Selanik bölgesinde yüzlerce hayvanın sel sularında telef olduğu bildirildi. 
     Ülkenin kuzeyindeki tüm bölgelere yağan dolunun tarım arazilerinde büyük hasara neden olduğu bildirildi. 
     Bu arada, Batı Trakya'da da dün akşam saatlerinde yağan doluyla karışık yağmur İskeçe ile Gümülcine kentleri ve çevresinde büyük maddi zararlara yol açtı. 
     Gümülcine'de Alankuyu mahallesinde bazı evleri su basarken, Kalfa köyünün içinden geçen çayın taşması sonucunda çay kenarında bulunan 20'nin üzerinde ev ve ahır sular altında kaldı, çok sayıda tarım aracı ile özel otomobil sel sularına kapıldı. 
     Gümülcine'nin kuzeyinde bulunan Bulduklu köyünde de yarım saatten fazla yağan dolu köydeki tüm evlerin çatılarında büyük hasara neden olurken, dolu nedeniyle çatıları çöken bazı evler sular altında kaldı. 
     Bölgedeki kara ve tren yollarında da büyük hasarlara yol açan yağışlar nedeniyle Gümülcine-İskeçe arasında tren seferleri durduruldu. 
     Meteorolojiden yapılan açıklamada, sağanağın yarından itibaren bölgeyi terk etmesinin beklendiği bildirildi. 
     
</TEXT>
</DOC>
