<DOC>
<DOCNO> 363657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/soneko05.html </URL>
<DATE> 2005/07/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta dolar geriledi... 
</HEADLINE>
<TEXT>

     Uluslararası piyasalarda geçen hafta ABD Doları, İngiliz Sterlini dışında önemli paralar karşısında gerilerken, altın fiyatları yükseldi. 
     ABD Merkez Bankası Başkanı Alan Greenspan'ın hafta içinde ABD Kongresi'ne bilgi verirken faiz oranlarının artmaya devam edeceğini ima etmesi ABD Doları'nın kısa bir süre değerlenmesine yol açsa da bu durum uzun sürmedi. Dolar, hafta geneline bakıldığında inişli çıkışlı bir haftayı düşüşle tamamladı. 
     Londra'daki yeni terör olaylarının etkisiyle haftayı düşüşle kapatan bir başka para İngiliz Sterlini oldu. Sterlin, ABD Doları da dahil bütün önemli paralar karşısında değer yitirdi. 
     Hafta içindeki bir başka önemli gelişme, Çin'in uzun süredir gelen baskılar sonucunda ulusal parası yuen'i revalüe etmesi oldu. Yapılan revalüasyon Çin'in önemli dış ticaret ortaklarının istediği ölçüde olmasa da Japon Yeni'nin değerlenmesine yeterli oldu. 
     ABD Doları'nın uluslararası döviz borsalarında önemli para birimleri karşısında pazartesi ve cuma kapanış saatlerindeki değerleri şöyle oldu 
     
     
PARA BİRİMİ CUMA PAZARTESİ Japon Yeni 110.90 111.91 İsviçre Frangı 1.2891 1.2937 Kanada Doları 1.2135 1.2164 
     Londra döviz piyasasında pazartesi günü 1.2052 dolarda kapanan avro, cuma kapanışta 1.2126 dolara çıktı. 
     Aynı borsada pazartesi 1.7480 dolarda kapanan İngiliz Sterlini ise hafta sonuna girerken 1.7456 dolara geriledi. 
     
     ALTIN FİYATLARI 
     Bazı borsalarda altının onsunun pazartesi ve cuma kapanış saatlerindeki fiyatları şöyle 
     
     
BORSA CUMA PAZARTESİ Londra 424.80 421.50 Zürih 424.50 420.90 Hong Kong 426.75 421.65 
     Londra Borsası'nda dün 6.97 dolardan kapanan gümüşün ons fiyatı ise bugün öğle saatlerinde 7.12 dolara çıktı. 
     
     MENKUL KIYMET PİYASALARI 
     Microsoft gibi büyük şirketlerin beklenenin üzerinde kar açıklamasının etkisiyle New York Borsası haftayı yükselişle tamamladı. 
     Borsanın temel göstergelerinden Dow Jones Endeksi hafta sonunda hafta başına göre yüzde 0.1 artıp 10,651.18 puana çıkarken, asıl önemli artış yüksek teknoloji şirketlerinin kağıtlarını izleyen Nasdak Endeksi'nde oldu. Söz konusu endeks hafta içinde yüzde 1 artarak 2,179.74 puana çıktı. 
     Avrupa borsalarında da geçen hafta yükseliş eğilimi vardı. 
     Terör korkusuyla geçen gergin bir haftaya rağmen, Londra Borsası'nın FTSE 100 Endeksi haftayı 11 puan kazançla 5,241.8 puanda tamamladı. 
     Daha parlak bir hafta geçiren Frankfurt borsasında ise cuma gününü 4,836.9 puanda bitiren DAX Endeksi'nin haftalık kazancı 124 puan idi. 
     Paris Borsası'nın CAC-40 Endeksi de hafta içinde 41.75 puan yükselip 4,415.52 puanda kapandı. 
     Tokyo Borsası ise haftayı düşüşle tamamlayan tek büyük borsa oldu. Borsanın temel göstergesi Nikkei Endeksi 91.68 puanlık haftalık kayıpla 11,695.05 puanda kapandı. 
     
</TEXT>
</DOC>
