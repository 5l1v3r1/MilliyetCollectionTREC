<DOC>
<DOCNO> 396138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur13.html </URL>
<DATE> 2005/11/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Görevine dönmeye çalışan polisten AİHM'e başvuru... 
</HEADLINE>
<TEXT>

     İstanbul’da düzenledikleri bir trafik kazası tespit tutanağı nedeniyle 7 yıl önce "meslekten çıkarma" cezası alan iki polis memurundan birinin görevine iade edilmesine karşın, Oktay Çevik’in mesleğe kabul edilmeyişi, Avrupa İnsan Hakları Mahkemesi’ne AİHM taşındı. 
     Çevik’in avukatı Murat Ülkü, AA muhabirine yaptığı açıklamada, 1996 yılında İstanbul’da düzenlenen "yanlış bir trafik kazası tespit 
     tutanağı" ile ilgili olarak, 1998 yılında tutanağı düzenleyen müvekkili Oktay Çevik ve diğer polis memuruna "meslekten çıkarma" cezası verildiğini kaydetti. Daha önce Adana’ya tayini çıkan diğer polisin, Adana’da açtığı davayı kazanarak görevine döndüğünü, ancak Oktay Çevik’in İstanbul’da açtığı davayı kaybettiğini belirten Ülkü, "Aynı tutanağı imzalayan iki arkadaştan biri görevine dönerken, benim müvekkilim 7 yıldır hukuk mücadelesi veriyor" dedi. Ülkü, "Türk hukuk sisteminin, tamamen aynı eylemi gerçekleştiren iki polisten birini haklı bulduğunu ve görevine iade ettiğini, diğerini ise teorik hukuk tartışmalarının içinde bıraktığını" ileri sürdü. Mesleğine geri dönemeyen müvekkili Oktay Çevik’in sosyal güvenlik haklarının elinden alınarak, "onur ve saygınlığının zedelendiğini" iddia eden Ülkü, şunları söyledi "Burada eşitlik ilkesine ve hukuka aykırılık çok net gözüküyor. Danıştay aşamasında disiplin cezaları ile ilgili af çıktı, karar vermeye gerek yok yönünde karar verildi. Bu karar üzerine af yasasına dayanarak işe iade talebinde bulunduk. İçişleri Bakanlığı ve mahkeme senin sadece disiplin cezan affedildi, sicilinden silindi, ama yasada senin işe geri alınmanı zorunlu kılan bir hüküm yok diyerek davayı reddetti. Bu nedenle 7 yıldır sürdürdüğümüz davayı AİHM’e taşıdık. Yaptığımız başvuru kabul edilerek elimizdeki delil ve belgeler istendi. Bir sonuç alacağımıza inanıyorum." 
     
</TEXT>
</DOC>
