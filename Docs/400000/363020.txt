<DOC>
<DOCNO> 363020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun16.html </URL>
<DATE> 2005/07/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İngiltere, 'Kızıl Ken'in sözlerini tartışıyor 
</HEADLINE>
<TEXT>

     İngiltere'nin başkenti Londra'nın, gençliğinde komünist görüşleri savunduğu için ''Kızıl Ken'' lakabıyla anılan Belediye Başkanı Ken Livingstone'ın ''Niye bir Musevi genç İsrail ordusuna katılıp savaşabiliyor ve İngiltere'ye kahraman olarak dönüyor da bir Müslüman genç Filistin'de savaşınca terörist oluyor '' sözleri tepkilere neden oldu. 
     Livingstone, ''Şiddete karşı çıkıyorum. Terörizme ve teröristlere karşı bir sempati duymuyorum. Sadece çifte standarda karşı çıkıyorum'' dese de tepkilerin hedefi olmaktan kurtulamadı. 
     İngiltere'de çok sayıda Musevi ve Müslümanın yaşadığını, Musevi bir gencin İsrail ordusuna katılmasının ve çok sayıda Filistinliyi öldürmesinin ''kutsal bir görev'' olarak addedildiğini, ancak Müslüman bir İngiliz gencin Filistin'deki kardeşlerini korumak için savaşması halinde ''terörist'' olarak nitelendiğini belirten Livingstone, toplumdaki değişik kesimler arasındaki tansiyonu yükseltmekle suçlandı. 
     Çifte standartların radikallerin ve terör örgütlerinin işini kolaylaştırdığını, bu kesimlere yeni militanlar kazandırdığını ifade eden Livingstone, Batının yaklaşımlarını gözden geçirmesi gerektiğini söyledi. 
     İngiliz Musevileri Kurulu tarafından yapılan açıklamada da Livingstone, dinler arasındaki ''gerilimi artırmakla'' suçlandı. Herkesin ortamı sakinleştirmek amacıyla işbirliği içinde olduğu bir dönemde Belediye Başkanı'nın yaptığı yorumun yanlış olduğunu söyleyen kurul sözcüsü, Livingstone'ı, ''Ortadoğu politikasını Londra sokaklarına taşımakla'' itham etti. 
     Livingstone'ın görüşlerinin bütünüyle yanlış olduğunu da savunan sözcü, Londra'da yetişmiş hiçbir gencin İsrail ordusuna katıldığına ya da çok sayıda Filistinliyi öldürdüğüne dair bir kanıt bulunmadığını söyledi. 
     
</TEXT>
</DOC>
