<DOC>
<DOCNO> 360086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko33.html </URL>
<DATE> 2005/07/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
IMF'den Türkiye'ye dönük teknik düzeltme... 
</HEADLINE>
<TEXT>

     Uluslararası Para Fonu IMF , Türkiye'ye dönük birinci gözden geçirmenin ertelenmesi açıklamasında düzeltmeye gitti. 
     Edinilen bilgiye göre, bu kapsamda IMF Birinci Başkan Yardımcısı Anne Krueger'in, daha önce birinci gözden geçirmeye dönük, ''IMF yönetimi'' olarak aldıklarını açıkladığı erteleme kararı, ''İcra direktörleri Kurulu'na dönük tavsiye kararı'' olarak düzeltildi. 
     Buna göre IMF yönetiminin tavsiyesine bağlı erteleme, şekilsel olarak IMF İcra direktörleri Kurulu'nda kesinlik kazanacak. Bu arada Kurul'dan aksi bir karar çıkması beklenmiyor. 
     Geçen hafta Krueger imzalı ilk açıklamada, IMF Yönetiminin, programın ilk gözden geçirilmesine ilişkin IMF İcra Kurulu toplantısının ertelenmesini 'uygun gördüğü' ifadeleri yer almıştı. 
     Krueger'in düzeltilerek IMF'nin internet sitesinde yayımlanan açıklamasında ise ''IMF yönetimi erteleme kararı vermiştir'' ifadesi yerine, ''IMF Yönetimi, programın ilk gözden geçirmesinin tamamlanmasını ele almaya yönelik, İcra Direktörleri Kurulu'na tavsiyesini erteleme kararı vermiştir'' denildi. 
     Buna göre IMF İcra Direktörleri Kurulu, IMF yönetiminin ''tavsiyesine bağlı'' erteleme kararını görüşecek. Böylelikle Türkiye'ye dönük birinci gözden geçirmenin ertelenmesi resmiyet kazanacak. 
     
</TEXT>
</DOC>
