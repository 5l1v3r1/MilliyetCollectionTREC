<DOC>
<DOCNO> 391438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy03.html </URL>
<DATE> 2005/11/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'de '3 yılda kime ne verdik' çalışması... 
</HEADLINE>
<TEXT>

     Başbakan Recep Tayyip Erdoğan, bayramdan sonra iktidarları döneminde değişik toplum kesimlerine sağladıkları ekonomik iyileşmeleri tek tek rakamlarla açıklayacak. 
     Başbakan Erdoğan’ın, seçim öncesi ve sonrasında yaptığı, "Bizden birinci, ikinci yılda kimse birşey beklemesin. Ama üçüncü yılda herkes cebine birşeyler girdiğini görecek" açıklaması paralelinde AKP’de, "İktidarda Üçüncü Yıl" başlıklı bir çalışma hazırlığı başladı. AKP yöneticilerinin ekonomi ile ilgili bürokratlarla birlikte hazırladığı çalışmada, ağırlıklı olarak ekonomik icraatlara yer verilecek. Çalışmada üç yılda enflasyon ve büyüme başta olmak üzere makro ekonomik dengelerin yanı sıra toplumun değişik kesimlerine yapılan iyileştirmeler rakamlarıyla anlatılacak. Bu çerçevede memur ve emeklilere yapılan ücret zamları, esnaf, çiftçi gibi toplum kesimlerine verilen kredi, borç, muafiyet ve aflar, asgari ücret, bölgelere ve meslek kesimlerine yönelik teşvikler çalışmada tek tek yer alacak. 
     Enflasyon, büyüme gibi alanlarda rekorlar kırıldığı, eğitim ve sağlıkta, "garip gurabaya" yardımlarda Cumhuriyet döneminde yapılanlara eşit adımlar atıldığı, AB ile müzakereler başlatılarak Cumhuriyet sonrasındaki en önemli projenin gerçekleştiği, ülkenin yabancı sermayenin ilgi odağı haline getirildiği anlatılacak çalışmada, üç yıl hedefi konmasına karşın geçen yıllarda da aslında vatandaşların cebine para girmeye başladığı savunulacak. 
     Dünyadaki petrol fiyatlarının astronomik artışına bağlı olarak ortaya çıkan petrol zamları dışında 3 yıllık dönemin, "Son 30-40 yılın en zamsız dönemi" ilan edileceği çalışmada, AKP’nin iktidarda iki yılının daha bulunduğu, ekonomide dengelerin yerine oturmasıyla bu iki yılın daha da iyi geçeceği belirtilecek. Çalışmada "Vatandaşın ekonomik olarak daha rahat etmesinin yaratılan istikrara bağlı olduğu" vurgulanarak, 2007’de yapılacak seçimlerde AKP’nin yine tek başına iktidar olması gerektiği mesajı verilecek. 
     Çalışma, bayram sonrasında Başbakan Erdoğan tarafından açıklanacak. 

ANKA 
     
</TEXT>
</DOC>
