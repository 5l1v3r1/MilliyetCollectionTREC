<DOC>
<DOCNO> 386682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko58.html </URL>
<DATE> 2005/10/14/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Bakan Tüzmen'den ihracat değerlendirmesi 
</HEADLINE>
<TEXT>

     Devlet Bakanı Kürşad Tüzmen, 2002 yılında Gaziantep'in ihracatının 600 milyon dolar civarında olduğunu, ancak bu rakamın 2004 yılında 1.3 milyon dolar seviyesine geldiğini söyledi. 
     Devlet Bakanı Tüzmen'i, Gaziantep Havaalanı'nda Gaziantep Valisi Lütfullah Bilgin, Büyükşehir Belediye Başkanı Asım Güzelbey ve Emniyet Müdürü Ali Yılmaz karşıladı. 
     Gaziantep Havaalanı'nda Şehitkamil Belediyesi mehteran takımı ile karşılanan Tüzmen, mehteran takımının çaldığı marşları bir süre dinledikten sonra mehteran takımı üyelerine teşekkür etti. 
     Daha sonra Gaziantep Emniyet Müdürlüğü'nü ziyaret eden Tüzmen, bina girişinde Polis tören mangası tarafından karşılandı. 
     Tüzmen, Gaziantep Emniyet Müdürlüğü'ne yeni atanan Ali Yılmaz'ın kısa zamanda da olsa büyük işler gerçekleştirmiş olduğunu, bütün kamu kurum ve kuruluşlarıyla birlikte Gaziantep'in özlenen çehresine kavuşturulması için herkesin elinden geleni yapacağını kaydetti. 
     Kendisinin de elinden gelen desteği vereceğini vurgulayan Tüzmen, Gaziantep'in çok yüksek bir performans gösteren, son 2-3 yıl içerisinde de ticaret hacmi çok ciddi bir şekilde artan, komşu ülkelerle ticaretin merkezi olma yolunda ilerleyen bir kent olduğunu ifade etti. 
     ''2002 yılında hatırlarsınız 600 milyon dolar olan ihracat seviyesi Gaziantep'in, 2004 yılında 1.3 milyar dolar seviyesine geldi. İki mislinden fazla arttı'' diyen Tüzmen, dolayısıyla bu hizmet sektörlerinde olağanüstü gelişmenin ve kültür ve turizm hizmetlerinde son derece hızlı bir biçimde yaşanan gelişmenin yanı sıra Gaziantep'in çok göç alan bir kent olmasının da emniyetin çalışmalarını önemli kıldığına dikkat çekti. 
     Emniyet Müdürü Ali Yılmaz ve bütün polis teşkilatının Gaziantep'in bütün sıkıntılarını giderilmesi için ellerinden geleni yapacaklarını kaydeden Tüzmen, sözlerini şöyle sürdürdü 
     ''Tabi hızla göç alan yerlerde yaşanan sıkıntıları burada da görüyorsunuz. Özellikle son bir aylık bilançoda da bu görünüyor. Ama bugüne kadar en azından geçen seneyle bu seneyi kıyasladığımız zaman suç oranlarındaki azalma ve bütün istatistiksel verilerde iyiye doğru gidişi gözlemlediğimiz için çok hızlı bir çalışmayla emniyet teşkilatımızın gerekli düzenlemeleri yapmasıyla önümüzdeki dönemi çok daha iyi bir şekilde beraberce aşacağız diye düşünüyorum. 
     Örnek çalışmalar yapılacaktır. emniyet teşkilatımızın yapacağı çalışma özellikle bugüne kadar yapılmamış yeni çalışmaları da içerecektir. Sizler de bütün kamu kurum ve kuruluşları ve özel sektör kuruluşları olarak gereken desteği vereceksiniz. Hep beraber Gaziantep'imizi, 3 Ekim tarihinden sonra AB içerisinde yer alan kentlerin de standardının üzerinde bir standarda getirmemiz lazım. Burada da emniyetin çalışmaları son derece önemli bir rol oynuyor.'' Tüzmen, daha sonra Gaziantep Emniyet Müdürü Ali Yılmaz'dan suç ve suç oranlarıyla ilgili bir brifing aldı. 
     Yılmaz, yaptığı konuşmada, Gaziantep Emniyet Müdürlüğü bünyesinde pek çoğu eskimiş durumda olan 398 aracın bulunduğunu, güvenlik ve trafik hizmetlerinin daha iyi verilebilmesi için araç sayısının arttırılmasına ihtiyaç duyulduğunu söyledi. 
     Ortalama 4 mahalle için 1 asayiş ekibinin hizmet verdiğini anlatan Yılmaz, Karataş yerleşim bölgesinde ilerde ilçe emniyet müdürlüğü olabilecek yapıda bir polis merkezi inşa edilmesi gerektiğini belirtti. 
     Yılmaz, ziyaret anısına Bakan Tüzmen'e bakır işleme tabak hediye etti. 
     
</TEXT>
</DOC>
