<DOC>
<DOCNO> 364330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun19.html </URL>
<DATE> 2005/07/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Son anket... Londra, 'bombalı' şehir olarak kalacak 
</HEADLINE>
<TEXT>

     İngiltere'nin başkenti Londra'da yaşayan halk, ''bombalı saldırı dehşetinin'', yaşadıkları kentin bir gerçeği haline geleceğine inanıyor. 
     The Times gazetesinin Populus araştırma enstitüsü aracılığıyla yaptığı anketin sonuçları, Londra halkının, İsrail'deki gibi intihar eylemleriyle iç içe bir yaşamın beklentisi içinde olduğuna işaret etti. 
     Ankette, ''bombalı saldırı dehşetinin'' kentin geleceğinde önemli bir yer tutacağına ve kentin bir gerçeği haline geleceğine inananların oranının yüzde 74 olduğu belirlendi. 
     Londralıların yarısından fazlası, ülkede yaşayan ve radikal İslami görüşleri savunan Müslümanların sınır dışı edilmesi görüşünü savundu. 
     Başbakan Tony Blair'in bugün muhalefet liderleriyle görüşmeler başlatacağı yeni terörle mücadele yasası konusunda, hükümetin istediğini yapabilmesine olanak tanınmasını isteyenlerin oranı yüzde 70 oldu. Bu kesim, polisin gözaltına aldığı bir terör zanlısını 14 gün yerine 90 gün boyunca mahkemeye sevk etmeden gözaltında tutabilmesine olanak sağlanması görüşüne de destek verdi. 
     Bu arada, The Times'ın anketi, 7 ve 21 Temmuz saldırılarından sonra Başbakan Tony Blair'e desteğin arttığını gösterdi. Anket sonuçlarına göre, geçen Ocak ayı itibariyle kişisel destek oranı 10 üzerinden 5.07 olan Blair'in bugünkü destek oranı 5.55'e kadar yükseldi. Blair, bu oranı daha önce sadece bir kez 5.75 ile Bağdat'ın düştüğü günlerde geçebilmişti. 
     The Guardian gazetesinin yayımladığı bir diğer anket ise İngiltere'de yaşayan Müslümanların üçte ikisinin son gelişmelerin ardından ülkeyi terk etme planları yapmaya başladığını gösterdi. 
     Bu duruma Müslümanlara karşı intikam saldırıları endişesinin yol açtığını yazan gazete, anketin, son saldırılardan bu yana binlerce Müslümanın ''İslam fobisi sonucu'' sözlü ya da fiziksel saldırılara maruz kaldığını gösterdiğini bildirdi. 
     İngiltere'nin Müslüman vatandaşlarının yüzde 63'ü artık kendileri için bu ülkede bir geleceğin kalmadığı görüşünü savunurken, bu oran 35 yaşın üzerindekiler arasında yüzde 67'ye kadar çıkıyor. 
     
</TEXT>
</DOC>
