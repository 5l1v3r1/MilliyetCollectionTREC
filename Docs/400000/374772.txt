<DOC>
<DOCNO> 374772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy18.html </URL>
<DATE> 2005/09/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çelik Devlet okullarında birinci mevki, ikinci mevki olmaz 
</HEADLINE>
<TEXT>

     Milli Eğitim Bakanı Hüseyin Çelik, bütün çocukların eğitimine aynı imkanı ve şartları sağlamak zorunda olduklarını belirterek, "Devlet okullarında birinci mevki, ikinci mevki uygulaması olmaz. Bu arızi bir durumdur, bunu bilmenizi isterim" dedi. 
     Çelik, Deniz Ticaret Odası’nda DTO , Milli Eğitim Bakanlığı ile Deniztemiz Derneği TURMEPA arasında imzalanan "5 Yıllık Eğitim Projesi" protokolü töreninin ardından, gazetecilerin sorularını yanıtladı. 
     Bir gazetecinin, "İstanbul’da bazı devlet okullarında ayrıcalıklı sınıf uygulaması yapıldığına" ilişkin basında çıkan haberleri hatırlatması üzerine Çelik, devletin asli varlık sebeplerinden birinin eğitim, sağlık, güvenlik ve adaleti yerine getirmek olduğunu söyledi. 
     Çelik, şöyle devam etti 
     "Bu bakımdan bütün çocuklarımızın eğitimine aynı imkanı ve şartları sağlamak zorundayız. Devlet okullarında birinci mevki, ikinci mevki uygulaması olmaz. Bu arızi bir durumdur, bunu bilmenizi isterim. 
     Biz bunun için çaba gösteriyoruz. Gerek bölgesel farklılıkları, gerekse bir ildeki okullar arasındaki kalite farkını azaltmaya yönelik büyük çabalarımız var. Ama bir sınıfta okul idaresi veya bir veli grubu özel bir bağışta bulunup da bir dersliği donatıp güzelleştirmişse, zaman zaman böyle uygulamalar yapılıyor. Tıpkı hastane odalarının tek tek güzelleştirilmesi gibi. Ama bu bir genel uygulama değildir. Bir genel tavır da değildir. Bizim tercihimiz değildir. Bu arızi bir durumdur. Bunu bilmenizi isterim." Bir gazetecinin, "Bu uygulama 6 yıldır devam ediyormuş" şeklindeki sözleri üzerine de Çelik, "16 yıldır da devam etse bu eğitim sisteminde genelleştirilecek bir şey değil. Doğru değil, arızi bir durumdur. Biz bunlara müdahale edeceğiz" dedi. 
     Çelik, "İstanbul’daki bu uygulama yasal mı" sorusu üzerine de şunları söyledi 
     "Elbette yasal da değil, doğru da değil. Bir veli okulun bir sınıfına, laboratuvarına sahip çıkıp, tamir ettirmişse, onarmışsa bu kötü yapmış anlamına gelmez. Deniz Ticaret Odası’nda bilgisayarlı eğitim için üyelerden katkı istedim. Bir veli de bir okulda böyle yapmışsa okulun bütün bölümleri böyle değil diye, o insanı aforoz etmenin anlamı yok. Biz varlıkta eşitliği esas alıyoruz, yoklukta eşitliği değil." 
     
     BAĞIŞ KONUSU 
     Milli Eğitim Bakanı Çelik, bazı okullarda bin, bin 500, 2 bin YTL’ye varan bağışlar alındığı yolunda iddialar bulunduğunun hatırlatılması üzerine de "Bağış paralarıyla ilgili telefon numaraları verdik ’veli adını yazarak, kendisine bu muameleyi reva gören, para almaya kalkışan okul idarelerini bize ihbar etsin’ dedik. 
     Ancak toplumumuz bunu yapmıyor" diye konuştu. 
     Ünite dergilerinin okullarda yasaklanıp yasaklanmadığına ilişkin bir soru üzerine de Çelik, ünite dergileriyle ilgili okullara genelge gönderdiklerini hatırlattı. 
     "Okullarda dergiyi kesinlikle yasakladık" diyen Çelik, bunu dergicilere, okul idarelerine, öğretmenlere ve velilere de duyurduklarını söyledi. Çelik, "Eğer bir veli akşam çocuğunun elinde dergi olduğunu görürse ve öğretmeninin ’bu dergiyi satın alması gerektiğini’ söylediğini ifade etmişse, bunu lütfen bize bildirsinler. 
     Kesinlikle yasak" şeklinde konuştu. 
     
</TEXT>
</DOC>
