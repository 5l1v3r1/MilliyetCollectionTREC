<DOC>
<DOCNO> 388198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun17.html </URL>
<DATE> 2005/10/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çin'de 91 bin kuş itlaf edildi 
</HEADLINE>
<TEXT>

     Çin'in kuzeyindeki İç Moğolistan özerk bölgesinde kuş gribi salgınını önlemek için 91 bin 100 kuşun itlaf edildiği bildirildi. 
     Dünya Sağlık Örgütü DSÖ yetkililerinin açıklamasında, daha önce de bölgenin merkezi Hohhot yakınlarındaki Tenjiaying köyünde bulunan bir yetiştirme tesisinde 2600 tavuk ve ördeğin itlaf edildiği hatırlatıldı. 
     DSÖ'nün Pekin'deki sözcüsü Aphaluck Bhatiasevi, bölgedeki ilk vakanın 14 Ekim'de görüldüğünü belirterek, o günden bu yana vakanın görüldüğü yere 3 kilometre mesafedeki alan içinde bulunan bütün kanatlı hayvanların itlaf edildiğini, 5 kilometre mesafedekilere de aşı yapıldığını kaydetti. 
     Yetkililerin kümes hayvanlarına 21 gün karantina uygulayacağını da söyleyen DSÖ sözcüsü, Çinli yetkililerin açıklamalarının kuş gribini izleme sisteminin çalıştığını gösterdiğini ifade etti. 
     Çin'de insanlarda kuş gribi vakası görülmedi. Bu yılın başlarında Çin'in batısındaki Çinghay eyaleti ile Tibet ve Sincan Uygur özerk bölgelerinde kuş gribi yüzünden 6000 kadar göçmen kuş telef olmuştu. 
     
</TEXT>
</DOC>
