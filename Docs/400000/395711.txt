<DOC>
<DOCNO> 395711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun20.html </URL>
<DATE> 2005/11/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Irak, Saddam'ın yeğenini Yemen'den istedi 
</HEADLINE>
<TEXT>

     Irak, Yemen'den, devrik lider Saddam Hüseyin'in yeğeninin ''terör suçundan yargılanması için iade edilmesini'' istedi. 
     ABD ordusundan yapılan açıklamada, Saddam Hüseyin'in üvey erkek kardeşinin oğlu Ömer Sabavi İbrahim Hasan El Tikriti'nin, ''Irak'taki isyancı örgütleri yönettiği ve para yardımında bulunduğu'' için Iraklı yetkililer tarafından bir süredir, özellikle Musul civarında arandığı belirtildi. 
     Açıklamada, Sabavi'nin eylemlerinin ''ölüm, yaralanma ve mülkiyete zarar vermekle sonuçlandığı'' kaydedilerek, aynı ailenin diğer birkaç üyesinin de ''terör eylemlerini destekledikleri'' için gözaltında bulunduklarına dikkat çekildi. 
     Açıklamada, resmi iade talebinin İnterpol'e sunulduğu belirtildi. 
     Sabavi'nin halen Yemen'de gözaltında olup olmadığı net olarak belirtilmeyen açıklamada, Iraklı yetkililerin, Yemen'in, Sabavi'nin Bağdat yönetimine iade edilmesinde İnterpol ile işbirliği yapmasını bekledikleri ifade edildi. 
     
</TEXT>
</DOC>
