<DOC>
<DOCNO> 366244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/axgun02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevr, Tolon'un doktora tezi 
</HEADLINE>
<TEXT>


1. Ordu Komutanı Orgeneral Hurşit Tolon, 'Sevr'e Giden Yol' isimli çalışmasında, Osmanlı Devleti'ni paylaşma çabalarını doktora tezi olarak inceledi. Tez kitap olarak da yayımlandı 

İSTANBUL Milliyet 

1. Ordu Komutanı Orgeneral Hurşit Tolon, doktora tezi olarak hazırladığı ve kitap olarak da basılan "Sevr'e Giden Yol" adlı çalışmasında, Türkiye'nin düşmanlarının Kurtuluş Savaşı'ndan sonra rafa kaldırdıkları Sevr Antlaşması'nı fırsatını bulur bulmaz tekrar gündeme getireceklerini belirtiyor. 
Genelkurmay Başkanlığı'nın üst düzey komutanları akademik çalışma yapmaya yönlendirmesi sonucu, Tolon Paşa da Ankara Üniversitesi Türk İnkılap Tarihi Enstitüsü'nde 1. Dünya Savaşı sonrasında Osmanlı Devleti'ni paylaşma çabalarını doktora tezi olarak inceledi. 
Birinci baskısı 2004'te, ikinci baskısı ise geçtiğimiz ay yapılan kitaba, Tolon, "Dr. Hurşit Tolon" imzasıyla yazdığı önsözde şu ifadelere yer verdi 
"Türkiye, geçmişte olduğu gibi bugün de jeopolitik ve jeostratejik konumundan dolayı birçok iç ve dış düşmanlarının tehditi altındadır. Türkiye'nin dünya coğrafyasındaki konumu değişmeyeceğinden, hiç şüphesiz gelecekte de söz konusu iç ve dış düşmanların beklentileri, sınamaları, baskıları ve entrikaları devam edecektir." 

'Sevr'in devamı' 
Kitabının telif hakkını Türkiye Gaziler Vakfı ile Çocukları Suç ve Suçlulardan Koruma Vakfı'na bağışlayan Tolon, şu çarpıcı iddialara yer verdi 
"Avrupa'nın emperyalist devletleri, Milli Mücadele'de uğradıkları yenilginin sonucunda Anadolumuzu hakimiyetleri altına alarak sömürmeyi hedef alan Sevr'i geçici bir süre için rafa kaldırmak zorunda kalmışlardır. Bu düşmanlar Kurtuluş zaferimizden sonra fırsatını bulur bulmaz Sevr'i tekrar gündeme getireceklerdir. Zira bugün gerek komşularımızın ve gerekse yurtiçindeki bölücü unsurların vatanımızı parçalama ve akabinde ele geçirme faaliyetleri Sevr'i günümüze uygulanması çalışmalarının devamından başka bir şey değildir. Bu yüzden bağımsız olarak yaşayabilmemiz için Milli birlik ve beraberliğimizi her zaman her yönden güçlü olmak zorundayız." 

Kitabı yayımlanan ilk orgeneral 

"Sevr'e Giden Yol" adlı doktora çalışmasını kitaplaştıran 1. Ordu Komutanı Orgeneral Hurşit Tolon, orgeneral rütbesi ile kitabı yayımlanan ilk isim oldu. Tolon, Türk Silahlı Kuvvetleri'nde emekli Orgeneral Edip Başer'in ardından ikinci doktoralı orgeneral unvanını kazandı. 


</TEXT>
</DOC>
