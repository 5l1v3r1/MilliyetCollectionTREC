<DOC>
<DOCNO> 357564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo06.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Kadın 
</HEADLINE>
<TEXT>


Akdeniz Oyunları'ndaki takım müsabakalarında ilk altın bayan basketbolculardan geldi. Finalde Hırvatistan'ı yenen Ay - Yıldızlı ekibimiz birincilik kürsüsüne çıktı 


Akdeniz Oyunları'nda Bayan Basketbol Milli Takımımız, müthiş bir çekişme yaşanan finalde Hırvatistan'ı devirerek, ilk kez altın madalyaya ulaştı. 
Oyuna durgun başlayan milliler, sürekli top kayıpları sonucu ilk 3.5 dakika sayı bulamazken, bir anda 10 sayı geriye düştü ve ilk periyodu da 22 - 10 yenik kapadı. İkinci çeyrekte Esmeral ve Yasemin'in hızlı hücumlarıyla toparlanan Ay - Yıldızlı ekip, Korel'in pota altındaki müthiş oyunuyla müsabakada dengeyi sağladı. 
Üçüncü periyoda iyi başlayan takımımız, Esmeral, Serap ve Şaziye'nin dış atışlarıyla moral bulurken, Hırvatlar Mazic ile direndi. 25.40'ta Şaziye'nin üçlüğüyle ilk kez öne geçen 43-42 Türkiye, üçüncü çeyreği 54-50 önde kapadı. 
4. periyotta son 1.5 dakika büyük çekişmeye sahne olurken, Nevriye'nin basket faulü ve Nilay'ın kaptığı topla attığı sayıyla Ay - Yıldızlı ekibimiz Hırvatlar'ı yakaladı ve Aylin'in üçlüğüyle 43 saniye kala 67 - 65 öne geçti. Bitime 10 saniye kala Nilay'ın serbest atıştan bulduğu tek sayıyla üç sayılık üstünlüğü sağlayan Bayan Milliler, 2 saniye kala Popoviç'in kasten kaçırdığı ikinci faul atışının ribaundunu alarak maçı lehine sonuçlandırdı. 

Maçın karnesi 
HAKEMLER P.Taurino İtalya , M.Argyrou Yunanistan 
TÜRKİYE Şaziye 9 8, Nilay 8 8, Nevriye 9 7, Serap 8 3, Aylin 8 5, Birsel 8 5, Yasemin 8 5, Müjde 7 , Korel 9 16, Gülşah 7 , Esmeral 9 11 
HIRVATİSTAN Popovic 8 11, Jelavic 8 13, Maloca 7 7, Klein Sumanovic 6 6, Podrug 6 6, Mazic 8 14, Marohnic 7 4, Ivezic 7 3, Erceg 5 2 
1.PERİYOT 22 - 10 Hırvatistan , 2.PERİYOT 35 - 31 Hırvatistan 
3.PERİYOT 54 - 50 Türkiye , MAÇ SKORU 68 - 66 
ÜÇ SAYI Nilay, Esmeral, Şaziye, Birsel, Aylin 1 , Jelavic, Maloca, Ivezic 1 

Akdeniz fatihleri 

Türk kafilesinin oyunlarda en başarılı branşı olan Güreş Milli Takımı, kazandıkları madalyaların keyfini çıkarırken, gelecek için de umut veriyor 


İspanya'nın Almeria kentindeki 15. Akdeniz Oyunları'nın tartışmasız en verimli branşı güreş oldu. Serbest ve grekoromende oyunlara katılan 14 sporcumuzun tümü kürsüye çıkarken, güreşçilerimiz minderdeki başarılarıyla Akdeniz'i adeta bir "Türk gölü"ne çevirdi. 
Almeria'da beş altın, beş gümüş ve dört bronz madalya kazanarak "tulum çıkaran" güreşçilerimiz, oyunlar tarihindeki geleneksel üstünlüğünü bir kez daha ortaya koyarken, yine Türkiye'nin gururu oldu. Grekoromende Selçuk Çebi, Mahmut Altay, serbestte Serhat Balcı, Hakan Koç, Aydın Polatçı zirveye çıktı. Grekoda Serkan Özden, Yekta Yılmaz Gül, serbestte Tevfik Odabaşı, Fahrettin Özata gümüş, grekoda Erkan Dündar, Uğur Tüfenk, Mehmet Özal, serbestte de Ramazan Demir ile Levent Kaleli bronz adamlar oldular. 

'Bize güvenin' 
Ve onlar, müsabakalar biter bitmez yarışmanın tatlı yorgunluğunu atmak, madalyalarını Akdeniz'in sularında yıkamak için denize koştular. Sadece MİLLİYET'in şahitliğini yaptığı Akdeniz kıyısındaki kutlama töreninde tüm güreşçilerin ortak bir mesajı vardı "Türkiye bize ve güreşe güvenmeye devam etsin. Daha alınacak çok madalyamız, paylaşacak çok sevincimiz var..." 

Madalya yağmuru 

Judo müsabakaların son gününde tatamiye çıkan 4 sporcumuzdan 2'si altın, biri de bronz madalya kazandı. Artı 100 kiloda Selim Tataroğlu, finalde İtalyan rakibini, bayanlar artı 78'de da Belkıs Kaya, İspanyol'u ipponla yenerek, altın madalyaya uzandılar. 90'da Burhan Koçan, üçüncülük maçında Faslı'yı yenerek, bronzu boynuna taktı. 70'te ise Ebru Aktan Fransız'a ipponla yenilerek, elendi. 

Potada hüsran 84-70 

Akdeniz Oyunları'nda bronz madalya için dün İspanya'nın karşısına çıkan Erkek Basketbol Milli Takımı, maçtan 84-70 yenik ayrıldı. Karşılaşmaya tutuk başlayan milli takım, ilk periyotta etkili olamadı ve bu bölümü 22-12 geride kapadı. 2. periyoda hızlı başlayan Ay - Yıldızlı ekibimiz, Kaya ve Ermal ile hücumda başarılı oldu. Bu bölümü 38-32 yenik bitiren milliler, son iki periyotta, özellikle Gabriel ve Martinez'i durduramadı ve karşılaşmadan mağlup ayrılarak, dördüncü sırayı aldı. 

Maçın karnesi 
HAKEMLER I.Zachara Çek Cumhuriyeti , C.Schinas Yunanistan 
İSPANYA Sanchez 6 2, Guerra 6 3, Membru 8 12, Alzamora 7 7, Gabriel 9 34, Vidaurreretta 6 , Miso 7 7, Martinez 8 19, Emeterio 6 , Rubio 6 
TÜRKİYE Kerem 6 9, Barış 7 10, Erkan 5 , Hüseyin 6 8, Ermal 7 9, Ender 7 13, Reha 5 2, Kaya 7 16, Fırat 5 2, Pastal 5 , Volkan 5 1, 1. PERİYOT 22-12, DEVRE 38-32, 3. PERİYOT 56-52, MAÇ SKORU 84-70 

Sultanlar'ın dansı 3-0 

Akdeniz Oyunları'nda grup maçlarından itibaren rakiplerini bir bir deviren Bayan Voleybol Milli Takımı, yarı finalde Hırvatistan'ı 3-0 yenerek, altın madalya için mücadale etmeye hak kazandı. Maça oldukça hızlı başlayan ve üstün bir oyun sergileyen Ay - Yıldızlılarımız, rahat bir galibiyet aldı. Türkiye, hücumda özellikle Neslihan, Özlem ve Aysun'un smaçları ile sayı kazandı. Oyunların namağlup tek takımı olan milli takım, bugün finalde Yunanistan ile TSİ 22.00'de karşılaşacak. 

Maçın karnesi 
HAKEMLER Mario Bernaola İspanya - Jose Nevado İspanya 
TÜRKİYE Bahar 9 , Özlem 9 , Neslihan 9 , Deniz 8 , Natali 8 , Aysun 8 , Gülden 8 , Elif 7 , Seda 7 
HIRVATİSTAN Delic 6 , Katic 6 , Dugandzic 6 , Barun 6 , Jelic 6 , Jerkov 6 , Danicic 5 
SETLER 25-19, 25-16, 25-18 


</TEXT>
</DOC>
