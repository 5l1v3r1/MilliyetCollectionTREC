<DOC>
<DOCNO> 351692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/axspo01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Viking kalmamış 
</HEADLINE>
<TEXT>


Kartal, Danimarka ve Norveç seferinden eli boş döndü. Kopenhag'ın Esbjerg maçını izleyen Antrenör Bülent Albayrak'ın, Çalımbay'a, "Bizim Pancu, ikisinden de daha iyi ön libero oynar" dediği öğrenildi 

İRFAN KURTULMUŞ 


Yabancı transferi için Kuzey Avrupa ülkelerinde gözlemde bulunan Beşiktaş Antrenörü Bülent Albayrak ile Zeki Önatlı, izledikleri yabancıların Siyah - Beyazlı ekibe yakışmayacağını söyledi. 
Şampiyon Brondby'den sadece Retov'u biraz olsun beğenen, önceki gün de Kopenhag'dan Linderoth ile Nörgaard'ı takip eden Albayrak, "İki gün içinde izlediklerimiz arasında Beşiktaş'a uygun bir adam göremedik. Yapacağımız transfer bizdekilerden daha kaliteli olmalı. Artık Türkiye Süper Ligi, birçok Avrupa ülkesinden daha iyi. Bize gelecek isim, klas bir transfer olmalı" ifadesini kullandı. 
Menajerler tarafından Norveç'e götürülen Antrenör Zeki Önatlı da burada izlediği isimlerden tatmin olmadı. 
Danimarka'dan Teknik Direktör Rıza Çalımbay'ı arayan Bülent Albayrak'ın, Linderoth ile Nörgaard konusundaki izlenimlerini ise şu şekilde aktardığı öğrenildi 
"Bizim Pancu, ikisinden de daha iyi ön libero oynar. Eğer bunları alırsak, gazeteler bizi topa tutar. Ancak bunları Anadolu'daki takımlara önerebiliriz." 

John Carew'in müşterisi arttı 

SÜLEYMAN HATISARU 

Olympiakos ile flört eden Sollied'in listesinde ilk sırada bulunan John Carew'in müşterisi arttı. İngiliz Premier Ligi ekiplerinden Fulham tarafından da istendiği belirtilen Norveçli golcüye, son olarak Fransa'nın Paris Saint Germain kulübünün talip olduğu, bonservisi için de Beşiktaş'a 4.5 milyon Euro önerdiği öğrenildi. Beşiktaş Yönetimi'nin, "Talip olan kulüplerle görüşebilirsin" izni verdiği futbolcu için Fransızlar'a olumlu ya da olumsuz bir yanıt verilmedi. 
Beşiktaş Genel Sekreteri Kenan Öner ise Carew için kulübe resmi bir teklif gelmediğini söyledi. Carew gibi bir oyuncunun Avrupa'daki değerini bildiklerini söyleyen Siyah - Beyazlı yönetici, "Bu oyuncuyu 4-5 milyon dolara vermeyiz" diye konuştu. 
Orta alana iyi bir yabancı alacaklarını belirten Öner, "Hocamızla temaslarımız sürüyor. Alternatiflerimiz var. Bunların hepsini değerlendirip, önümüzdeki günlerde transferi kesinleştireceğiz" dedi. 

Kürşat kendi kendini yaktı 

Çaykur Rizesporlu Kürşat, kulübünü korumak isterken kendini yaktı. Beşiktaş'ın kendisini istediğini bilen başarılı futbolcu, buna rağmen Karadeniz ekibiyle sözleşmesini uzatan mukaveleye imzayı attı. 
Teknik Direktör Rıza Çalımbay'ın Siyah - Beyazlılar'a geçtiği dönemde Koray ile birlikte transferi düşünülen Kürşat, böylece kendi eliyle Karadeniz ekibine teslim oldu. Yeşil - Mavililer'in Kaptanı'nın düşüncesi, transferinde Çaykur Rizespor'a para kazandırmaktı. Bunu öğrenen Beşiktaş Yönetimi, Çalımbay'ın çok istemesine rağmen bu oyuncuyu transfer etmekten vazgeçti. 

Yiğidolar buluştu 

ABDULLAH DOĞAN 

Beşiktaş Teknik Direktörü Rıza Çalımbay, önceki akşam yapılan Sivaslılar Gecesi'ne katıldı. Cevahir Otel'deki buluşmaya, Sivasspor Başkanı Mecnun Odyakmaz, Sivas Valisi Hasan Canpolat, Belediye Başkanı Sami Aydın ile eski güreşçi Ahmet Ayık katıldı. 

Yenilerden erken mesai 

Beşiktaş'ın yenileri Ali Tandoğan ile Adem Dursun erken mesai yapacak. Bu sezon Siyah - Beyazlı kulübe katılan iki futbolcunun, 25 Haziran'da İstanbul'a geleceği, sağlık kontrolünün ardından takım arkadaşlarından üç gün önce çalışmaya başlayacağı belirtildi. Ali ile birlikte Gençlerbirliği'nden transfer edilen Youla'nın ise 27 Haziran'da kampa katılacağı ve sağlık kontrolünden geçeceği ifade edildi. 

Sergen işi bugüne kaldı 

Sergen Yalçın ile Futbol Şube Sorumlusu Kıvanç Oktay'ın yapacağı görüşme yine rötar yaptı. İkili arasında dün yapılması beklenen buluşmanın bugüne kaldığı açıklandı. Yıldız futbolcunun, yönetimin tüm şartlarını kabul edip, mukavelesini yenileyeceği öğrenildi. 

Hentbolcuların Devler Ligi sevdası 

SONGÜL TÜRE 

Deplasmanlı Hentbol Ligi'nde tarihinde ilk kez şampiyonluk yaşayan Beşiktaşlı hentbolcular, Türkiye Kupası'nı da kazanarak Siyah - Beyazlılar'a büyük bir gurur yaşattı. 650 milyar liralık bütçeyle bu başarıya ulaşan ekibin Antrenörü Müfit Arın, "Bundan sonraki hedefimiz öncelikle ligde istikrar. Daha sonra Şampiyonlar Ligi'ne katılmak istiyoruz. Bunun için de ön eleme maçlarını kazanarak gruptan çıkmamız gerek. Türkiye'de hiçbir takım bu gruptan çıkamamış. Biz bir ilki başarmak istiyoruz" dedi. 


</TEXT>
</DOC>
