<DOC>
<DOCNO> 383541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun40.html </URL>
<DATE> 2005/10/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TSİ 18.00 randevusu kaçtı ikili görüşmelerle kriz aşılmaya çalışılıyor 
</HEADLINE>
<TEXT>

     SAADET ORUÇ Lüksemburg DHA 

AVRUPA Birliği, saat 18 00'de Türkiye için yapılacak açılış törenini erteledi. 
     Türkiye ile AB arasındaki katılım müzakerelerini resmen başlatacak olan hükümetlerarası konferans ertelendi. 
     Edinilen bilgiye göre, TSİ 18.00'de yapılması öngörülen tören, yeni bir saat belirlenmeden ertelendi. 
     Genel İşler Konseyi'nin TSİ 16.00'da tekrar toplanacak olması, buradan çıkacak metnin Ankara'daki değerlendirmeler sonucu uygun bulunması durumunda Dışişleri Bakanı ve Başbakan Yardımcısı Abdullah Gül ile Devlet Bakanı ve başmüzakereci Ali Babacan'ın Lüksemburg'a gidecek olmaları, törenin önceden planlandığı saatte yapılmasını güçleştirmişti. 
     AB, Dışişleri Bakanları’nın Lüksemburg’da yaptığı toplantının sabahki bölümü de Müzakere Çerçeve Belgesi yayınlanamadan kapanırken, 1 saatlik aranın ardından tekrar başlayan toplantının yeni bölümünde AB Dönem Başkanı İngiltere’nin Dışişleri Bakanı Jack Straw ikili görüşmelere geçti. Straw, Kıbrıs Rum Yönetimi Dışişleri Bakanı Yorgo Yakovu ve Avusturya Dışişleri Bakanı Ursula Plassnik ile bir araya geliyor. 
     Diplomatik kaynaklar, Müzakere Çerçeve Belgesi’nin 1’inci ve 5’inci maddeleri üzerinde tartışılmaya devam edildiğini kaydederken, uluslararası kurumlara üyelikle ilgili 5’inci maddeye yapılacak küçük bir ekin Türkiye’yi ikna edebileceğine dikkat çekti. 
     Türkiye’nin halihazırda pek çok uluslararası kurumda AB’nin tutumunun altına imza attığı hatırlatılırken, saat 17.00’deki TSİ 18.00 açılış seremonisi gerçekleşmese bile, AB’nin Türkiye’yi memnun edebilecek bir karar alması durumunda gece geç saatlerde olsa bile Türk heyetinin gelebileceği ifade ediliyor. 
     Öte yandan, öğleden sonra itibarıyla Lüksemburg’da yaygın olan kanı, İngiltere’nin süreci dondurup, bir sonraki AB Dışişleri Bakanları toplantısına erteleyebileceği yönünde. 
     
     İNGİLTERE, ANKARA'YA DAKİKA DAKİKA BİLGİ VERİYOR 

     Avrupa Birliği dönem başkanı İngiltere Dışişleri Bakanlığı’nın sözcüsü John Williams, "AB Genel İşler Konseyi’nde devam eden görüşmeleri dakikası dakikasına Ankara’daki büyükelçilikleri vasıtasıyla Türk yetkililerine ilettiklerini" söyledi. 
     İngiliz sözcü, AA’ya yaptığı açıklamada, son gelişmeler hakkında Ankara’nın anında bilgilendirildiğini ve görüşünün alındığını söyledi. 
     
</TEXT>
</DOC>
