<DOC>
<DOCNO> 356568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun45.html </URL>
<DATE> 2005/06/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
'AB, Türkiye ile imtiyazlı ortaklık şansını yitirdi' 
</HEADLINE>
<TEXT>

     Alman Birlik partilerinin CDU CSU federal meclis grubu Avrupa politikası sözcüsü Peter Hintze, AB Komisyonu'nun, Türkiye ile 3 Ekimde başlanacak üyelik müzakereleri için kabul ettiği Müzakere Çerçeve Belgesi'nde ''ortak müzakere hedefinin tam üyelik olduğuna'' karar vererek, imtiyazlı ortaklık seçeneğini dışlamasını eleştirdi. 
     Hintze, yazılı açıklamasında, şunları kaydetti 
     ''AB Komisyonu, müzakere çerçevesinin Türkiye için imtiyazlı ortaklığa yönlendirilmesi şansını yitirdi. AB anayasasıyla ilgili referandum sonuçlarının sinyalleri dikkate alınmamış gibi görünüyor. Üye ülkelere, bu durumda AB Konseyi'nde gerekli düzeltmeleri yapma görevi düşüyor.'' Alman hükümetini, imtiyazlı ortaklık seçeneğini müzakere çerçevesine dahil etmeye çalışmaya çağıran Hintze, ''Görev süresi sona ermekte olan hükümet, halkın çoğunluğunun ve Birlik partilerinin görüşlerini görmezlikten gelmemelidir'' ifadesini kullandı. 
     
</TEXT>
</DOC>
