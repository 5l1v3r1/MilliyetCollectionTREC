<DOC>
<DOCNO> 387951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko30.html </URL>
<DATE> 2005/10/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TBB Kredi kartlarının yüzde 98'i sorun içermiyor 
</HEADLINE>
<TEXT>

     Türkiye Bankalar Birliği, Merkez Bankası verilerine göre 2005 Ağustos ayı itibariyle kredi kartı borcunu ödemeyen ve borcunu gecikmeli olarak ödeyenlerin taşıdıkları sorunlu kart sayısının 570 bin olduğunu, bu sayının yaklaşık 250 bin kişiye tekabül ettiğini belirterek, ''Bu durumda sorunlu kredi kartı sayısı oranı yüzde 2 civarındadır. Diğer bir deyişle kartların yüzde 98'i sorun içermemektedir'' açıklaması yaptı. 
     Türkiye Bankalar Birliği TBB , bankaların kredi kartları uygulamaları hakkında yazılı bir duyuru yaptı. 
     Kredi kartının, gerek nakit taşıma riskini ve maliyetini azaltması, gerekse kullanımda hız ve güvenlik sağlaması nedeniyle kullanımı hızla yaygınlaşan bir ödeme aracı olduğuna işaret edilen açıklamada, sadece mal ve hizmet alımı için değil, aynı zamanda ihtiyaç anında nakit avans hizmeti sunması nedeniyle de kredi kartının tercih edilen bir araç olduğu vurgulandı. 
     Kredi kartlarının, yapılan işlemlerin kayıt altına alınmasını, dolayısıyla vergi kaybının azaltılmasını sağladığı, finansal hizmetlerin etkin ve daha düşük maliyetle sunulmasına imkan verdiği, ekonomik birimlerin davranışları hakkında sağlıklı bilgi sunduğu kaydedilen açıklamada, bankalardan her türlü kredinin ihtiyaca en uygun olanını ve bu ihtiyacı en iyi karşılayacağına inandığı bankayı ve ürünü seçmenin kişilerin en doğal hakkı olduğu belirtildi. 
     Öte yandan, faaliyetleri her açıdan düzenlenen, denetlenen ve tümüyle kayıt içinde çalışan bankacılık sektörünün, olası risklerini asgariye indirecek şekilde çalışmasının asli görevi olduğunun göz önünde tutulması istenen açıklamada, ''Kullanıcıların bu bilinçle davranarak bankacılık sektörü tarafından sunulan ürün ve hizmetlerden büyük çoğunlukla doğru yararlandıkları da aşikardır. Bankalarımızın da kendilerine emanet edilen tasarruflar karşılığında kullandırdıkları kredileri yasal düzenlemeler çerçevesinde geri almaları görevleri ve sorumlulukları gereğidir'' denildi. 
     Kredi kartının ihraç edilmesi, kullanımı, tarafların hak ve yükümlülüklerinin Borçlar Kanunu, Tüketicinin Korunması Hakkında Kanun, Türk Medeni Kanunu, Türk Ticaret Kanunu, Bankalar Kanunu ile İcra ve İflas Kanunu'ndaki düzenlemelere tabi olduğu kaydedilen açıklamada, Bankacılık Düzenleme ve Denetleme Kurumu tarafından kredi kartları uygulamalarını düzenleyen özel bir yasa taslağının hazırlıklarının da tamamlandığı anımsatıldı. 
     
     SORUNLAR SINIRLI KESİME AİT 

     Türkiye'de kredi kartı uygulamalarının yasal düzenlemelere, rekabet koşullarına, ekonomik realiteye ve uluslararası standartlara uygun yürütüldüğü, Türkiye Bankalar Birliği'nin serbest piyasa koşulları içinde ve temel bankacılık ilkelerine uygun olarak finansal ürün ve hizmetlerin çeşitlendirilerek, kullanımının yaygınlaştırılmasını desteklediği kaydedilen açıklamada, şu bilgilere yer verildi 
     ''Toplam kart sayısı dikkate alındığında, son dönemde kamuoyuna yansıyan sorunların sınırlı sayılı kesime ait olduğu değerlendirilmektedir. 
     Türkiye'de kredi kartı kullanımı son dönemde çok hızlı bir gelişme göstererek milyonlarla ifade edilen rakamlara ulaşmıştır. Nitekim, Bankalararası Kart Merkezi BKM verilerine göre 2005 Ağustos sonu itibariyle kredi kartı sayısı 29 milyondur. 
     Diğer taraftan, Türkiye Cumhuriyet Merkez Bankası TCMB verilerine göre 2005 Ağustos itibariyle kredi kartı borcunu ödemeyen ve borcunu gecikmeli olarak ödeyenlerin taşıdıkları sorunlu kart sayısı 570 bindir. Bu sayı 2000 yılından itibaren listede yer alan tüm kayıtları içermekte olup, yaklaşık 250 bin kişiye tekabül etmektedir. Bu durumda sorunlu kredi kartı sayısı oranı yüzde 2 civarındadır. Diğer bir deyişle kartların yüzde 98'i sorun içermemektedir.'' Bankacılık Denetleme ve Düzenleme Kurumu BDDK tarafından yayınlanan raporlara göre Temmuz 2005 itibarı ile piyasadaki kredi kart limitlerinin yüzde 46.5'lik bir kısmının kullanılmakta olduğu, bu konuda BKM'nin 2005 Nisan ayında gerçekleştirdiği, kredi kartı kullanım alışkanlıkları ve limit kullanım bilgilerini içeren araştırma sonuçlarına göre de müşterilerin kullandıkları kredi kartlarının limitlerinin ortalamasının 1,500 YTL civarında seyrettiği kaydedilen açıklamada, şöyle denildi 
     ''Diğer taraftan, bankaların Merkez Bankası'na bildirdiği tasfiye olacak kredi miktarı Eylül 2005 itibariyle 1.173 milyon YTL, toplam kredi kartları alacağı içindeki payı ise yüzde 7.3'dür. 
     Kredi sahipleri bu gecikmelerin çok büyük bir kısmını sorunlu hale dönüşmeden ödemektedir. Tasfiye olacak miktar 1 gün gecikmeden başlayarak tüm gecikmeleri ve 'olası' sorunlu alacak rakamını ifade etmektedir. Karşılaştırma yapmak gerekirse bu rakam ABD ve İngiltere sistemlerinde yüzde 10 civarındadır.'' Kredi kartlarında ''tasfiye olacak alacaklar toplam kredi kartları alacakları'' ise 2001'de yüzde 8.9, 2002'de yüzde 6.5, 2003'de yüzde 4.6, 2004'de yüzde 4.3 ve 2005 Eylül'de yüzde 7.3 olarak gerçekleşti. 

     
</TEXT>
</DOC>
