<DOC>
<DOCNO> 377078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy05.html </URL>
<DATE> 2005/09/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İçişleri Bakanlığı'ndan "provokasyonları önleme rehberi"... 
</HEADLINE>
<TEXT>

     İçişleri Bakanlığı, toplumsal olaylar ve provokasyonlarda güvenlik güçlerinin alması gereken önlemlerle ilgili bir rehber hazırladı. İçişleri Bakanlığı Strateji Merkezi Başkanlığı’nın, "Toplumsal Olay ve Provokasyonları Önleme Rehberi" adıyla hazırladığı kitapçığın önsözünde İçişleri Bakanı Abdülkadir Aksu, bu olaylarla muhatap olabilecek personele rehberin olumlu katkısı olacağını bildirdi. Aksu, mülki amir ve kolluk yöneticilerinin, bu rehberi tüm personele dağıtmalarını ve okunmasını sağlamalarını istedi. 
     Rehberin giriş bölümünde son yıllarda Türkiye’de, yoğun sosyal ve kültürel değişimler, ekonomik krizler, dalgalanmalar, iç göçler, kent merkezlerinde artan insan hareketlerinin getirdiği sorunlar yaşandığı ifade edilerek, "Zaman zaman bu sorunlar istismar edilerek ülkenin istikrarını bozmak amacıyla provokatif toplumsal olayların gerçekleştirildiği ve ülke geneline yaygınlaştırılma çabası içine girildiği gözlenmektedir" denildi. Yakın dönemde kent merkezlerinde beklenmeyen provokatif eylemlerin gerçekleştiği ve bu olayların kolluk birimleri tarafından başarıyla önlendiğinin de altı çizildi. 
     
     PROVOKASYONLARIN ANALİZİ 
     Rehberde, "Milli değerlere sürekli olarak saldırıldığına dair haber ve adli süreçle cezalandırılması gereken kimseleri kendi elleri ile cezalandırmaya teşebbüs" edilebileceği ifade edilerek kalabalıkların ve grupların oluşumu, özellikleri anlatılıyor. 
     Provokatif eylemlerin belli bir grubun ya da yabancı bir devletin çıkarları doğrultusunda, istikrar ve güven ortamının sarsılması, insanların birbirleri veya devlete olan güvenlerinin sarsılması, korku ve endişe psikolojisine itilmesi, yönetimin hukuksuz el değiştirmesi, milli ve dini konularda toplumun sosyal yapıyı bozacak ölçüde aşırı tepki vermeye zorlanması gibi yüzlerce nedene dayanabileceği vurgulandı. 
     Provokasyon düzenleyen ekiplerin bir kanadının toplumsal olay zeminine çekilecek insanlar üzerinde çalışırken, provokasyoncuların diğer kanadının ise zıt akımlar içerisinde olayları tetikleyeceği ifade edilen rehberde, bilinçsiz kalabalıkların provokasyon açısından daha riskli olduğu ifade edildi. 
     
     PROVOKATİF YÖNTEMLER 
     Kolluk güçlerinin tahrike kapılarak hata yapmalarının provokatörlerin en çok arzu ettiği durum olduğu belirtilen kitapçıkta, toplumsal olaylarda kadın, yaşlı ve çocukların kolluk kuvvetleri arasındaki "sıcak bölgeye" sokularak kolluğun zor durumlarda kalmasının sağlanmaya çalışılacağına dikkat çekildi. 
     Provokatörlerin ateşli silah, patlayıcı kullanarak kitleleri harekete geçirebileceği uyarısında da bulunulan kitapçıkta, kitlelerin kontrolden çıkarılmasının ardından çevrenin tahrip edilmesi ve yağmaların olabilmesi olasılıklarına da işaret edildi. 
     
     KOLLUK GÜÇLERİ NELER YAPMALI 
     Toplumsal olaylar ve provokatif eylemlerde etkili kolluk davranışları ve görevlerinin nasıl olması gerektiği anlatılan rehberde, kolluğun öncelikli görevinin kamu düzenin yeniden sağlanması olduğu vurgulanılıyor. Toplumsal olaylarda kolluğun duyumları titizlikle değerlendirmesi, provokatif olmayan toplumsal olaylarda kitlenin başındaki liderle diyaloga geçilmesi, kolluk personelinin duygusal davranmaması gerektiği vurgulanılarak, "Kolluk personeli profesyonel kamu gücü olduğunu unutmamalıdır" deniliyor. 
     Personelin emir-komuta zinciri içerisinde soğukkanlı davranarak, bilgi akışına önem vermesine dikkat çekilen rehberde, provokatörlerin en çok çekindiği konunun kolluk gücünün profesyonelce hareket etmesi olduğunun altı çizildi. Kolluk personelinin kitleye hitaben yapacağı konuşmalarda dolgun, yüksek ve sakin bir ses tonuyla seslenmesi gerektiği de vurgulanılarak, sadece bir kolluk personelinin sağduyudan uzak davranışının diğer kolluk görevlilerinin olumlu davranışını silebileceğine işaret edildi. 
     Kalabalığın sık sık sakin olmaya davet edilmesi, kitleleri provokatörlerden uzaklaştırarak kolluğun yanına çekmesi gerektiği ifade edilen rehberde, karşılıklı tartışmalardan kaçınılması istendi. 
     
     CİDDİYETİ ZEDELEMEDEN GÜLÜMSEYİN 
     İki zıt grubun yer aldığı durumlarda öncelikle bu grupların birbirinden uzaklaştırılmasının, gruplara kolluğun eşit ve tarafsız yaklaşımda bulunulmasının gerekliliğine dikkat çekilerek, kitleleri tahrik eden kişi ya da provokatörlerin uygun bir yöntemle uzaklaştırılmasının olayları önleyeceği kaydedildi. 
     Kolluk gücünün, gerginliğin, endişenin ve paniğin olduğu ortamda, ciddiyeti zedelemeyecek şekilde sempatik ve güleryüzlü yaklaşım sergilemesinin olumlu etki yapacağı belirtilerek, toplumsal olaylarda görev yapan medyayla sağlıklı iletişim kurulması ve onların görevlerini yerine getirmeleri için yardımcı olunması da istendi. 
     Toplumsal olaylarda fiziki güç kullanımının en son çare olması gerektiği vurgulanılan rehberde, zor kullanmanın ölçüsünün "minimum" seviyede olması gerektiği, gereksiz ve orantısız tepkilere ve tahriklere yol açabileceğine dikkat çekildi. 
     
</TEXT>
</DOC>
