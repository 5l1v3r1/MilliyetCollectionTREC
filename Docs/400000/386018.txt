<DOC>
<DOCNO> 386018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun17.html </URL>
<DATE> 2005/10/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bombalı saldırı protestocuları cezaevini bastı 
</HEADLINE>
<TEXT>

     Endonezya'nın turizm cenneti Bali adasında 12 Ekim 2002'de düzenlenen ve 88'i Avustralyalı 202 kişinin öldüğü bombalı saldırının yıldönümünde kurbanlar anıldı. 
     Endonezyalı ve yabancılardan oluşan yaklaşık 400 kişi, El Kaide örgütüyle bağlantılı militanların 3 yıl önce havaya uçurduğu Kuta sahilindeki iki gece kulübü yanında, 202 kişinin adının yazılı olduğu taş anıtta toplandı. 
     Sıkı güvenlik önlemlerinin alındığı törende aileler, anıta çiçekler bıraktı, saygı duruşunda bulundu. 
     Avustralya'da da Canberra'daki parlamento binasının anı bahçesine çelenkler konularak, 2002 saldırılarında ve 1 Ekim 2005'te düzenlenen saldırılarda ölenler anıldı. 
     Bu arada, Bali'yi ziyaret eden Avustralya Dışişleri Bakanı Alexander Downer, yaptığı konuşmada, ''Bali'deki bu korkunç saldırı, nefret ideolojisini, tüm dinlere karşı olan bu ideolojiyi telkin edenler tarafından düzenlendi'' dedi. 
     Yetkililer, 2002 saldırıları için El Kaide'nin bölgesel kolu olarak görülen İslam Cemaati örgütünü suçluyor. 
     Aynı grubun, 1 Ekim'de restoranlarda düzenlenen 3 intihar saldırısının arkasında da olduğu tahmin ediliyor. 1 Ekim'deki saldırılarda 4 Avustralyalı, 15 Endonezyalı ve bir Japon hayatını kaybetmişti. 
     
     PROTESTOCULAR CEZAEVİNİ BASTI 
     Bu arada, Endonezya'da, 2002'deki saldırılarla ilgili yargılanarak idam cezasına çarptırılan 3 militanın cezalarının derhal infaz edilmesini isteyen 500 kadar protestocunun Kerobokan cezaevini bastığı bildirildi. 
     Cezaevinin giriş kapılarını kıran protestocuların, ''öldür, öldür'' diye bağırdıkları kaydedildi. 
     Yetkililer, güvenlik önlemlerini gerekçe göstererek, idama mahkum İmam Samudra, Amrozi bin Nurhaşim ile takma adı Muhlas olan kardeşi Ali Gufron'u Java yakınlarındaki bir ada cezaevine nakletmişti. 
     Bali saldırılarıyla ilgili olarak 30 kadar kişi tutuklanmış ve yargılanmıştı. 
     
</TEXT>
</DOC>
