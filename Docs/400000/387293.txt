<DOC>
<DOCNO> 387293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun45.html </URL>
<DATE> 2005/10/17/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Amerikalı gençlerin gözüne uyku girmiyor 
</HEADLINE>
<TEXT>

     Amerikalı gençlerin, hatta çocukların, ciddi oranlarda uykusuzluk problemi yaşadığı ve gençler arasında uyku hapı kullanma oranının son dört yılda iki katına çıktığı belirtildi. 
     Medco Health Solutions isimli firma tarafından ABD genelinde yapılan araştırmanın sonuçlarına göre, uyku ilacı kullanımının son yıllarda en fazla arttığı kesimi, genç-yetişkinler ve okul çağındaki çocuklar oluşturuyor. 
     Araştırma, 20-44 yaş arasındaki yetişkinler arasında 2000-2004 döneminde uyku ilacı kullanımının iki katına çıktığını gösterirken, bu oran, 10-19 yaş aralığındaki çocuk ve gençler arasında ise yüzde 85'lik bir artış gösterdi. 
     Uyku ilaçları için harcanan para açısından ise aynı dönemde en büyük artış, yüzde 223 ile 10-19 yaş grubunda gerçekleşirken, 20-44 yaş grubunda bu artış, yüzde 190 olarak tespit edildi. Araştırmanın 2000-2004 yılları arasında reçete ile ilaç kullanan 2,4 milyon Amerikalının kayıtlarının incelenmesi suretiyle gerçekleştirildiği belirtildi. 
     Araştırma sonuçları, uyku ilacı kullanımında gençler ve çocuklar arasında büyük bir artış olmasına rağmen, bu ilaçları en fazla kullananların hala yaşlılar olduğuna da dikkati çekti. 
     Araştırmacılar, uyku ilacı kullanımındaki artış eğiliminin önümüzdeki yıllarda da devam etmesinin beklendiğini kaydettiler. 
     Araştırmaya göre, Amerikalı kadınlar erkeklere göre daha fazla uyku ilacı kullanıyor. 19 yaş ya da altındaki kızlar arasında uyku ilacı kullanımı sadece 2004 yılında yüzde 37, 20-64 yaş aralığındaki kadınlarda yüzde 58, 65 yaş üzerindeki kadınlarda ise yüzde 36 artış oldu. 
     ABD Ulusal Sağlık Enstitüsü verilerine göre ise 70 milyondan fazla Amerikalı uyku sorunu yaşıyor. 
     Bunlardan yüzde 60'ının uykusuzluk probleminin kronik olduğunu gösteren veriler, kadınlar arasında uykusuzluk sorununun erkeklere göre iki kat fazla olduğunu ortaya koyuyor. 
     ABD'de uykusuzluk sorunu, her yıl 15 milyar dolarlık tedavi masrafına ve 50 milyar dolarlık bir verimlilik kaybına yol açıyor. 
     
</TEXT>
</DOC>
