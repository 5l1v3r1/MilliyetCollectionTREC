<DOC>
<DOCNO> 364086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko37.html </URL>
<DATE> 2005/07/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ABN Amro, İtalya'daki banka operasyonunda başarız oldu... 
</HEADLINE>
<TEXT>

     Hollanda'nın en büyük bankalarından olan aynı zamanda Garanti Bankası'nı da satın almak için talip olduğu bildirilen ABN Amro Bankası'nın, İtalya'nın, Antonveneta bankasını satın alma girişimi başarısızlıkla sonuçlandı. 
     ABN Amro'nun Amsterdam'daki yönetim merkezinden yapılan açıklamada, İtalyan bankasının yüzde 33 hissesinin satın alınması konusunda yapılan teklife, banka hissedarlarının ilgi göstermediği belirtildi. ABN Amro'nun teklifine hissedarların ancak yüzde 2.8'i olumlu tepki verdi. 
     Banca Antonveneta'nın yüzde 33 hissesinin ABN Amro'ya geçebilmesi için önerilen para teklifi yanında, hissedarların yüzde 50'den fazlasının payının da ABN Amro'ya satılması gerekiyordu. Ancak hissedarlar buna yanaşmadı. 
     ABN Amro'ya göre, Banco Antonveneta'nın yüzde 33 hisse ile çoğunluğunun ele geçirilmesi girişimi, Popolare bankasının karşı teklifinin etkili olması yüzünden başarısızlıkla sonuçlandı. İtaliana Popolare Bankası da geçen Nisan ayında, Antonveneta'yı satın alabilmek için teklifte bulunmuştu. 
     Bankadan verilen bilgiye göre, ABN Amro, gelecek sonbaharda özelleştirilecek olan Romanya'nın BCR Bankası ile Garanti Bankası'na da talip olma yönünde çalışmalarını sürdürüyor. 
     
</TEXT>
</DOC>
