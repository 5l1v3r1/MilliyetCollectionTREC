<DOC>
<DOCNO> 381423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur27.html </URL>
<DATE> 2005/09/25/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ermeni Konferansında tartışma ve protestolar 
</HEADLINE>
<TEXT>

     "İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları" konulu konferansın 9. oturumuna dinleyici olarak katılan ve kendisini Marmara Üniversitesi Diş Hekimliği Fakültesi Kurucu Dekanı olarak tanıtan emekli öğretim görevlisi Prof. Dr. İlhan Çuhadaroğlu ile toplantının hazırlık komitesi üyeleri arasında tartışma yaşandı. 
     Prof. Dr. Çuhadaroğlu, öğleden sonra yapılan "Ermenilik Halleri" konulu oturumunun sonunda söz aldı. 
     Forumda bir ağıt havası hissettiğini, neredeyse mendilini çıkarıp gözyaşlarını sileceğini kaydeden Prof. Dr. Çuhadaroğlu, "Kendimi acaba Bulgaristan’daymışım, Yunanistan’daymışım gibi hissettim" dedi. 
     Bunun üzerine salondakiler, Prof. Dr. Çuhadaroğlu’nu alkışlarla protesto etti. Prof. Dr. Çuhadaroğlu’nun konuşmasını devam ettirmesi üzerine salondan "Soru sorun" şeklinde müdahale edildi. Prof. Dr. Çuhadaroğlu’nun sözlerini sürdürmesi üzerine dinleyicilerden bir kısmı salondan çıktı. 
     Bu arada sözlerini sürdüren Prof. Dr. Çuhadaroğlu, toplantının tek taraflı olduğunu ve karşı söz söyleyeceklere söz hakkı verilmediğini öne sürdü. 
     Bunun üzerine Oturum Başkanı Prof. Dr. Nükhet Sirman, Prof. Dr. Çuhadaroğlu’na tekrar "Sorularınızı sorun" şeklinde müdahale etti. 
     Prof. Dr. Çuhadaroğlu, "Toplantıyı yapma amacınız bize konuşma hakkı tanımıyor diye. Oysa bana bu salonda konuşma hakkını tanımıyorsunuz. Eğer bana tahammül ediyorsanız iki dakika müsaade edin konuşayım. Dinlemeye alışacaksınız" dedi. 
     Bunun üzerine Prof. Dr. Sirman, toplantıyı sona erdirdiğini açıkladı. 
     Prof. Dr. Çuhadaroğlu’nun konuşmasını sürdürmesi üzerine bir süre sonra mikrofon kapatıldı. 
     Bu arada Prof. Dr. Çuhadaroğlu’nun "İsviçre’de kanun çıkarıldı. Hanginiz buna karşı çıktınız " demesi üzerine, toplantının hazırlık komitesinden Doç. Dr. Halil Berktay "Yalan söylüyorsun" dedi. 
     Prof. Dr. Çuhadaroğlu da "Sensin yalancı" diyerek karşılık verdi. 
     Prof. Dr. Çuhadaroğlu’nun sözlerini devam ettirmesi üzerine yine hazırlık komitesinden Doç. Dr. Cemil Koçak "Edepsiz" diye bağırdı. 
     Bunun üzerine Prof. Dr. Çuhadaroğlu da "Edepsiz" diye cevap verdi. 
     Prof. Dr. Çuhadaroğlu, daha sonra güvenlik görevlileri eşliğinde salondan dışarı çıktı. 
     
     PROTESTOLAR HIZ KESMEDİ 

     Ermeni Konferansının ikinci gün oturumları protestosuz başladı ancak konferansın yapıldığı İstanbul Bilgi Üniversitesi’nin Dolapdere Yerleşkesi önünde toplanan Büyük Birlik Partisi BBP üyesi bir grup, üniversite binasına yumurta ve domates attı. BBP üyesi grup, "Kana kan intikam intikam", "Kanımız aksa da zafer İslam’ın" sloganlarıyla tepkilerini dile getirdi. 
     Bazı kişiler de, üniversite yerleşkesinde asılı olan Türk Bayrağı’nın yanında AB Bayrağı da bulunmasına tepki göstererek, bunun yasaya aykırı olduğunu savundular. Ellerindeki Türk Bayrağı’nı gösteren bu kişiler "Bunlar bizim bayrağımız, o da içeride bulunanların bayrağı" yorumunu yaptılar. 
     Bu arada, caddeyi ayıran parmaklıkların üzerine de Kültür ve Töre Derneği’nin üzerinde "Hınçak, Taşnak, Asala içeride, Türk milliyetçileri dışarıda", "Tek taraflı tez bilim değildir" yazılı ve "Hocalı katliamı"ndan resimler bulunan afişler asıldı. Konferansı izlemeye gelenler de zaman zaman eylemciler tarafından yuhalandı. 
     Ermeni Konferansı’na dinleyici olarak katılan İHD İstanbul Şube Başkanı Eren Keskin ile Şube Yönetim Kurulu üyesi Veysi Altay, bir grup İşçi Partilinin fiziksel ve yumurtalı saldırısına uğradı. 
     Ermeni Konferansı’na dinleyici olarak katılmak üzere gelen Eren Keskin ile Veysi Altay İP’lilerin hem fiziksel, hem de yumurtalı saldırısıyla karşılaştı. Altay, yanağına isabet eden sert bir cisimle yararlanırken, Keskin’e de çok sayıda yumurta isabet etti. 
     İHD İstanbul Şubesi’nden konuya ilişkin yapılan açıklamada, İHD’li yöneticilerin gazeteciler sayesinde linç edilmekten kurtulduğu belirtildi. 
     Atatürkçü Düşünce Derneği ADD ile Kültür ve Töre Derneği üyeleri de, devam eden konferansı protesto etti. 
     ADD Genel Başkanı Ertuğrul Kazancı, yerleşke önünde ADD’nin 538 şubesi adına bir basın açıklaması yaptı. ADD üyeleri, açıklamanın ardından gençlik marşını okudular. 
     Kültür ve Töre Derneği üyeleri de, büyük boyutlu bir Türk Bayrağı’nı caddede bulunan reklam tabelasının üzerine astılar. Gruptan bazı kişiler de, üniversite binasına yumurta fırlattılar. Bu kişilere arkadaşları tarafından "Polislere atmayın" uyarısı yapılırken, pek çok yumurtalı eylemle karşılaşan basın mensuplarının sık sık fotoğraf makinesi, kamera ve diğer cihazlarını temizlemek zorunda kaldıkları dikkati çekti. 
     Bu arada, polis barikatını aşan 40 yaşlarındaki bir kişi, konferansı protesto amacıyla bağırarak üniversiteye doğru yöneldi. Bu kişi, güvenlik kuvvetlerince durdurularak üniversite çevresinden uzaklaştırıldı. 
     
</TEXT>
</DOC>
