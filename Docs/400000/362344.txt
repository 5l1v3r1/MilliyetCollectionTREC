<DOC>
<DOCNO> 362344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun16.html </URL>
<DATE> 2005/07/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiltere'de sınırdışı edilen 280 kişi kaçak yaşıyor 
</HEADLINE>
<TEXT>

     İngiltere'de iltica başvurusu reddedilip haklarında sınırdışı kararı alınan 280 bin kişinin halen ülkede kaçak yaşamayı sürdürdüğü açıklandı. 
     Ulusal Devlet Hesaplarını İnceleme Ofisi NAO tarafından yapılan açıklamada, ülkede yaşamayı sürdüren 280 bin kişinin sınırdışı edilebilmeleri için büyük miktarda para harcanması gerektiğine dikkat çekildi. 
     NAO, hükümeti bu konuda etkili önlem alamamakla suçlarken, hükümetin ise Başbakan Tony Blair tarafından Eylül 2004'te konulan, ''2005 yılı sonu itibariyle sınırdışı edilenlerin sayısı iltica başvurusu reddedilenlerin sayısını aşmalı'' şeklindeki hedefe ulaşma mücadelesi verdiği belirtiliyor. 
     İçişleri Bakanı'nın göçmenlerden sorumlu yardımcısı Tony McNulty, sınırdışı rakamlarının yükseldiğini ve iltica başvurusu yapanların sayısının da olabildiğince düşürüldüğünü söyledi. 
     Sınırdışı rakamlarının aydan aya artırıldığını da belirten McNulty, 1996'da sınırdışı edilenlerin sayısının iltica başvurusu reddedilenlerin yüzde 20'sine eşit olduğunu hatırlatırken, bugün bu oranın yüzde 50'ye yaklaştığını bildirdi. 
     NAO ise hükümetin sınırdışı uygulamalarında büyük gecikmeler bulunduğunu, bunun en büyük nedeninin de başvurusu reddedilmiş kişilere yeni seyahat belgelerinin düzenlenmesindeki gecikmeler olduğunu duyurdu. 
     NAO açıklamasında ayrıca, gecikmelerden hükümetin değişik birimleri arasındaki koordinasyon eksikliği ve gönüllü dönüş programının etkili uygulanamaması sorumlu tutuldu. 
     NAO raporlarına göre, Mayıs 1994 ile Mayıs 2004 arasında 363 bin kişinin iltica başvurusu reddedildi ve bunlardan sadece 79 bin 500'ü sınırdışı edilebildi. 
     
</TEXT>
</DOC>
