<DOC>
<DOCNO> 368800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/gun01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yaşındaki zanlı akraba kurbanı mı 
</HEADLINE>
<TEXT>


Bombalı saldırıyla ilgili tutuklanan S.A., patlama olan restoranda birlikte yemek yediği akrabasının 'bir paket düşürdüğünü' söyledi 

İSTANBUL Milliyet 

Yeni Galata Köprüsü'nde biri turist 2 kişinin yaralanmasıyla sonuçlanan bombalı saldırıyla ilgili tutuklanan 15 yaşındaki S.A.'nın avukatı, genç kızın bir şekilde olayın içine karıştırılmış bir çocuk olduğunu söyledi. 
Patlamadan önce "Ya Galata" isimli restoranda yemek yedikleri tespit edilen 4 kişiden biri olduğu tespit edilen ve çıkarıldığı nöbetçi mahkemece tutuklanan S.A., İstanbul Barosu tarafından atanan avukatı Elif Yar aracılığıyla ifade verdi. 

'Paket düşürdüler' 
S.A.'nın ifadesinde, akrabalarının, ailesinden aldığı izinle patlamanın gerçekleştiği restorana gittiklerini ve bir şeyler içtiklerini, bu sırada akrabasının bir paket düşürdüğünü gördüğünü, patlamayı öğrendikten sonra paketle bağlantısı olabileceğini düşündüğünü söylediği öne sürüldü. 
Restoranda otururken akrabalarının ne konuştuklarını duymadığını belirten A'nın daha önce herhangi bir örgütle bağlantısı olmadığı tespit edildi. 

'Yaşı çok küçük' 
Yeni yasa uyarınca ifadesi alınırken S.A.'nın yanında bulunan Yar, "S.A.'nın olayla ilgisi yok. Akrabaları yemeğe götürmüş. Paket düşürdüklerini hatırlıyor. Patlama olunca bağlantı olabileceğini düşünmüş. Yaşı çok küçük. Bir şekilde olayın içine karıştırılmış. Hiçbir şeyin farkında değil" dedi. Psikolojik destek talebinde bulunduklarını da belirten Yar, şöyle devam etti "Tutuklamaya kadar sakin olmaya çalıştı, fakat tutuklama kararı çıkınca biraz kötü oldu, ağladı. Beklemiyordu, çünkü neyin içinde olduğunun fazla farkında değil. Psikolojik destek talebimiz var." S.A.'nın büyük ihtimalle Bayrampaşa Cezaevi'ne gönderileceğini belirten Yar, "Tutukluluğuna itiraz ettik. Henüz yanıt gelmedi ama büyük ihtimalle itirazımız kabul edilmeyecek" diye konuştu. 


</TEXT>
</DOC>
