<DOC>
<DOCNO> 360021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun29.html </URL>
<DATE> 2005/07/11/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kırgızistan'daki seçime, uluslararası gözlemcilerden onay... 
</HEADLINE>
<TEXT>

     Kırgızistan'da dün yapılan devlet başkanlığı seçimi, AGİT, Şanghay İşbirliği Örgütü ve Bağımsız Devletler Topluluğu ile diğer sivil toplum örgütleri gözlemcilerinden olumlu not aldı. 
     AGİT gözlemci heyeti başkanı Avrupa Konseyi Parlamenterler Meclisi üyesi Kimmo Kiljunen, Kırgızistan'da 24 Mart devriminden sonra yapılan seçimlerin, ''demokrasinin çok güzel bir adımı'' olduğunu söyledi. 
     Seçim sırasında herhangi bir ihlal görmediklerini açıklayan Kiljunen, ''Gerek propaganda dönemi, gerekse oy kullanımı sürecinde adil ve şeffaf, AGİT standartlarına uygun bir seçim izledik'' dedi. 
     Kiljunen, bu seçimlerin Kırgızistan'da siyasi kültürün oluşmasına ve demokrasinin gelişmesine katkı sağlayacağını umduğunu da belirtti. 
     Oy kullanımı sırasında yasa ihlalleriyle karşılaşmadıklarını ifade eden Kiljunen, propaganda döneminde ise diğer adayların seçimi kazanan Kurmanbek Bakiyev karşısında kısıtlı imkanlarla çalıştıklarını söyledi. 
     Kiljunen, seçimde gördükleri eksiklikleri ise öncelikle Bakiyev'in seçim çalışmaları sırasında devlet imkanlarının kullanılması, yazılı ve görsel basının sadece Bakiyev'e ağırlık vermesi olarak gösterdi. 
     Kiljunen, siyasi partilerin seçim kampanyalarına katılamamasının da bir başka eksiklik olduğunu belirtti. 
     AGİT temsilcisi, merkez seçim komisyonu tarafından açıklanan seçimlere katılım oranı yüzde 74.6'yı gerçekçi bulmadıklarını, katılımın yüzde 50'nin biraz üzerinde olduğunu söyledi. 
     Bağımsız Devletler Topluluğu seçim izleme heyeti başkanı BDT İcra Sekreteri Vladimir Ruşaylo da seçimlerin adil ve şeffaf geçtiğini açıklarken, Kırgızistan'da Bakiyev'in devlet başkanlığını kazanmasının hem kendisi hem de BDT açısından çok önemli olduğunu belirtti. 
     Kırgızistan'daki seçimleri, sadece 4 gözlemciyle izleyen Şanghay İşbirliği örgütü de seçimlerin demokratik bir ortamda adil ve şeffaf yapıldığını, herhangi bir ihlal olayıyla karşılaşılmadığını açıkladı. 
     
</TEXT>
</DOC>
