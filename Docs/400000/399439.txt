<DOC>
<DOCNO> 399439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas15.html </URL>
<DATE> 2005/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ABD'li meteorologlar 2006'da kasırgalar 2005'ten daha yoğun olabilir 
</HEADLINE>
<TEXT>

     Amerikalı meteorologlar, 2006 yılında kasırgaların 2005'ten bile daha yoğun olabileceği konusunda uyarıda bulundu. 
     Federal Okyanus ve Atmosfer Yönetimi NOAA yetkilisi Conrad Lautenbacher, ''2006'nın daha sakin bir sene olacağını söylemek isterdim, ancak bu mümkün görünmüyor. Tarihsel eğilimler, atmosferik karakteristiğin ve artan su sıcaklıklarının, daha yoğun bir kasırga mevsimi için gerekli durumları yaratmaya devam ettiğini gösteriyor'' dedi. 
     Milli Meteoroloji Hizmetleri Direktörü David Johnson ise, ''muhtemel yeni kasırgaların dünyayı daha güçlü vurma olasılığının çok yüksek olduğunu, bu gerçeği şimdiden kabullenmenin ve buna göre önlemler alınmasının önemli olduğunu'' kaydetti. 
     Uzmanlar, güçlü kasırga aktivitesinin uzun yıllar boyunca Atlantik kıyılarını etkileyebileceği uyarısında da bulunurken, 1 Haziran 2005'ten bu yana Kuzey Atlantik'te 26 tropik fırtına kaydedildiğine, bunlardan 13'ünün kasırgaya dönüştüğüne, bu kasırgalardan 3'ünün, en yüksek derece olan 5 gücüne ulaştığına dikkati çekti. 
     Milli Kasırga Merkezi NHC , dün yaptığı açıklamada, ''Epsilon'' adı verilen tropik bir kasırga beklendiğini belirtmişti. 
     Bu yılki Vilma ve Katrina kasırgaları, binlerce kişinin ölümüne, onbinlerce kişinin evsiz kalmasına, milyarlarca dolar maddi zarara yıl açmış ve 2005 en şiddetli kasırgaların olduğu yıl olarak tarihe geçmişti. 
     
</TEXT>
</DOC>
