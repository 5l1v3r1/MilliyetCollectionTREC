<DOC>
<DOCNO> 394608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur19.html </URL>
<DATE> 2005/11/13/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Vali Kadıoğlu En güvendiğimiz yerden vurulduk 
</HEADLINE>
<TEXT>

     Malatya Valisi Osman Derya Kadıoğlu, ''Bizim en rahat olduğumuz yuvalar 0-6 yaş grubu çocukların barındırıldığı yuvalardır. Ama bu defa en güvendiğimiz yerden vurulduk'' dedi. 
     Kadıoğlu, AA muhabirine yaptığı açıklamada, görev yaptığı her ilde gördüğü en sorunlu yerlerin Sosyal Hizmetler Müdürlüğü'ne bağlı yuva ve yurtlar olduğunu söyledi. 
     Derya Kadıoğlu, sözlerine şöyle devam etti 
     ''Burada benim gibi idarecilerin de en korktuğu yerler genelde 7-12 yaş grubu çocukların kaldığı yurtlar ile kızlar yurdudur. Bizim en rahat olduğumuz yuvalar ise 0-6 yaş grubu çocukların barındırıldığı yuvalardır. Ama bu defa en güvendiğimiz yerden vurulduk. Olay beni yeterince üzmüştür.'' Yuvada yaşanan olayın bir sistem sorunu olduğunu ifade eden Kadıoğlu, ''Çocuklar şu anda İstanbul'da. Onlar için değişiklik iyi oldu. Çocuklar İstanbul'dayken binanın fiziksel şartları iyileştirilecek. Bu anlamda çeşitli projeler uygulanacak'' dedi. 
     2. Ordu Komutanlığı'nın her alanda olduğu gibi Malatya Çocuk Yuvası'nın daha iyi şartlarda hizmet vermesi için onarım çalışmalarına gerekli desteği verdiğini belirten Kadıoğlu, ''Eski binanın onarımında yardımlarını arzu ettik. Malzemesini valiliğimiz, özel idaremiz alıyor, işçiliğini 2. Ordu Komutanlığı İstihkam Taburu'ndaki askerler yapıyor'' diye konuştu. 
     
</TEXT>
</DOC>
