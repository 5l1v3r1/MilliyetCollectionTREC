<DOC>
<DOCNO> 355412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko11.html </URL>
<DATE> 2005/06/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şener Yabancıların bankacılıktaki payı yüzde 20'ye çıkabilir 
</HEADLINE>
<TEXT>

     TBMM Plan ve Bütçe Komisyonu'nda Bankacılık Yasa Tasarısı'nın 11 maddesi daha kabul edildi. 
     Kabul edilen maddelere göre, bankaların ana sözleşme değişikliklerinde BDDK'nın uygun görüşü aranacak. Kurumca uygun görülmeyen değişiklikler genel kurulda karara bağlanamayacak. 
     Sermaye artırımlarının, her türlü muvazaadan arınmış olarak, ilgili mevzuatla ilave edilmesine izin verilen kaynaklar hariç, iç kaynaklara başvurulmadan nakden ödenmesi zorunlu olacak. Sermaye artırımının Ticaret Sicili'ne tescil edilmesinde kurumun uygun görüşü alınacak. 
     Bir kişinin, bir bankada doğrudan veya dolaylı pay sahipliği yoluyla sermayenin yüzde 10'unu veya dolaylı payların sermayenin yüzde 10, yüzde 20, yüzde 33 veya yüzde 50'sini aşması sonucunu veren pay edinimleri ile bir ortağa ait payların, bu oranların altına düşmesi sonucunu veren pay devirleri, Kurulun iznine tabi olacak. 
     Yönetim kuruluna veya denetim komitesine üye belirleme imtiyazı veren payların tesisi, devri veya yeni imtiyazlı pay ihracı belirtilen oransal sınırlara bakılmaksızın Kurulun iznine tabi olacak. 
     Nitelikli paya sahip olan ortakların, kurucularda aranan nitelikleri taşıması zorunlu olacak. 
     Bir bankanın sermayesinin yüzde 10 veya daha fazlasına sahip tüzel kişilerin paylarının doğrudan veya dolaylı olarak, belirtilen oranlar veya esaslar dahilinde el değiştirmesi, devralacak ortağın kurucularda aranan nitelikleri taşıması koşuluyla Kurulun iznine tabi olacak. 
     Kurulun izni olmadan payların devredilmesi halinde, bu paylara ait temettü hariç ortaklık hakları Fon tarafından kullanılacak. 
     
     BİRLEŞME, BÖLÜNME VE HİSSE DEĞİŞİMİ 

     Türkiye'de faaliyette bulunan bankalardan birinin, diğer bir veya birkaç banka veya finansal kuruluş ile birleşmesi veya bütün aktif ve pasifi ile diğer hak ve yükümlülüklerini Türkiye'de faaliyette bulunan diğer bir bankaya devretmesi, bütün aktif ve pasifleri ile diğer hak ve yükümlülüklerini devir alması veya bölünmesi ya da hisse değişimi Kurulun iznine bağlı olacak. 
     İzin tarihinden itibaren 3 ay içinde ilgili bankaların yetkili organlarınca karar alınarak gerekli işlemlere geçilmediği takdirde, verilen izin geçersiz olacak. 
     Bankaların bu kanun hükümlerine göre birleşme, bölünme ve devirlerinde Türk Ticaret Kanunu ile devir veya birleşmeye konu bankaların toplam aktiflerinin sektör içindeki paylarının yüzde 20'yi geçmemesi kaydıyla Rekabetin Korunması Hakkında Kanun'un ilgili madde hükümleri uygulanmayacak. 
     Bankaların faaliyetlerine son vermeleri ve tasfiyeleri de Kurulun iznine Kurumun denetimine tabi olacak. 
     
     YÖNETİM KURULU BAŞKANI, GENEL MÜDÜR OLAMAYACAK 

     Bankaların yönetim kurulları, genel müdür dahil 5 kişiden az olamayacak. Genel müdürlük ve yönetim kurulu başkanlığı görevleri aynı kişi tarafından yürütülemeyecek. 
     Bankaların yönetim kurullarınca, yönetim kurulunun denetim ve gözetim faaliyetlerinin yerine getirilmesine yardımcı olmak üzere ''denetim komitesi'' oluşturulacak. Denetim komitesi en az iki üyeden oluşacak. Denetim komitesi üyeleri icrai görevi bulunmayan yönetim kurulu üyeleri arasından seçilecek. 
     Banka genel müdürlerinin hukuk, iktisat, maliye, bankacılık, işletme, kamu yönetimi ve dengi dallarda en az lisans düzeyinde, mühendislik alanında lisans düzeyinde öğrenim görmüş olanların ise belirtilen alanlarda lisansüstü öğrenim görmüş olmaları ve bankacılık veya işletmecilik alanında en az 10 yıllık mesleki deneyime sahip olmaları zorunlu olacak. Genel müdür yardımcılarının ise en az 7 yıllık mesleki deneyime sahip ve asgari üçte ikisinin belirtilen okullarda en az lisans düzeyinde öğrenim görmüş olması zorunlu olacak. 
     
     ŞENER'İN KONUŞMASI 

     Tasarının görüşmeleri sırasında Devlet Bakanı Abdüllatif Şener, kısa dönemde kamu bankalarının özelleştirilmesi imkanının henüz görülmediğini söyledi. Çalışmaların sürdüğünü belirten Şener, ne zaman özelleştirme için piyasa koşullarının uygun olacağı ve o zaman bu özelleştiremeye ilişkin düşüncenin ne noktaya geleceği konusunda da şimdiden bir şey söylenemeyeceğini ifade etti. 
     Şener, bankacılık sektöründeki yabancı sermaye payının bu yılın başında yüzde 3 düzeyinde olduğunu, bugün itibariyle bu rakamın yüzde 11'lere geldiğini, yıl sonunda ise yüzde 15-20'lere çıkabileceğini söyledi. Bankalara önemli bir yabancı sermaye ilgisi bulunduğunu ifade eden Şener, hiçbir sınır konulmaması halinde 3-5 yıl sonra yabancı sermayenin sektördeki payının ne olacağının ise ayrı bir soru olduğunu kaydetti. 
     ''Şahsen bankacılık sektöründeki yabancı sermayeye bir sınır konulmasından yana olduğunu'' dile getiren Bakan Şener, ancak konunun Bakanlar Kurulu'nda tartışmaya açıldığını ve görüşünün burada kabul görmediğini söyledi. 
     BDDK Başkanı Tevfik Bilgin ise ''yabancı sermayeye tercih edip etmedikleri'' yönündeki bir soruyu yanıtlarken, enflasyonun düşmesiyle bankaların karlılık oranının önemli ölçüde düştüğünü, o nedenle bankaların bir arayış içine girdiklerini ifade etti. Bu durumdan kurtulmak için ''ya patronun cebinde para olması ya da yabancı sermaye gelmesi gerektiğini'', bu çerçevede, bu dönemde görüşmelerin yoğunlaştığını belirten Bilgi, ''48 bankanın kendi arayışları ile bir çözüm bulması tercihimizdir'' dedi. 
     
</TEXT>
</DOC>
