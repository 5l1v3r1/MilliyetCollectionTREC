<DOC>
<DOCNO> 386971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur10.html </URL>
<DATE> 2005/10/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gebze'de kürtaj skandalı 
</HEADLINE>
<TEXT>

     
     Mesut IŞIK Şenol AYDIN GEBZE Kocaeli , DHA 
     
KOCAELİ'nin Gebze İlçesi'nde 7 kız çocuk annesi bir kadın, doktorların hayati sakınca’ tesbiti nedeniyle kürtaj yapmadıkları 3,5 aylık bebeğini özel bir muayenahanede aldırmak isterken geçirdiği iç kanama sonucu hayatını kaybetti. 
     Alınan bilgilere göre, 7 kız çocuğu annesi olan 44 yaşındaki Ayşe Palabıyık, iddiaya göre özel bir muayenehanede, yaklaşık 3,5 aylık bebeğini kürtajla aldırmak isterken, geçirdiği kanama sonucu hayatını kaybetti. Erkek olur ümidiyle sürekli hamile kalan ve bugüne kadar 7 kız çocuğu sahibi olan Ayşe Palabıyık, son çocuğunu ise 7 ay önce güçlükle dünyaya getirdi. Bünyesi çok zayıf olduğu için son doğumunu sürekli kan verilerek zorlukla gerçekleştiren Ayşe Palabıyık'ı, doktorlar Bir kez daha hamile kalırsan ölürsün’ şeklinde uyarmayı da ihmal etmediler. Doktorların bu uyarısına karşın istemeyerek tekrar hamile kalan Palabıyık, ekonomik sıkıntı ve doktorların sözü üzerine bebeğini aldırmak istedi. Bunun için önce Gebze Devlet Hastanesi’ne başvuran Ayşe Palabıyık’a doktorlar yaptıkları muayene sonucu kürtaj için artık geç kalındığını ve bebeğin alınamayacağını söylediler. Bunun üzerine özel bir hastaneye daha başvuran Palabıyık, buradan da aynı cevabı aldı. Son çare olarak özel bir muayenehaneye başvuran Palabıyık çiftinin kürtaj talebini iddiaya göre buradaki doktor kabul etti. Ayşe Palabıyık'ın eşi Erdoğan Palabıyık, polise verdiği ifadesinde doktorun normal kürtaj 120 YTL ancak bu biraz zor olacak 400 YTL'ye yaparım dediğini iddia etti. Bunun üzerine iddiaya göre doktor kürtajı yapmak isterken, bünyesi zaten zayıf olan Ayşe Palabıyık verilen narkozu da kaldıramayarak, iç kanama geçirdi. Hastasının kanama geçirmesi üzerine hemen ambulans çağıran doktor, hastasını acilen Gebze Fatih Devlet Hastanesi'ne kaldırdı. Hastanede yapılan muayenede, Ayşe Palabıyık'ın geçirdiği iç kanamanın sonucunda hastaneye gelmeden önce öldüğü belirlendi. Ayşe Palabıyık'ın cesedi ilk incelemenin ardından gerçek ölüm sebebinin belirlenmesi için İstanbul Adli Tıp Kurumu'na gönderildi. Ayşe Palabıyık'ın kardeşleri ise, olaydan kürtajı yaptığı iddia edilen doktoru suçlayarak cezasının verilmesini istediler. Olay üzerine yapılan soruşturmada, kürtajı yaptığı iddia edilen doktor H.A. polis tarafından sorgulanmak üzere gözaltına alındı. Sorgusunu müteakip savcılığa sevkedilen doktor H.A, ifadesinin ardından serbest bırakıldı. Özel muayenehanede çalışanlar ise, olayda doktor H.A. ve kendilerinin bir suçu olmadığını ve kürtaj yapılmadığını, sadece gelen hastaya yardım etmek istediklerini belirtiler. 
     Olayla ilgili çok yönlü soruşturmaya devam ediliyor. 
     
</TEXT>
</DOC>
