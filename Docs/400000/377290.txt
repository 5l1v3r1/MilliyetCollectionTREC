<DOC>
<DOCNO> 377290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun11.html </URL>
<DATE> 2005/09/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Roj TV'yi kapatmayan Danimarka Türkçe yayına son verecekmiş 
</HEADLINE>
<TEXT>

     Roj TV’yi kapatmayan Danimarka, ekonomik sebeplerle Türkçe yayınlara son verme kararı aldığı bildirildi. 
     Almanya’nın PKK’ya yakın yayın organlarını kapatmaya başlamasının ardından gözler üzerine çevrilen ancak Roj TV’yi bir türlü kapatmayan Danimarka, Türkçe radyo yayınlarına son verme kararı aldığı belirtildi. Danimarka’da Türkçe yayınlanan "Haber" gazetesinin Danimarka Radyosu kaynaklı haberine göre, Danimarka Radyosu Türkçe de dahil altı göçmen dilinde yaptığı yayınları durduracağını açıkladı. 
     Danimarka Radyosu, tasarruf planları çerçevesinde aldığı kararı yılbaşında uygulamaya koyacak. Radyonun bu kararı neticesinde 100 çalışanın da işine son verileceği belirtildi. 
     Gelecek iki yıl 95 milyon Kron tasarruf hedefleyen Danimarka Radyosu, DR International bünyesinde yapılan Türkçe yayınların dışında, Arapça, Urduca, Boşnakça Sırpça Hırvatça, Somalice ve İngilizce yayınları da yıl sonundan itibaren durduracağını açıkladı. 
     Danimarka Radyosu Haber Müdürü Lisbeth Knudsen, haber bölümü gazetecileri ile yaptığı toplantıda, yabancı dillerde yapılan yayınlara son verilmesinin zor bir karar olduğunu söyledi. 
     Knudsen, "Ancak Danimarka Radyosu İdarecileri olarak, entegrasyona ilişkin programların anadilde değil, diğer programların içinde etnik kökeni farklı gazetecileri çalıştırarak yapılması uygun görüldü" dedi. 
     
</TEXT>
</DOC>
