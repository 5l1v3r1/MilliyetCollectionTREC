<DOC>
<DOCNO> 392686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/yture.html </URL>
<DATE> 2005/11/07/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Uzun farkı 
</HEADLINE>
<TEXT>



Efes Pilsen, neredeyse devre skoruyla biten kısır derbiyi "kaliteli uzun" avantajıyla kazandı. Lacivert-Beyazlılar'ı, Fenerbahçe'ye karşı 40 dakika boyunca üstün kılan, "taşfırın" uzunlarının, Fenerbahçeli "light" rakiplerine karşı sağladığı "ezici" üstünlüktü. 
Kambala ve yine adı Türkçe'de menekşe anlamına gelen yeni uzun Violette Kaya, Prkacin, Kerem üçlüsünden oluşan Efes'in pota altındaki "şeytan üçgenine" her dalışlarında kaybolup gittiler. İkili sıkıştırmalara karşı "hücum özürlü" Kambala'nın bu özelliğini bilen Efes Pilsen coachu Oktay Mahmuti, eski oyuncusunu beş sayıda kilitlerken, Violette ise 6'da 0 isabetin yanında amatörce top kayıplarıyla Efes'in ekmeğine yağ sürdü. O Efes ki Domercant'tan 2, Granger'dan 3 sayı çıkardığı dünkü maçı kötü oynamasına rağmen kolay kazandı. Efes'te Cenk de yine kritik anlarda çok önemli sayılara imza atarak çıkışını sürdürdü. Popovic ise geldiği günden bu yana ilk "faydalı" maçını çıkardı. 
Fenerbahçe'de dün sadece Semih uzun pozisyonunda tek başına savaşan, ayakta kalan isimdi. Stevenson da Erdal'la birlikte Efes'in sert savunmasının üzerinden potayı bile göremediler. Mrsic de vasatı aşamazken, Hakan Demirel'in ekstra katkısı ve coach Aydın Örs'ün son beş dakikadaki dört kısa ve bitime 1,5 dakika kala yaptığı sürpriz alan savunması da giden maçı Fenerbahçe'ye geri getiremedi. 


</TEXT>
</DOC>
