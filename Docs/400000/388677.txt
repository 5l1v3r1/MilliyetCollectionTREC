<DOC>
<DOCNO> 388677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/dunya/adun.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikastçı, Suriye 
</HEADLINE>
<TEXT>


BM Genel Sekreteri Annan tarafından görevlendirilen Alman Savcı Mehlis, eski Lübnan Başbakanı Hariri'ye karşı düzenlenen suikastın Suriye tarafından planlandığı sonucuna vardı. Yaptırım gündemde 

Sema Emiroğlu - New York 


Suriye'nin Lübnan'dan çekilmesi için mücadele eden eski Lübnan Başbakanı Refik Hariri'nin şubatta bir suikasta kurban gitmesini soruşturan BM, saldırının Suriye ve Lübnan istihbarat örgütleri tarafından düzenlendiği sonucuna vardı. Raporda Suriye Devlet Başkanı Beşar Esad'ın kayınbiraderi Suriye Askeri İstihbarat Servisi Başkanı Asıf Şevket de suikastta rol oynamakla suçlanıyor. 2002 Ekim'ine kadar Suriye'nin Lübnan'daki istihbarat biriminin başkanı olan General Rüstem Gazali, Suriye Dışişleri Bakanı Faruk El Şara ve Lübnan Devlet Başkanı Emil Lahud da suçlananlar arasında. 12 Ekim'de intihar eden Suriye İçişleri Bakanı Gazi Kenan ise suçlanmadı. 
BM Genel Sekreteri Kofi Annan'ın, Hariri suikastını soruşturmakla görevlendirdiği Alman Savcı Detlev Mehlis tarafından hazırlanan ve ABD ve Avrupalı yetkililer tarafından merakla beklenen rapor, önceki gün Annan'a ve Güvenlik Konseyi'ne sunuldu. 
Mehlis, raporunda, 14 Şubat'ta Hariri ve 22 kişinin ölümüne yol açan bombalı saldırının, "Suriyeli güvenlik yetkililerinin onayı olmadan gerçekleşemeyeceğini ve bunların Lübnan güvenlik güçlerindeki işbirlikçileri olmadan organize edilemeyeceğini" bildirdi. 
"Kompleks suikast planının hazırlanması birkaç ay aldı ve büyük ölçüde kaynağa ve kapasiteye sahip olan karmaşık bir grup tarafından uygulamaya konuldu" diyen Mehlis, suikastın, Hariri ile Esad da dahil üst düzey Suriye yetkilileri arasında giderek büyüyen bir çatışma dönemine denk geldiğini ve Hariri'nin telefonlarının Suriye istihbaratı tarafından dinlendiğini bildirdi. BM'nin raporunda, suikastı üstlenen Ahmed Ebu Adas'ın, saldırı gününden önce Suriye'de kaybolduğu da belirtildi. Rapora göre, 16 Ocak'tan beri kayıp durumdaki Ebu Adas'ın, adına saldırıyı üstlendiği "Suriye'de Zafer ve Cihad" adlı grubun gerçekte var olduğuna dair hiçbir kanıt bulunamadı. El Cezire televizyonuna gönderilen bantta saldırıyı bu örgüt adına üstlenirken, görülen Ebu Adas'ın bu bandı suikasttan yaklaşık 45 gün önce silah zoruyla doldurmaya zorlandığı ifade edildi. 

Bush'tan BM'ye çağrısı 
Mehlis, bir tanığın ifadesine dayanan isimlerin medyaya sızması üzerine düzenlediği basın toplantısında, şahıslara yönelik kesin bir suçlamadan kaçınmak için bu isimlerin yerine, "üst düzey Suriyeli ve Lübnanlı yetkililer" ve "üst düzey bir Suriyeli istihbarat yetkilisi" deyimini yazarak raporda değişiklik yaptığını açıkladı. Suriye'yi suçlayan raporun açıklanması üzerine, ABD Başkanı George W. Bush da dün BM Güvenlik Konseyi'ni acil toplantıya çağırdı. Konsey'de görüşülecek Suriye'ye karşı alınması beklenen önlemler kapsamında ekonomik ve siyasi yaptırımların gündemde olduğu bildirildi. 

BM raporundaki şüpheliler 

ASIF ŞEVKET Hariri suikastından 4 gün sonra Suriye Askeri İstihbarat Servisi'nin Başkanlığı'na getirilen Tümgeneral Asıf Şevket, aynı zamanda Suriye Devlet Başkanı Başar Esad'ın kayınbiraderi. 
RUSTEM GAZALİ 2002'de Lübnan'daki Suriye istihbarat birimlerinin şefi oldu. Suriye ordusu Lübnan'dan çekilene kadar Lübnan istihbarat birimleriyle yakın ilişkileri vardı. Haziranda ABD Hazine Bakanlığı, Gazali ve Suriye İçişleri Bakanı Kenan'ın ülkedeki hesaplarını dondurmuştu. 
CEMİL EL SEYİD 1998'de Lübnan'ın en önemli güvenlik birimi olan Genel Güvenlik'in Başkanlığı'na getirilen Tümgeneral Seyid Gazali ve intihar eden Suriye İçişleri Bakanı Gazi Kenan'a yakın bir isim olarak dikkat çekiyor. Hariri suikastına karışmakla suçlanan Seyid, ağustosta tutuklanmıştı. 
MUSTAFA HAMDAN Emil Lahud'a en yakın isimlerden olan Tuğgeneral Mustafa Hamdan, 1998'den beri Cumhuriyet Muhafızları'nın komutanı. Suikastın ardından görevinden alınmayan tek general olan Hamdan, ağustosta görevden kendi isteğiyle ayrılmıştı. 
ALİ HAJJ 2004'te Lübnan İç Güvenlik Birimi'nin Başkanlığı'na getirilen Hajj, 1992-98 yılları arasında Lübnan yönetimi tarafından Hariri'yi korumakla görevlendirilmişti. Hariri istifa edince Bekaa Vadisi'nde polis komutanlığı yaptı. Suriye ile yakın ilişki içine girdi. 2000'de Hariri yeniden başbakanlığa geldiğinde görevine döndü. Ancak Hariri, Hajj'ın Suriye casusu olduğunu öğrenince kovuldu. 


</TEXT>
</DOC>
