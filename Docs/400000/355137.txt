<DOC>
<DOCNO> 355137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy08.html </URL>
<DATE> 2005/06/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Üniversite öğrencileri yabancılar değil Türk hocalardan memnun 
</HEADLINE>
<TEXT>

     HAZIRLIK SINIFLARINDA TÜRK HOCALARI DAHA YÜKSEK NOT ALDI -The Guardian gazetesine göre, İstanbul’daki altı üniversitede gerçekleştirilen bir anket, yabancı öğretmenlerin Türk öğretmenlerden daha iyi olduğu savının doğru olmadığını gösterdi. 
     LONDRA ANKA - İstanbul’da hazırlık sınıflarındaki üniversite öğrencilerin, Türk hocalarından daha memnun oldukları ortaya çıktı. İstanbul’daki altı üniversitede gerçekleştirilen anket, yabancı öğretim üyelerin yerli öğretmenlerden daha iyi olduğu savının her zaman doğru olmadığını gösterdi. 
     İngiliz The Guardian gazetesinde yayımlanan yazıda İngiltere dışındaki ülkelerde görev yapan yabancı İngilizce hocalarının nasıl değerlendirildiğini belirlemek amacıyla İstanbul’daki 6 üniversitede yapılan anketin sonuçlarına dikkat çekildi. 
     Ankete, söz konusu üniversitelerin bölüm başkanları, yerli ve yabancı öğretim üyeleri ve hazırlık sınıflarındaki öğrenciler katıldı. Üniversitelerden 74 Türk ve 55 yabancı öğretim üyesi ile bin 800 öğrenci, anketi yanıtladı. 
     Hazırlık sınıfında okuyan öğrencilerin görüşleri, hem akademik yıl başında hem sonunda alındı. 
     Bölüm başkanları, daha çok yabancı hocaları istihdam etme arzusunu ifade ederken bütçe sınırlamalarına dikkat çektiler. Yabancıların daha iyi öğretmen olduklarını düşünen bölüm başkanları, Türk hocaların ise, öğrencilerin ihtiyaçlarını ve eğitim sistemini daha iyi anladıklarını söylediler. 
     Anketi yanıtlayan Türk ve yabancı öğretim üyeleri, yabancı hocaların modern yöntemleri daha iyi bildiklerini, gerçek bir dil praktiğini sağladıklarını ve öğrencileri yeni bir kültürle tanıştırdıklarını belirttiler. Öğretim üyeleri, Türk hocaların ise, öğrencilerin dili ve kültürünü paylaşma avantajı olduğunu, öğrencilerin ihtiyaçlarını daha iyi bildiklerinu ve dil bilgisini daha iyi öğrettiklerini ifade ettiler. 
     Öğrenciler, akademik yıl başında hocalarının görüşlerine benzer görüşlerini dile getirirken yılın sonunda farklı bir yaklaşım sergilediler. Öğrenciler, bu kez Türk hocalara hemen hemen her kategoride çok daha yüksek, yabancı hocalara daha düşük not verdiler. 
     Nitekim, öğrencilerin, Türk hocalarının, okumayı ve yazmayı yabancı hocalardan daha iyi öğrettiklerini düşündükleri ortaya çıktı. Öğrencilerin gözünde, yabancı hocalar, aldıkları eğitim ve yöntemleri açısından da Türk hocalarının gerisinde kaldılar. 
     
</TEXT>
</DOC>
