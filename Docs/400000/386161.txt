<DOC>
<DOCNO> 386161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur23.html </URL>
<DATE> 2005/10/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bazı vatandaşlar hala hayvanlarını teslim etmek yerine kesip yiyor 
</HEADLINE>
<TEXT>

     Balıkesir’in Manyas İlçesi’ne bağlı Kızıksa Beldesi’nde, bir vatandaşa ait bin 800 hindinin "kuş gribi" olarak adlandırılan tavuk vebasından telef olması üzerine başlatılan karantina önlemleri devam ediyor. 
     AA muhabirinin aldığı bilgiye göre, Kızıksa’da 3 kilometre çaplı alanda yürütülen karantina ve 7 kilometre çaplı alanda yürütülen koruma önlemleri çerçevesinde beldenin girişlerinde kontroller ve kanatlı hayvanların itlaf işlemleri sürüyor. 
     Yetkililer, beldede dün gece bin 902 kanatlı hayvanın itlaf edildiğini, itlaf işlemlerinin bugün tamamlanabileceğini kaydederken, bazı vatandaşların, "kanatlı hayvanlarını itlaf edilmesi için yetkililere teslim etmeleri gerektiği" yönünde belediye hoparlörlerinden yapılan anonslara rağmen hayvanlarını teslim etmek yerine keserek yedikleri bildirildi. 
     Manyas’ın Salur Beldesi’ndeki Çok Programlı Lise’de öğrenim gören Kızıksalı 16 öğrenci, bu sabah gittikleri okula "3 gün raporlusunuz" diye alınmadıklarını, bu yüzden beldeye geri döndüklerini öne sürdüler. 
     Bir yöneticinin, okul önünde toplanan öğrencilere hitap ederken, "Kızıksa bölgesinden gelen öğrenciler evlerine dönsünler. Bu öğrencilere 3 günlük rapor verildi" dediğini, bunun üzerine okuldan ayrıldıklarını iddia eden öğrenciler, "Düne kadar okula gidiyorduk, bugün bizi niye geri gönderdiklerini anlayamadık" dediler. 
     Salur Çok Programlı Lise Müdürü Gülsen Alpaslan, AA muhabirinin öğrencilerin iddialarını hatırlatması üzerine, bu sabah Manyas’ta işi olduğu için okula henüz gidemediğini, bu nedenle konuyla ilgili bilgisinin olmadığını savundu. 
     Öğrencileri evlerine gönderdiği öğrenilen okulun müdür yardımcısının ise Manyas İlçe Milli Eğitim Müdürlüğü’ne gitmek üzere okuldan ayrıldığı bildirildi. 
     Bu arada, minibüsüyle Kızıksa Beldesi-Manyas arasında yolcu taşıyan, "kuş gribi" vakasının ortaya çıkmasından sonra "iş yapamadığından" yakınan Talat Çelik, minibüsünün plakalarını kağıtla kapatarak tepkisini gösterdi. 
     
</TEXT>
</DOC>
