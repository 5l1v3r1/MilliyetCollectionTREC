<DOC>
<DOCNO> 372828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo08.html </URL>
<DATE> 2005/08/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Futbolda 31. Avrupa Süper Kupası yarın sahibini bulacak 
</HEADLINE>
<TEXT>

     Futbolda geçen sezon Avrupa'nın kulüpler bazında 2 büyük kupasını kazanan takımlarını karşı karşıya getiren Avrupa Süper Kupası, 31. sahibini yarın bulacak. 
     Geçen sezonun Avrupa Şampiyonlar Ligi Şampiyonu İngiltere'nin FC Liverpool ile UEFA Kupası Şampiyonu Rusya'nın CSKA Moskova takımları, Monaco'da karşı karşıya gelecek. 
     2. Louis Stadı'nda TSİ 21.45'te başlayacak maçı, Hollandalı hakem Rene Temmink yönetecek. 
     
     FC LIVERPOOL 2 KEZ KAZANDI 
     Yarınki finalde karşı karşıya gelecek ekiplerden FC Liverpool, daha önce kupayı 2 kez müzesine götürdü. 
     İngiliz ekibi 1977'de Almanya'nın Hamburg SV takımının ilk maçta 1-1 berabere kalıp, rövanşta 6-0 yenerek, 2001'de de yine Almanya'nın FC Bayern Münih takımını 3-2 yenerek kupayı kazandı. FC Liverpool ayrıca, 1978'de Belçika'nın RSC Anderlecht, 1984'te de İtalya'nın FC Juventus takımlarına karşı kupayı yitirdi. 
     Rusya'nın CSKA Moskova takımı ise tarihinde ilk kez Süper Kupa maçına çıkacak. 
     Kupanın son şampiyonu, Portekiz'in FC Porto takımını 2-1 yenen İspanya'nın Valencia CF takımı oldu. 
     
     EN ÇOK AC MILAN KAZANDI 
     İtalya'nın AC Milan takımı, 4 kezle kupayı en çok müzesine götüren ekip. 
     Kupaya ayrıca, AFC Ajax Amsterdam 3, RSC Anderlecht, FC Barcelona, FC Juventus, FC Liverpool ve Valencia CF 2'şer, Aberdeen, Aston Villa, FC Chelsea, Dinamo Kiev, Galatasaray, SS Lazio Roma, Manchester United, KV Mechelen, Nottingham Forest, AC Parma, FC Porto, Real Madrid CF ve Steaua Bükreş de 1'er kez sahip oldu. 
     
     İTALYANLAR ÖNDE 
     Avrupa Süper Kupası'nı en çok İtalyan takımları kazandı. 
     İtalyanlar, 11 finalden 8'ini kazanırken, en yakın takipçileri İngilizler'in 2 kupa önünde yer aldı. 
     
</TEXT>
</DOC>
