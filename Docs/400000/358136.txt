<DOC>
<DOCNO> 358136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur26.html </URL>
<DATE> 2005/07/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
5 aylık bebek hastaneler arasında gidip gelirken havale geçirdi 
</HEADLINE>
<TEXT>

     Konya’nın merkez Karatay İlçesi’nde üzerine çaydanlık devrilen 5 aylık bebek, Konya Numune Hastanesi ile Selçuk Üniversitesi Meram Hastanesi arasında gidip geldi. 
     Edinilen bilgiye göre, Keçeciler Mahallesi’nde, üzerine çaydanlık devrilen 5 aylık Merve Uygun’un vücudunda ve kafasında 2. derece yanıklar oluştu. 
     Kaldırıldığı Konya Numune Hastanesi’nden durumunun ağır olması nedeniyle Selçuk Üniversitesi Meram Tıp Fakültesi Hastanesi’ne sevk edilmek üzere hastaneden çıkarılmak istenen küçük kız, bu sırada sıcağın etkisiyle havale geçirdi. 
     Tıbbi müdahale yapılan bebek, götürüldüğü Tıp Fakültesi Hastanesi Yanık Ünitesi’nde yer olmadığı için tekrar Konya Numune Hastanesi’ne getirildi. 
     Bir süre bu hastanede kalan bebek, Yanık Ünitesi’nde yatak bulunması üzerine tekrar Meram Tıp Fakültesi’ne sevk edildi. 
     Uygun’un hayati tehlikesinin bulunduğu öğrenildi. 
     
</TEXT>
</DOC>
