<DOC>
<DOCNO> 367533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/spo02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Korktuğu oldu 
</HEADLINE>
<TEXT>


Everton maçı sonrası, "5-0'lık skor hiç de iyi olmadı" diyen Daum'un korktuğu başına geldi. Alman hoca, "Puan mücadeleleri farklıdır. Fırsatları kaçırdık" dedi 

İLHAN GÜLER 


Fenerbahçe Teknik Direktörü Christoph Daum, kaybedilen iki puanı 5-0 kazanılan Everton karşılaşmasının rehaveti ve kaçan fırsatlara bağladı. İngiliz ekibiyle oynanan hazırlık maçından sonra, "Bu skor beni lig için korkutuyor. 5-0 hiç de iyi olmadı" diyerek endişesini dile getiren Alman hoca, takımının beklenen futbolu ortaya koyamadığını söyledi. İki takımın da çok sayıda gol pozisyonu bulduğunu belirten tecrübeli teknik adam, "İlk yarı net pozisyonlar bulduk ancak kullanamadık. İkinci yarıda tempomuz ve pas isabetimiz düştü. Hazırlık maçlarında şova yönelik futbol oynanıyor. Puan mücadeleleri ise çok farklı. Rakipler güçlü şekilde sahaya çıkıyorlar" diye konuştu. 
Daum daha önce yaptığı açıklamaların aksine yeni transfer düşünmediklerini de belirterek, "Elimizdeki futbolcularla çalışmalarımızı sürdüreceğiz. Bazı detaylar üzerinde daha fazla çalışmamız gerekiyor" ifadesini kullandı. 

Deniz krizi 

Gençlerbirliği, 1 milyon euro borcu olan eski yıldızının oynamaması için itiraz etti. İlhan Cavcav, "Hükmen galip ilan edilmemiz gerek" dedi 


Başkent ekibinin Başkanı İlhan Cavcav, Deniz Barış'ın kendilerine karşı oynamasının Fenerbahçe'nin hükmen yenilgisini gerektirdiğini iddia etti. 
Deniz'den 1 milyon euro'luk alacakları bulunduğunu ve Tahkim Kurulu kararından sonra bu parayı tahsil edebilmek için Fenerbahçe kulübüne haciz gönderdiklerini belirten Cavcav, "Oynaması talimatlara göre mümkün değil. Federasyona pazartesi itirazda bulunacağız" dedi. 
Kırmızı - Siyahlılar, maç öncesi de hakem Erol Ersoy ve federasyon temsilcisine başvurup, bu futbolcunun forma giymemesini istedi. Cavcav, "Federasyon özel sözleşmeleri kabul ediyor. Borcu olan oyuncuya ve kulübe lisans verilmemesi lazım. Üç senedir Samsun'dan Phiri'nin transferi nedeniyle alacağımız var. İzin verdiğimiz için bu kulüp lisans alabiliyor. Bu maçta hükmen galip gelmeliyiz. Ama biz böyle galibiyet istemiyoruz" diye konuştu. 
Federasyon Başkanvekili Şekip Mosturoğlu, müsabaka talimatında konuyla ilişkin herhangi bir hüküm bulunmadığını, borçlu da olsa futbolcunun oynama hakkının elinden alınamayacağını söyledi. Mosturoğlu, "Başvuruyu değerlendireceğiz ama hukuken böyle bir itirazın kabul edilme şartı bana göre yok" ifadelerini kullandı. 

Ve davayı açtı 

Everton maçında silahla yaralanan Yusuf Bahar, Fenerbahçe yöneticileri hakkında 250 bin YTL tazminat davası açtı. Bahar ayrıca fedarasyon, İl Emniyet Müdürlüğü, Fenerbahçe, Gençlik Spor İl Müdürlüğü, İl Spor Güvenlik Kurulu sorumlu ve yetkilileriyle fail hakkında da suç duyurusunda bulundu. 

Doğan Galibiyeti kaçırdık 

Gençlerbirliği'nin hocası Ziya Doğan, özellikle ikinci yarıda oynadıkları futbolla galibiyeti hak ettiklerini söyledi. Tecrübeli teknik adam, "Yeni bir vizyonla Fenerbahçe karşısına çıktık. Oyuncularım genç olduğu için ilk maç çok önemliydi. Yenilsek motivasyonumuz bozulabilirdi " dedi. 

Terim takipte 

Milli Takımlar Başdanışmanı Fatih Terim ve yardımcısı Oğuz Çetin mücadeleyi takip etti. İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, ANAP Genel Başkanı Erkan Mumcu, Kara Kuvvetleri Komutanı Yaşar Büyükanıt da tribünde yer aldı. 

Babasının izinde 

Fanatik Fenerbahçeli olarak bilinen Olimpiyat Şampiyonu halterci Halil Mutlu, Gençlerbirliği karşılaşmasına eşiyle birlikte on aylık oğlunu da getirdi. Sarı - Lacivertli forma ve şortla tribündeki yerini alan küçük Mutlu ilgi odağı oldu. 

Tribün sitemi 

Aziz Yıldırım, tribünlerdeki boşluklar nedeniyle taşlamada bulundu. Yıldırım, Gençlerbirliği'ne ayrılan bölümün boş kalması üzerine Kara Kuvvetleri Komutanı Yaşar Büyükanıt'a durumu açarak, "Fiyatları pahalı tuttular, biletleri bize satmadılar, tribünler boş kaldı" sözleriyle yanındaki İlhan Cavcav'a mesaj gönderdi. 

PAF şöleni 3-3 

Gençlerbirliği ile Fenerbahçe arasındaki PAF mücadelesi gol düellosuna sahne oldu. Maçın ilk yarısını konuk Sarı - Lacivertli takım 3-1 önde kapattı. İkinci yarıda iki gol atan Başkent ekibi 3-3'lük beraberlikle 1 puan aldı 

Anelka dönüyor 

Sakatlığı yüzünden Ankara'ya götürülmeyen Fenerbahçe'nin yıldızı Nicolas Anelka kontrolden geçmek üzere ülkesi Fransa'ya gitti. Sarı - Lacivertli kulüpten yapılan açıklamada önceki gün antrenman sonrası Paris'e uçan ünlü futbolcunun bugün sabah saatlerinde İstanbul'da olacağı bildirildi. 


</TEXT>
</DOC>
