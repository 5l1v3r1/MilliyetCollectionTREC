<DOC>
<DOCNO> 384739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun24.html </URL>
<DATE> 2005/10/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
The Economist Ermenistan, Türkiye-AB müzakerelerinden memnun 
</HEADLINE>
<TEXT>

     BBC 

      İngiltere'de yayımlanan haftalık Economist dergisi, bu hafta Türkiye-Avrupa Birliği müzakere sürecine geniş yer verirken, "Biz bile iyi şanslar diliyoruz" başlığıyla bir makale yayınladı. 
     Dergi, "Dünyada Türklerin iyiliğini istemeyecek bir ülke varsa, bunun, halkının, Osmanlı'nın elinde soykırıma uğradığını söyleyen Ermenistan olduğunu düşünebilirsiniz" diye başladığı yazısını şöyle sürdürüyor 
     "Aslında Ermeniler, temkinli de olsa, Türkiye'nin Avrupa başarısını memnunlukla karşıladılar. 
     Ermeniler'in Türkiye'yle tek sorunu tarihsel değil. Ankara'daki yetkililer, topraklarının bir bölümü Ermenistan tarafından işgal altında olan Azerbaycan'la dayanışma göstererek 1993'ten bu yana Ermenistan sınırını kapattı. 
     Ermenistan'ın başkenti Erivan'da halk, Avrupa Birliği'ne üyeliğin, Türkiye'nin hem tarihe hem de komşularına yaklaşımını değiştireceğini umuyor. 
     Halk, boğucu, katı bölgesel gerçeklerden bir nefes almak istiyor. 
     Soyutlanan Ermenistan, nerede olursa olsun, Moskova'dan Los Angeles'a kadar kendine yandaş arıyor. 
     Ermeni diasporası ülkeye destek sağlıyor. Amerika Birleşik Devletleri hükümeti de bu yıl 75 milyon dolar yardımda bulundu. 
     Ancak sıradan insanlar için hayat çok güç. ekonomi kağıt üzerinde büyüyor ama etkisi çok küçük. 
     Dışişleri Bakanlığı'nın bir danışmanının sözleriyle, "Komşularınızla iyi geçinmenin başka bir alternatifi yok." 
     
     Yılda 100 milyon dolarlık ticaret yapılıyor 
     Türk-Ermeni İş Geliştirme Komitesi Eş Başkanı Arsen Gazaryan, sınırın kapalı olmasından sıkıntılı. Gazaryan, Gürcistan ve İran üzerinden nakliyenin getirdiği ek masrafı göze alan Türk işadamlarının, Ermenistan'la yıllık 100 milyon dolarlık ticaret yaptığını belirtiyor. 
     Ermenistan'daki ve ülke dışındaki Ermeniler'in Türkiye'ye bakışında ise farklılıklar var. 
     Ermenistan hükümeti, Türkiye'nin Avrupa Birliği'yle müzakerelere başlamasından memnunluk duyarken, Ermeni diasporası bunun, 'günahını kabul etmeyen bir ulus için' hakkedilmemiş bir ödül olduğunu savunuyor. 
     "Orada prensipli olmak kolay" diyor Erivan'daki genç bir kadın. "Türkiye ve Azerbaycan arasında yaşamak zorunda olan onlar değil." 
     
</TEXT>
</DOC>
