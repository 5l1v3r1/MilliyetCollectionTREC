<DOC>
<DOCNO> 371989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas02.html </URL>
<DATE> 2005/08/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dünyanın en cool kenti İstanbul 
</HEADLINE>
<TEXT>

     Dünyanın önde gelen haber dergilerinden Newsweek uluslararası sayısının bu haftaki kapağını İstanbul'a ayırdı. 
     Newsweek uluslararası sayısının bu haftaki kapağını İstanbul'a ayırdı. "Cool Istanbul" başlığını kullanan dergi, "Onlarca yıldır Batılı olmaya çalışan İstanbul modern bir kimliğe kavuşmanın gururunu yaşıyor. Avrupalı ya da değil... İstanbul dünyanın en cool şehirlerinden biri" diyerek İstanbul'u sayfalarına taşıdı. 
     Dergi İstanbul'un farklı kültürel yapısına dikkat çekerken bir yandan da bu farklı özelliği sayesinde çoktan Batılı olduğunu yazdı. Kentin tam bir yeniden doğuş yaşadığının altını çizen dergi, dünyanın kesişme noktasında olan İstanbul'un farklı ezgilerinin çok önemli bir birleşim yarattığını belirtti. Newsweek, seneler süren ekonomik zorlukların ve askeri yönetimlerin ardından İstanbul'un Avrupa'nın en büyük metropollerinden birine dönüştüğü yorumunu yaptı. Genç ve Avrupa'da eğitim görmüş kişilerin yeniden İstanbul'a geldiğini ve burada iş yaşamlarına başladıklarını belirten dergi, Türk ressam, yapımcı,modacı, müzisyen ve yazarların tüm dünyada etkilerinin hissedildiğini kaydetti. 
     
     Kontrastların oluşturduğu bütün 

     İstanbul'un yeniden doğuşunun Türkiye'nin Avrupa'ya yakınlaşmasıyla paralel geliştiğini belirten dergi, "GalerIst, Platform ve Modern" gibi sanatın paylaşıldığı mekanların artmasının sadece bir raslantı olmadığına dikkat çekti. İstanbul'un kalbi Beyoğlu'nda başlayan yeniden doğuşun tüm kenti sardığını yazan dergi, Fransız Sokağı'nın, Anadolu mutfağından örneklerin sunulduğu "Dilara's Abracadabra" ile kontrast görünse de bir aradayken, büyük bir bütünü oluşturduğunu dile getirdi. 
     Dergi yazıyı, "Avrupa belki Türkiye'yi kendi "Birlik"ine almayabilir. Eğer böyle bir şey yaparsa kesinlikle dünyanın sonu olmayacak. İstanbul kendini yeniden yaratmaya devam edecek. Ve belki de daha da enerjik olarak bunu yapacak. İstanbul sokaklarının sesini hatırlayın. Avrupa, Türk, Balkan, Ortadoğu ezgileri hepsi bir arada farklı fakat çok güzel bir armoni oluşturuyor" diye tamamladı. Derginin görüşlerinebaşvurduğu ödüllü yönetmen Fatih Akın da, İstanbul'un tam bir yeniden doğuş yaşadığını anlatarak, "O kadar büyük bir zenginlik var ki burada. O kadar çok insan İstanbul'a gelip kendi kültüründen bir parça bırakmış ki" diye konuştu. 
     
     NEWSWEEK'TEN 

     İstanbul'un İstiklal Caddesi'nde bir yaz akşamı geçirin. Çok şaşırtıcı bir şey duyacaksınız. Gece dolaşanların arasında Özbek'e benzeyen bir kız sazıyla Orta Asya şarkıları çalıyor. Çok yakındaki bir CD mağazasından Yunan ezgileri yükseliyor. Tarlabaşı'na doğru bir Çingene düğününden müzikler geliyor. Ultra trendy 360 isimli gece kulübünde çalınan Sufi elektronik müzik sesi sokağa taşıyor. Mojo, Babylon gibi kulüplerden farklı müzikler duyuluyor. Bir yerlerden horon ezgileri kulaklarınıza ulaşıyor. Asıl mucize olansa tüm bu farklı stiller şehrin içinden geliyor. Şehrin tarihi, zaten dünyanın şu an bildiğinin yarısını oluşturuyor. 
     
</TEXT>
</DOC>
