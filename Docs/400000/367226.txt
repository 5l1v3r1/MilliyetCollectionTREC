<DOC>
<DOCNO> 367226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/aspo.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maskeli balo 
</HEADLINE>
<TEXT>


Faruk Süren döreminde kiralanan ve üzerinde marketler zinciri kurularak, yıllık 1 milyon Dolar gelir elde edilmesi planlanan arazinin kaptırılması yüzünden Başkan Özhan Canaydın'ın küplere bindiği bildirildi 

CÜNEYT KARAKAYA 


Sarı - Kırmızılı kulüp, yaklaşık 1 yıldır Seyrantepe arazisi için ter dökerken, bomba bu kez Sefaköy'deki arsadan patladı. Yönetim, İstanbul'un en önemli rant merkezlerinden Sefaköy'deki 78 dönümlük araziyi, yıllık kira bedelini ödemediği için İstanbul Milli Emlak Müdürlüğü'ne kaptırdı. 
Başkan Özhan Canaydın'ın, Küçükçekmece Belediyesi'nin sınırları içinde olan ve yıllık kirası 17 bin dolar tutan arsanın iki - üç ay önce elden kaçırılması yüzünden küplere bindiği bildirildi. Galatasaray'ın böylesine küçük meblağı bilerek ödememesinin söz konusu olamayacağı, profesyonel yöneticilerin ihmali yüzünden "inanılmaz gafa" imza atıldığı ileri sürüldü. Yönetimin, söz konusu araziyi almak üzere mahkemeye başvurduğu, ancak olumlu sonuç çıkmasının beklenmediği vurgulandı. 

Projeler rafa kalktı 
Faruk Süren'in başkanlığı döneminde kiralanan, Yeşilköy Atatürk Havalimanı'na komşu ve değerinin çok yüksek olduğu belirtilen arazide "Galatasaray Kulübü'nün arsasıdır" ibaresinin bulunduğu panonun önümüzdeki günlerde kaldırılacağı ifade edildi. Süren döneminde Mehmet Cansun'un büyük uğraşlarla kazandırdığı Sefaköy arazisine, Marketler zinciri kurulmasının, ayrıca sportif amaçlı kullanılmasının planlandığı öğrenildi. Bu projeden kulübe yıllık 1 milyon dolar gelir sağlanmasının hedeflendiği de bildirildi. Özhan Canaydın'ın başkanlık yarışını kazanmasıyla projelerin rafa kaldırıldığı hatırlatıldı. 
Ribery ve Seyrantepe krizlerinden sonra yaşanan bu gelişmenin, Canaydın yönetimine yönetiltilen eleştirileri doruğa çıkartacağı iddia edilirken, Sefaköy ile ilgili ihmali bulunan yöneticinin istifasının isteneceği öğrenildi. Bu arada dün gece 100. yıl balosu düzenlenen Galatasaraylı yöneticilerin, yaşanan şoku gizlemeye çalıştıkları da gözlendi. 


Oscar töreni gibi 


Galatasaray, kuruluşunun 100. yıldönümünü düzenlediği görkemli bir baloyla kutladı. Dolmabahçe Sarayı'ndaki baloya, başta Başbakan Recep Tayyip Erdoğan olmak üzere birçok önemli konuk katıldı. 
Devlet Bakanı ve Başbakan Yardımcısı Mehmet Ali Şahin, UEFA Asbaşkanı Şenes Erzik, Federasyon Başkanı Levent Bıçakcı, Beşiktaş Başkanı Yıldırım Demirören, Real Madrid 2. başkanları Francisco Gento, Amancio Amara, Galatasaray eski başkanları, Fatih Terim, Eric Gerets, bazı futbolcular ve camianın önde gelen isimleri gecede hazır bulundu. Kırmızı halıdan geçerek saraya giren davetliler, oscar törenlerini anımsatacak şekilde medyaya poz verdiler. Yaklaşık 960 kişinin katıldığı balodan toplam 960 bin avro gelir elde edildi. Rasim Çapan Orkestrası'nın müzikleriyle renklenen gecede ünlü Fransız sanatçı Mireille Mathieu da konser verdi. Cim-Bom'un 19 kupasının sergilendiği baloda UEFA ve Süper Kupa'nın benzerleri sarayın balkonuna yerleştirildi. 
Başkan Yardımcısı Turgay Kıran, "Aziz Yıldırım'ın da gelmesini beklerdik. İnşallah başka bir gece onur konuğumuz olur" dedi. 


</TEXT>
</DOC>
