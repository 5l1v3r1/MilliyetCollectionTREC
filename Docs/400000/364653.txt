<DOC>
<DOCNO> 364653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun41.html </URL>
<DATE> 2005/07/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
El Kaide, 2 Cezayirli diplomatı öldürdüğünü açıkladı 
</HEADLINE>
<TEXT>

     Irak'ta geçen hafta kaçırılan Cezayirli 2 diplomatın öldürüldüğü bildirildi. 
     Terör örgütü el Kaide'nin Irak kolunun, daha önce de bildirilerinin yer aldığı bir internet sitesinde yayımlanan yazılı açıklamasında, 2 Cezayirli diplomatın, "Cezayir hükümeti Müslümanlara baskı yaptığı için öldürüldüğü" ileri sürüldü. 
     Bildiride, "Cezayir hükümeti Şeriata aykırı hüküm sürdüğü için iki diplomatı öldürdük" denildi. 
     Irak'taki Cezayir Büyükelçiliği Müsteşarı Ali Belarusi ve diplomatik ataşe İzzeddin Beldaki, 21 Temmuz günü Bağdat'ın Mansur mahallesinde öğleden sonra silahlı kişiler tarafından zorla iki araca bindirilerek kaçırılmıştı. 
     İki diplomat, dün yayınlanan bir video kasette, gözleri bağlanmış olarak kimlikleriyle ev adreslerini açıklamışlardı. 
     
</TEXT>
</DOC>
