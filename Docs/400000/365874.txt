<DOC>
<DOCNO> 365874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy09.html </URL>
<DATE> 2005/07/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bakan Unakıtan, trafik canavarını yakalattı 
</HEADLINE>
<TEXT>

     DHA 

İstanbul’dan Ankara’ya makam otosuyla giden Maliye Bakanı Kemal Unakıtan, TEM Otoyolu’nda makam aracını tehlikeye düşüren Almanya’da işçi olarak çalışan Yakup Aydoğmuş’u, trafik ekiplerine yakalatıp trafik cezası kestirdi. 
     Önceki gün akşam saatlerinde istanbul’dan Ankara’ya giden Maliye Bakanı Kemal Unakıtan’ın makam aracı, iddiaya göre TEM Sapanca ilçesi yakınlarında Almanya’da işçi olarak çalışan ve tatil için memleketi Kırşehir’e giden gurbetçi Yakup Aydoğmuş’un kullandığı otomobil tarafından tehlikeye düşürüldü. Maliye Bakanı durumu telefonla emniyete bildirdi. 
     Olayın Sakarya Emniyet Müdürlüğü’ne iletilmesi üzerine yabancı plakalı araç Adapazarı gişelerinde durdurulmak istendi. Trafik ekiplerinin Dur anonslarına uymayan sürücü Yakup Aydoğmuş yoluna devam etti. Trafik ekiplerince araç TEM Otoyolu Hendek gişelerinde trafiğin tek şerite düşürülmesi sonucu yavaşlayınca yakalandı. 
     Sürücü Aydoğmuş'a burada polisler tarafından, Trafiği tehlikeye düşürmek ve polisin dur ihtarına uymamak’ suçlarından 137 YTL para cezası kesildi. 

     
</TEXT>
</DOC>
