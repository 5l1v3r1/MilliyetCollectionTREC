<DOC>
<DOCNO> 353701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy08.html </URL>
<DATE> 2005/06/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Milletvekillerine aylık 20 YTL'ye sınırsız çay ve sıcak içecek 
</HEADLINE>
<TEXT>

     Milletvekilleri, 1 Eylül 2005 tarihinden itibaren ayda 20 YTL 20 milyon lira karşılığında TBMM çay ocaklarından istedikleri kadar çay ve diğer sıcak içeçekleri tüketebilecek. 
     Edinilen bilgiye göre, TBMM'deki çay ocaklarında da uygulamaya konulan ve kısa adı HACCP olan gıda güvenliği yönetim sisteminin 1 Eylül'de yürürlüğe girecek yeni aşamasında, milletvekillerinin maaşlarından her ay çay ve benzeri sıcak tüketim karşılığı olarak 20 YTL kesilerek, milletvekili ile personel arasında para alışverişinin önüne geçilecek. 
     Gıda güvenliği yönetim sistemiyle çay ocaklarında maliyetlerin düştüğünü ve israfın önüne geçildiğini bildiren yetkililer, sistem kapsamında Meclis lokanta, mutfak ve çay ocaklarında yürütülen yeniden yapılandırılma faaliyetlerinin sürdüğünü belirttiler. 
     Çay ocaklarında hizmetin daha düzenli, verimli ve kaliteli yürütülmesi amacıyla başlatılan gıda güvenliği yönetim sistemi sonucunda çay tüketim maliyetleri en aza indirilirken israfın da önüne geçildiğini ifade eden yetkililerin verdiği bilgiye göre, gıda güvenliği siteminden yüksek verim alan Meclis Başkanlığı, proje kapsamında yeni bir uygulama başlatıyor. 
     Yeni uygulama ile milletvekillerinin maaşlarından her ay 20 YTL 20 milyon lira kesilecek. Yapılan bu kesintiler karşılığında milletvekillerine bir ay boyunca çay ve benzeri ıhlamur, adaçayı, kekik, kuşburnu vb. sıcak ürünleri istedikleri kadar tüketebilecekler. 
     1 Eylül 2005 tarihinden itibaren geçerli olacak uygulama ile Meclis çay ocaklarında ürün bedellerinin tahsilatında nakit para uygulamasına da son verilecek. Milletvekillerinin uygun görmesi halinde maaşlarından ilk kesinti 15 Ekim'de yapılacak. 
     Bu ürünlerin dışında kalan diğer içecek çeşitlerinin tüketimi için haftalık adisyonlar düzenlenecek. Böylece belirlenecek tüketim bedelleri milletvekillerinin maaşından kesilebilecek. 
     Uygulamanın, çay ocaklarında üretim ve tüketim kontrolü sağlayarak gelen şikayetlerin önüne geçilmesini hedeflediği öğrenildi. 
     
</TEXT>
</DOC>
