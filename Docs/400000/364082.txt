<DOC>
<DOCNO> 364082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko33.html </URL>
<DATE> 2005/07/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Bursa'da 250 büyük firma açıklandı...OYAK Renault lider... 
</HEADLINE>
<TEXT>

     Bursa Ticaret ve Sanayi Odası'nca BTSO bu yıl sekizincisi yapılan ''Bursa'nın 250 Büyük Firması Araştırması''nın sonuçları, açıklandı. 
     2004 yılı ciro tutarlarına göre, 3 milyar 316 milyon YTL ile birinci sırada yer alan OYAK Renault'yu, Tofaş ve Yeşim izledi. 
     BTSO Yönetim Kurulu Başkanı Celal Sönmez, düzenlediği basın toplantısında, 250 büyük firmayı tespit amacıyla gerçekleştirilen anket çalışmasında, sıralamanın 2004 yılındaki ciro tutarları baz alınarak yapıldığını belirtirken, firmaların brüt katma değerleri, öz sermaye tutarları, net aktifleri vergi öncesi dönem karları, ihracatları, personel sayıları ve üretimden satışlarının da ayrıca kendi aralarında sıralamaya tabi tutulduğunu bildirdi. 
     Sönmez, bu firmalardan 224'ünün BTSO'ya, 26'sının ise ilçelerdeki TSO'lara kayıtlı olduğuna işaret ederek, 250 büyük firmanın ciro toplamının 21.6 milyar YTL, üretimden satışının, 16.7 YTL, brüt katma değerinin 3.3 milyar YTL, öz sermayesinin 8.6 milyar YTL, net aktiflerinin 16.4 milyar YTL, vergi öncesi dönem karlarının 1.3 milyar YTL, ihracatlarının 5.6 milyar dolar ve ücretle çalışanlar toplamının da 94 bin 565 kişi olduğunu kaydetti. 
     250 firmanın ciro toplamının, Türkiye'nin 2004 yılı gayri safi milli hasılasının yüzde 5'ini oluşturduğuna dikkati çeken Sönmez, sıralamada yer alan firmalardan 81'inin tekstil, 60'ının otomotiv ana ve yan sanayii, 33'ünün gıda, tarım ve hayvancılık, 20'sinin makine ve metal, 17'sinin muhtelif, 10'unun enerji elektrik ve elektronik, 7'sinin plastik kauçuk ve sünger, 4'ünün orman ürünleri ve mobilya, 4'ünün inşaat, 3'ünün çimento ve madencilik, 3'ünün kimya, 3'ünün nakliye ulaştırma, 3'ünün turizm, 1'inin basın yayın matbaa ve ambalaj, 1'inin de deri kürk ve ayakkabı alanında faaliyet gösterdiğini anlattı. 
     
     TEKSTİL GERİLEDİ, OTOMOTİV GELİŞTİ 
     Sönmez, firma sayısı açısından tekstil ve konfeksiyon, yüzde 32.4 ile yüzde 24'lük paya sahip otomotiv ana ve yan sanayini geride bırakırken, firmaların ciroları baz alındığında, otomotiv ana ve yan sanayii yüzde 45.8 ile ilk sırada yer aldığını kaydetti. 
     Cirolarına göre ilk 250 firma içindeki tekstil ve konfeksiyon firmalarının payının geçen yıla oranla 2.5 puan azaldığını, otomotiv ana ve yan sanayinin payının ise 4 puan arttığını belirten Sönmez, 250 firmanın ihracatının ise son 8 yılda yüzde 238 oranında arttığını söyledi. 
     Sönmez, 250 firmanın 2004'te 5.6 milyar dolar ihracat gerçekleştirdiğini, bu rakamın Türkiye'nin 62.7 milyar dolarlık toplam ihracatı içindeki payının yüzde 9'unu bulduğunu ifade ederek, ''Bu da gösteriyor ki, Bursa ihracatın ana merkezlerinden biri haline geldi. Bursamız gelecek yıl bu oranı yüzde 10'a, daha sonraki dönemlerde ise daha da yukarılara çekecek güçtedir'' dedi. 
     Son 8 yıl içinde ihracat artışının, tekstil ve konfeksiyonda yüzde 56, orman ürünleri ve mobilyada yüzde 116, makine ve metalde yüzde 261, otomotiv ana ve yan sanayiinde ise 10 kat arttığını anlatan Sönmez, 1997'de tekstil ve konfeksiyon sektörünün 250 büyük firmanın toplam ihracatı içindeki payı yüzde 58 iken, bu oranın 2004'te yüzde 27'ye düştüğünü bildirdi. 
     Sönmez, buna karşılık otomotiv ana ve yan sanayinin 1997 yılında 250 büyük firmanın toplam ihracatı içindeki payının yüzde 18 olduğunu anımsatarak, bu oranın 2004'te yüzde 57'yi aştığına dikkati çekti. 
     
     İSTİHDAM ARTTI 
     Son 8 yılda, tekstil ve konfeksiyonda yüzde 16 oranında artan istihdamın, otomotiv ana ve yan sanayiinde yüzde 87 oranında büyüdüğünü vurgulayan Sönmez, bu dönemde çalışan sayısının 76 bin 943 kişiden, 94 bin 565 kişiye yükseldiğini belirtti. 
     Sönmez, bu dönemde istihdam artışının yüzde 23'te kaldığına dikkati çekerek, ''Bu o kadar küçük bir artış ki, ekonomideki istihdamsız büyüme olgusu burada da karşımıza çıkıyor'' dedi. 
     Otomotiv ana ve yan sanayi, tekstil ve hazır giyim, elektrik ve elektronik, gıda tarım ve hayvancılık ile makina ve metal sektörlerinin dışında, tüm sektörlerin cirosunun hala 1997 yılı değerlerinin altına bulunduğuna da değinen Sönmez, sağladığı istihdam açısından ise tekstil ve konfeksiyon sanayiinin yine birinciliğini koruduğunu vurguladı. 
     Sönmez, 1997'de dolar bazında tekstil ve konfeksiyonun cirosunun otomotiv ana ve yan sanayiinden fazla olduğunu anımsatarak, 1998-2004 döneminde ise cironun otomotiv ana ve yan sanayii lehine değiştiğini kaydetti. 
     Tekstil sektörünün, yarattığı katmadeğer ve istihdama karşın gereken desteği görmediğini ifade eden Sönmez, sektörün olumsuzluklara rağmen kendi dinamikleriyle önemli başarılara imza attığını vurguladı. 
     Sönmez, bir soru üzerine YTL'nin aşırı değerli olduğunu ve ihracatın önündeki en önemli engellerden birini oluşturduğunu ifade ederek, ihracatın arttığını, ancak ithalattaki artış hızının kıyaslanamayacak kadar büyük olduğunu ve ileride sorun yaratabileceğini dile getirdi. 
     
</TEXT>
</DOC>
