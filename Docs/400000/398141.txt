<DOC>
<DOCNO> 398141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/cemal.html </URL>
<DATE> 2005/11/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ekonomi, siyaset, iş dünyası 
</HEADLINE>
<TEXT>


Ekonomi iyiye gidiyor. Özellikle son üç yıldır öyle. Türkiye'nin aş ve iş sorununu çözüm rayına oturtan gelişmeler yaşanıyor. 
Ekonomik büyüme 
Son üç yılın ortalaması yüzde 7 civarında. Yüzde 1'lerden buraya gelindi. Ekonomide büyümenin devam edeceği anlaşılıyor. 
Enflasyon 
Üç yıl öncesinde yüzde 50'lerde seyrediyordu. Bugün yüzde 7,5'e inmiş durumda. Yıllar yılı lafta kalan enflasyon canavarı sonunda yenildi. 
Faizler 
Üç yıl önce yüzde 50 civarındaydı, bugün yüzde 14. 
Milli gelir 
Son üç yıldaki toplam artış yüzde 28. Böylece kişi başına milli gelir de 2500 dolardan 5000 dolara çıktı. 
Yabancı sermaye ve özelleştirme çıtası yükseldikçe yükseliyor. 3 Ekim'le, yani Avrupa Birliği'yle müzakerelerin başlamasına ilişkin kararın çıkmasıyla birlikte her iki alanda çok iyi gelişmeler var. Yalnız ilgi artmıyor, gerçekleşme yolundaki adımlar hızlanıyor. 
Bütçe disiplini sürüyor. 
Bütçe açığı konusunda AB standartlarına yaklaşılırken, Türkiye daha şimdiden bütçe açığı bakımından bazı AB ülkelerinden daha iyi bir konuma gelmiş durumda... 
Öte yandan, Türkiye'yi Doğu-Batı ve Kuzey-Güney arasında enerji koridoru haline getiren ve stratejik önemini artıran bazı gelişmeler sessiz sedasız yaşanıyor. 
Onca yıl özellikle diplomatik arenada büyük gürültü patırtı yaratmış olan Bakü-Tiflis-Ceyhan boru hattına Hazar petrolü bu yakınlarda giriş yaptı. Petrolün en geç yıl sonunda Ceyhan'dan Akdeniz'e ulaşması bekleniyor. 
Bunların tümü iyi haberler. 
Sevindirici gelişmeler. 
Çünkü aş ve işle ilgili hepsi. 
Pazarda file dolacaksa, mutfakta tencere kaynayacaksa, ceplerimiz daha sağlam para görecekse, geçim derdi hafifleyecekse, insan gibi yaşanacaksa, çocuklarımızın geleceği güvence altına alınabilecekse, bütün bunların sonucu olacak... 
Evet, haberler iyi. 
İyimser bir hava esiyor. 
Özellikle iş dünyasında... 
İşte tam burada durup düşünmek gerekiyor, Türkiye son üç yılda bu noktaya nasıl geldi diye. Bu açıdan iki nokta ön plana çıkıyor 
1 Siyasal istikrar... 
2 Güneydoğu'da sessizlik... 
Üç yıl önce AKP'nin tek başına sandıktan çıkması, zayıf hükümetler dönemine son vermesi ve temel sorunların üzerine siyasal kararlılık ile yürümesi ekonomideki olumlu gelişmelerin kapısını açtı. 
Ama unutmayın 
Ekonomide bu kapının açılmasında, 1999'da Apo'nun yakalanıp İmralı'ya atılmasından sonra Güneydoğu'ya h kim olan sessizlik de çok önemli rol oynadı. 
Onun için şimdi düşünme zamanı 
Bu düşünme egzersizini özellikle 'büyük iş dünyası'nın yapmasında yarar var. Çünkü, ekonomideki gelişmelerden dolayı ağızlar kulaklarda... 
Fakat ekonomideki bu olumlu havanın devamı, siyasal istikrar ile Güneydoğu'ya, 'Kürt sorunu'na bağlı... 
Bu hiç göz ardı edilmesin. 
Gözleri yalnız Batı'daki olumlu gelişmelere değil, Doğu'ya da çevirip olumsuzluklara dikkat etmek lazım. Kürt sorunu konusunda neler yapılması gerektiğini, ayrıca bu ülkede siyasal istikrarın nasıl korunacağını, bu çerçevede sivil-asker ilişkilerinin önemini de düşünmek, daha doğru deyişle büyük düşünmek gerekiyor. 
İş dünyası bunu yapıyor mu 
Büyük düşünüyor mu .. 



</TEXT>
</DOC>
