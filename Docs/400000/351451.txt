<DOC>
<DOCNO> 351451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun26.html </URL>
<DATE> 2005/06/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Polis baskını görüntüleri mahkemede silindi 
</HEADLINE>
<TEXT>

     Hollanda'da, polisin bir yayın kuruluşuna düzenlediği baskının görüntüleri, mahkeme tarafından silindi. 
     Eindhoven kentinde bulunan Omroep Brabant adlı yerel radyo-televizyon kuruluşu, yaptığı açıklamada, polisin geçen nisan ayında el koyduğu görüntü malzemesinin iade edildiğini, ancak baskının görüntülerinin silinmiş olduğunu bildirdi. 
     Görüntülerin kendi izinleri olmadan mahkeme kararıyla silindiğini kaydeden yayın kuruluşu, ''bir devlet sansürü'' olarak yorumladığı bu harekete karşı yargı yoluna başvuracağını duyurdu. 
     Den Bosch kentinde bir mahallede geçen nisan ayında polis ile mahalle sakinleri arasında çıkan çatışmaya ilişkin ham film görüntüleri, Omroep Brabant kuruluşundan adli makamlarca istenmiş, yayın kuruluşunun vermediği görüntülere, polis baskın düzenleyerek el koymak istemişti. Bu arada, polisin baskınını görüntüleyen bir kameraman ile bir radyo program yapımcısı gözaltına alınırken, bu sırada çekilen görüntüler de polisin eline geçmişti. 
     Hollanda Gazeteciler Sendikası NVJ da, görüntülerin silinmesini şiddetle kınayarak, yargıya başvuracağını açıkladı. Sendika, olayı, ''tam anlamıyla bir sansür ve gazetecilik çabasına karşı ağır bir engelleme'' olarak nitelendirdi. 
     
</TEXT>
</DOC>
