<DOC>
<DOCNO> 388975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun06.html </URL>
<DATE> 2005/10/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İngiltere'de okullarda cep telefonu yasaklanabilir 
</HEADLINE>
<TEXT>

     İngiltere’de son dönemde "happy slapping" denilen saldırıların gençler arasında yaygınlaşmasının ardından okullara cep telefonu sokmanın yasaklanması gündeme geldi. 
     İngiltere’nin özellikle liseli gençler arasında oldukça yaygınlaşan "happy slapping" olarak anılan bir kişiye aniden saldırarak görüntüleri cep telefonuna kaydetmenin bir türlü önüne geçemeyen İngiliz yetkililer, çareyi okullara cep telefonu sokmanın yasaklanmasında buldu. 
     İngiltere’nin önde gelen bulvar gazetelerinden The Sun’ın haberine göre, İngiltere Başbakanı Tony Blair’in okullarda disiplinli ilgilenen çalışma grubu, okullara cep telefonu sokmanın yasaklanabileceğini açıkladı. 
     Çalışma grubu üyesi Sir Alan Steer, "happy slapping" saldırılarının "aşırı ve tehlikeli" eylemler olduğunu söyledi. 
     Grup, cep telefonunun okullarda sadece "okullardan başka biri tarafından alınması zorunlu olan öğrencilerce" kullanımına izin verilmesi gerektiğini söyledi. 
     İngiltere’de bir okul müdürü olan Glenn Evans da, gençleri son dönemde artan "happy slapping" videoları için uyardıkları ve cep telefonlarında bu tür görüntülerin yakalanması halinde okuldan atılacaklarını duyurduklarını söyledi. 
     Öte yandan 18 yaşındaki Kim James isimli bir öğrenci, 14 yaşındaki bir kıza kafa atarken çekilen video görüntüleri 
     yüzünden 1 yıl hapis cezası aldı. 
     
     HAPPY SLAPPING SAPIKLIĞI 
     Özellikle İngiltere ve Almanya’da gençler arasında bir anda yaygınlaşan "happy slapping" bir grup gencin rastgele seçtiklerini birine bir anda tekme ve yumruklarla saldırıp bir başka kişinin de bunu cep telefonuna ya da bir el kamerasına kaydetmesi anlamına geliyor. 
     Bir anda ve oldukça hızlı bir biçimde saldıran grup daha sonra aynı hızla kaçıyor. "Happy slapping" yapan gençler genellikle ceza almamak için reşit olmayan gençler oluyor. 
     Çekilen görüntüler, cep telefonları üzerinden takas ediliyor. Hatta bazı gençler, cep telefonlarında bu tür görüntülerin koleksiyonunu yapıyor. 

ANKA 
     
</TEXT>
</DOC>
