<DOC>
<DOCNO> 386056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko20.html </URL>
<DATE> 2005/10/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bartın Çimento için en yüksek teklifi Sanko Grubu verdi 
</HEADLINE>
<TEXT>

     Tasarruf Mevduatı Sigorta Fonu'nun TMSF 22 milyon dolar muhammen bedelli Bartın Çimento Fabrikası'nın satışı için düzenlediği ihalede, Sanko Grubu şirketlerinden Çimko'nun verdiği 48 milyon dolarlık en yüksek teklif, muhammen bedelin yaklaşık 2.2 katını oluşturdu. 
     Sepetçiler Kasrı'nda gerçekleştirilen ihaleye daha önce idari belgelerini teslim eden 13 şirket katıldı. 
     İhalenin kapalı zarf aşamasında en yüksek teklifi 48 milyon dolar ile Çimko Çim. ve Beton San. Tic. A.Ş.'nin verdiği belirlendi. 
     İhalede şartname uyarınca, kapalı zarf aşamasındaki en yüksek teklifin yüzde 70'inin üstündeki teklifler açık artırma aşamasına alındı. Çimko ile 35 milyon dolarlık teklifte bulunan Maktaş açık artırmaya katılmaya hak kazandı. 
     Ancak, şartnamedeki açık artırmada en az üç şirket bulunması zorunluluğu nedeniyle Maktaş'tan sonra 32 milyon 250 bin dolarla en yüksek teklifi veren K-L Çimento da ihalenin ikinci aşamasına katıldı. 
     Açık artırmada Çimko'nun teklifinin üzerine çıkan olmadı. Çimko'nun verdiği 48 milyon dolarlık teklif, Fon Kurulu'nun onayına sunulacak. 
     
     DİĞER TEKLİFLER 

     İhalenin kapalı zarf aşamasında elenen diğer 10 kuruluş ve teklifleri şöyle sıralandı 
     "Limak Mad. Yapı Çim. San ve Tic. A.Ş. 29.5 milyon dolar, Hema Endüstri A.Ş. 28 milyon dolar, Söğütsen Seramik San İnş. Mad. İth. İhr. A.Ş. 26 milyon 750 bin dolar, Bükköy Mad. Tur. Tic. A.Ş. 25 milyon 250 bin dolar, Isısan Isı San ve Tic A.Ş. 23 milyon dolar, Aho İnş. Mad. San ve Tic. A.Ş. 22 milyon 100 bin dolar, Akçansa Çim. San ve Tic A.Ş. 20 milyon 100 bin dolar, Set Çimento San Tic A.Ş. 16 milyon 100 bin dolar, Modern Çimento San ve Tic. A.Ş. 16 milyon dolar, Rota Mad. Gem. San. Tic. Ltd. Şti. 12 milyon dolar." 
     
</TEXT>
</DOC>
