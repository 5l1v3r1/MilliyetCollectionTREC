<DOC>
<DOCNO> 356272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy27.html </URL>
<DATE> 2005/06/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Mecliste istifa hareketliliği 
</HEADLINE>
<TEXT>

     ANKARA Milliyet 

Tatile girmesine sayılı günler kalan TBMM'den bugün CHP'den sürpriz bir istifa ve ANAVATAN'a katılım haberi geldi. CHP Mersin Milletvekili Hüseyin Güler, partisinden istifa ederken, CHP'den milletvekili seçildikten sonra SHP'ye geçen, sonra SHP'den de ayrılan Hatay Bağımsız Milletvekili Züheyir Amber, ANAVATAN'a katıldı. Meclis'te 3. yılını doldurmadan 3. siyasi partinin rozetini akan Amber'in katılımıyla ANAVATAN'ın Meclis'teki sandalye sayısı 14'e yükseldi. 
     Siyasetteki hareketlilik dün ilk olarak Amber'in ANAVATAN'a katılımıyla başladı. 2002 genel seçimlerinde CHP listesinden milletvekili seçilen ve daha sonra katıldığı SHP'den 3 Haziran'nda istifa eden Amber, dün ANAP'a katılımına ilişkin dilekçesini genel merkeze iletti. Amber’in katılımıyla milletvekili sayısı 14’e yükselen ANAVATAN'ın TBMM'de grup oluşturabilmesi için sandalye sayısını 20'ye çıkarması gerekiyor. 
     
     İstifa ederken çok zorlandım 

     Güler de sürpriz bir şekilde CHP'den istifa ettiğini açıkladı. Dilekçesinde partisinden istifa ederken çok zorlandığını belirten Güler, "Kamuoyundan ve parti tabanından anlayış bekliyorum" dedi. Dilekçesinde bugüne kadar CHP'yi en iyi şekilde temsil ettiğini savunan Güler, şunları kaydetti 
     "Bunları yaparken halkla kucaklaşmanın hazzını yaşadım. Fakat aynı sıcaklığı ve samimiyeti partimde göremedim. Parti ilke ve tüzüğünden uzaklaşarak tamamen kişisel kaygılara yönelik davranışlar beni ziyadesiyle üzmüştür. Birçok defa kaygılarımı ve düşüncelerimi aktarmama rağmen yeterli ilgi ve desteği göremedim. Kitlelerin beklentilerine cevap verecek politikalar üretmek yerine tüm enerjiyi içe dönük harcamak, bu halka yapılan en büyük haksızlıklardan biridir. Doğru bildiğim düşüncelerle nasıl ki sonuna kadar mücadele ettiysem, inanmadığım hiçbir oluşumun da destekçisi ve hamalı olamam." Bu istifayla CHP'nin sandalye sayısı 158'e düşerken bağımsızların sayısı da 10'a yükseldi. 
     
     TBMM’deki son sandalye dağılımı şöyle oldu 

     AKP 356. 
     CHP 158. 
     ANAP 14. 
     DYP 4. 
     SHP 4. 
     HYP 1. 
     Bağımsız 10. 
     Boş 3. 
     
</TEXT>
</DOC>
