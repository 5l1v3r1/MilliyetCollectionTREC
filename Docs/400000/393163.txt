<DOC>
<DOCNO> 393163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur13.html </URL>
<DATE> 2005/11/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ege Palas Oteli'nin 3 kata indirilmesi gündeme gelecek 
</HEADLINE>
<TEXT>

     İzmir’deki Ege Palas Oteli’nin inşaat hakkını 3 kattan 21 kata çıkaran imar planı değişikliğinin iptali kararına ilişkin "karar düzeltme" talebinin Danıştay 6. Dairesi tarafından reddedilmesinin ve Konak Belediyesi’nin söz konusu planı iptal etmesinin ardından otelin sahibi Zorlu Ailesi, hukuki sürecin tamamlanmasını bekliyor. 
     Karar nedeniyle ruhsatının iptal edilmesi halinde Alsancak semtindeki 21 katlı 61 metre otelin 3 kata 9.80 metre indirilmesi gündeme gelecek. 
     Otelin sahiplerinden Nafiz Zorlu, AA muhabirine yaptığı açıklamada, otele ilişkin polemiklerin kendilerini üzdüğünü, ancak hukuka güvendiklerini belirtti. 
     Hukuki sürecin henüz bitmediğini, sağduyulu bir çözümün bulunabileceğini anlatan Zorlu şöyle konuştu 
     "Bu dakikadan sonra bizim dayanağımız yine hukuk olacaktır. 
     Hukukçularımızla haklarımıza ilişkin gerekli değerlendirmeleri yapıyoruz. Bazı sıkıntılar da olsa hukuka inanmak zorundayız. Ege Palas Oteli gecekondu olarak yapılmadı, ruhsatlı bir oteldir. Şimdi yeni bir imar planı hazırlanacak, bunu bekliyoruz." 
     
     "HEMEN RUHSAT İPTALİ OLMAZ" 

     Konak Belediye Başkan Yardımcısı Muhittin Selvitopu, Danıştay’ın kararının ardından söz konusu imar planı değişikliğinin belediye meclisinde iptal edildiğini ve konunun Büyükşehir Belediye Meclisi’nde görüşüleceğini kaydetti. 
     Selvitopu, şu bilgileri verdi 
     "Büyükşehir Belediye Meclisi de onaylarsa karar bize gelecek ve askıya çıkacak. 1 ay itiraz süresi var. Bu süre içinde itiraz edebilirler, plan değişikliği isteyebilir, reddedilirse dava açabilirler. Ayrıca İmar Kanunu’nun 29. maddesi uyarınca ruhsatlı başlayan bir yapıda imar planı değişikliği oldu diye hemen ruhsat iptali yapılmaz, incelemeye alınır. Aksi takdirde belediye tazminat ödeme riskiyle karşı karşıya kalabilir." 
     
     DAVANIN SÜRECİ 

     Ege Palas Oteli’nin inşaat hakkını 3 kattan 21 kata çıkaran imar planı değişikliğinin iptali için Mimarlar Odası ve Makine Mühendisleri Odası İzmir Şubesi’nce dava açılmış, mahkeme söz konusu imar planı değişikliğini iptal etmişti. 
     Son olarak Danıştay 6. Dairesi "karar düzeltme" talebini 24 Mayıs 2005’te reddetti. Konak Belediyesi de yasal prosedür gereği imar planı değişikliğini meclis kararıyla iptal etti. 
     
</TEXT>
</DOC>
