<DOC>
<DOCNO> 367447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur41.html </URL>
<DATE> 2005/08/05/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Beyoğlu'nda kendilerine direnen profesörü bıçaklayarak gasp ettiler... 
</HEADLINE>
<TEXT>

     Beyoğlu’nda gaspçılar, kendilerine direnen profesörü bıçakla yaraladı. Eminönü’nde ise çantası kapkaç yöntemiyle alınan Japon turistin kolu kırıldı. 
     AA muhabirinin aldığı bilgiye göre, İstiklal Caddesi’nde yürüyen Anadolu Üniversitesi Öğretim Üyesi Prof. Dr. Varol Çanakçı’nın önüne çıkan 2 kişi, "tantanacılık" diye tabir edilen yöntemle kavga ediyormuş gibi davrandı. 
     Bu sırada, arkadan başkalarının da gelmesiyle ortada kalan Çanakçı’nın, içinde 2 bin 500 YTL bulunan cüzdanı, bu kişilerden biri tarafından alındı. Durumu fark eden Çanakçı, cüzdanını alan kişiyi elbiselerinden yakalamayı başardı, ancak çevresindekiler, yakaladığı kişiyi bırakması için Çanakçı’ya bıçakla saldırdı. 
     Çanakçı, sağ koluna aldığı bıçak darbesiyle hafif yaralanınca, cüzdanını alan kişiyi bırakmak zorunda kaldı. Gaspçılar, aldıkları cüzdanla kaçtı. 
     Olayın ardından Taksim Polis Merkezi’ne giden Varol Çanakçı, polise, saldırganların eşkalini verdi. Polis ekipleri, Çanakçı’nın verdiği eşkal doğrultusunda, 4 kişi oldukları belirlenen gaspçıları yakalamak için çalışma başlattı. 
     Bu arada, polis merkezinde olayı anlatan Çanakçı’nın, "Beni ortaya alıp saldırdılar. İmdat diye bağırdım, ama etrafımdaki onca insana rağmen kimse bana yardım etmedi" dediği belirtildi. 
     
     TURİSTE KAPKAÇ 

     Öte yandan, Kumkapı Tren İstasyonu’nda trene binmeye çalışan Japon turist Sai Yuta’nın arkasından yaklaşan bir kişi, çantasını almaya çalıştı. Kapkaççıya direnen Yuta, kolundan yaralandı. 
     Çantayı alan kapkaççı, kendisini yakalamaya çalışan vatandaşları da atlatarak kayıplara karıştı. 
     Kolu kırıldığı belirlenen Yuta, Haseki Eğitim ve Araştırma Hastanesi’nde tedavi altına alındı. 
     Eşkali belirlenen kapkaççının yakalanmasına çalışılıyor. 
     
</TEXT>
</DOC>
