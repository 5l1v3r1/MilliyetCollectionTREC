<DOC>
<DOCNO> 366126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo13.html </URL>
<DATE> 2005/08/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ankaraspor "Havuz"u mahkemeye taşıyor... 
</HEADLINE>
<TEXT>

     Ankaraspor, naklen yayın gelirlerinin dağılımının adaletli bir şekilde yapılmadığı ve Futbol Federasyonu Olağan Mali Genel Kurulu'nda kabul edilen önergenin uygulanmamasının hukuksuzluk olduğu gerekçesiyle mahkemeye başvuracak. 
     Ankaraspor Başkanı Hilmi Gökçınar, Futbol Federasyonu'nun yaptığı naklen yayın gelirinin paylaşımının adaletli olmadığını söyledi. 
     Gökçınar, 1 Haziran'da Ankara'da yapılan Futbol Federasyonu Olağan Mali Genel Kurulu'nda kabul edilen önergenin hukuki olarak uygulanması gerektiğini ifade ederek, "Futbol Federasyonu Genel Kurulu en üst makamdır. Genel Kurul'un kabul ettiği bir karar uygulanmalıdır. Bunun uygulanmaması hukuksuzluk anlamına gelir. Bu nedenle konuyu mahkemeye götüreceğiz" diye konuştu. 
     Futbol Federasyonu Olağan Mali Genel Kurulu'nda kabul edilen önergeye göre, naklen yayın gelirinin yüzde 40'ı performansa, yüzde 50'si eşit olarak 18 kulübe ve yüzde 10'u da reytinge, yani maçları televizyondan yayınlanan kulüplere dağıtılması öngörülüyordu. 
     
</TEXT>
</DOC>
