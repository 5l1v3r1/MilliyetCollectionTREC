<DOC>
<DOCNO> 371321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonyas06.html </URL>
<DATE> 2005/08/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aşırı sıcaklarda beslenmeye dikkat 
</HEADLINE>
<TEXT>

     Sağlık Bakanlığı, aşırı sıcaklarda dengeli ve yeterli beslenme ile sıvı tüketiminin önemine işaret etti. 
     Sağlık Bakanlığı’ndan yapılan yazılı açıklamada, yaz aylarında artan sıcaklıklarla birlikte, bebek, çocuk, yaşlı ve hamilelerle tansiyon, kalp, şeker gibi kronik hastalıkları bulunan kişiler başta olmak üzere, herkes için birtakım sağlık sorunlarının ortaya çıktığı hatırlatıldı. 
     Aşırı sıcak havalarda hafif ve sulu gıdaların seçilmesi uyarısında bulunulan açıklamada, kızartma ve aşırı yağlı besinler yerine, taze sebze ve meyvelere ağırlık verilmesi önerildi. 
     Açıklamada, aşırı terleme sonucu vücuttan suyla beraber sodyum, potasyum gibi minerallerin de atıldığı kaydedilerek, sıvı kaybını önlemek için günde en az 2-2,5 litre su içmeye özen gösterilmesi gereğine dikkat çekildi. 
     Asitli ve gazlı içecekler yerine süt, ayran, taze sıkılmış meyve suları, bitki ve meyve çaylarının tercih edilmesi önerisinde bulunulan açıklamada, bebek ve çocukların sıvı kayıpları konusunda ebeveynlerin dikkatli olması istendi. 
     Yaz aylarında özellikle çocuklar açısından artan ishallere de dikkat çekilerek, ishal olan çocuklara tuz ve şeker çözeltisi içirilmesi gerektiği bildirildi. 
     Aşırı sıcaklarda dengeli ve yeterli beslenmenin oldukça önemli olduğu belirtilen açıklamada, "Yeterli ve dengeli beslenme, 4 besin grubunda bulunan besinlerin yeterli miktarda tüketilmesiyle sağlanır" denildi. 
     
</TEXT>
</DOC>
