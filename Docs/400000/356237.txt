<DOC>
<DOCNO> 356237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko41.html </URL>
<DATE> 2005/06/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Arçelik'ten Rusya'ya yatırım... 
</HEADLINE>
<TEXT>

     Arçelik A.Ş.'nin, Rusya Federasyonu'nda buzdolabı ve çamaşır makinesi üretimi yapılacak fabrikasının temeli atıldı. 
     Arçelik'ten yapılan yazılı açıklamada, Moskova'ya 110 kilometre uzaklıktaki Kirzaç'ta temeli atılan fabrikanın, üretime 2006 yılında başlayacağı ve yıllık 900 bin adet üretim kapasitesine sahip olacağı kaydedildi. Fabrika için, yüzde 50'si dış finansmanla sağlanmak üzere toplam 58 milyon avroluk yatırım gerçekleştirilecek. 
     Arçelik'in dünya şirketlerinden biri olma stratejisi doğrultusunda yurtdışı yatırımlarını sürdürdüğü belirtilen açıklamada, bu doğrultuda yatırım rotasını gelişmekte olan pazarlara çeviren kuruluşun, kademeli olarak 900 bin adet üretim kapasitesine sahip olacak yeni işletmesinde buzdolabı ve çamaşır makinesi üretileceği bildirildi. 
     Arçelik'in yatırım için Rusya'yı seçmesinde pazarın büyüklüğü ve gelişme potansiyeli, rekabet koşulları, coğrafi yakınlık ve düşük penetrasyon oranlarının önemli rol oynadığına dikkat çekilen açıklamada, 2004 yılı rakamlarına göre Rusya'da dayanıklı tüketim pazarının 6 milyar doları bulduğu, bu pazarın yaklaşık yüzde 40'ını beyaz eşyanın oluşturduğu ve ülkede, yüzde 65 civarında seyreden çamaşır makinesi penetrasyon oranının gelecek 5 yıl içerisinde yüzde 90'a yükselmesinin beklendiği kaydedildi. 
     
</TEXT>
</DOC>
