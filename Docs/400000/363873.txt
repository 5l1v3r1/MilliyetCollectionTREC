<DOC>
<DOCNO> 363873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy05.html </URL>
<DATE> 2005/07/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ecevit Vahdettin ayrılırken devleti de soymadı 
</HEADLINE>
<TEXT>

     Eski Başbakan Bülent Ecevit, "hain mi değil mi" tartışmasını başlattığı Padişah Sultan Vahdettin’in "ayrılırken devleti de soymadığını" söyledi. 
     Eski Başbakan Ecevit, CNN Türk’de yayınlanan Ankara Kulisi programında tartışmaya ilişkin soruları yanıtladı. 
     Vahdettin tartışmasının devam ettiği belirtilip, "Siz böyle bir açıklamaya neden gerek duydunuz" sorusuna Ecevit, şu yanıtı verdi 
     "Böyle bir açıklamaya hiç gerek duymadım. Aslında Vahdettin’le ilgili birikmiş bazı tepkiler ve destekler varmış. Benim tamamen kendi ailevi sorunumla ilgili sözlerim birden bire bazı ideolojik, hatta rejim ile ilgili tartışmaların alevlenmesine neden oldu." Bu gibi konuların tartışılmasının rejim ve ideolojik açıdan faydalı olduğunu kaydeden Ecevit, kendisine 9’uncu Cumhurbaşkanı Süleyman Demirel dahil tepki gösterenlere de yanıt verdi. 
     Ecevit, "Hazır böyle bir fırsat elimize geçmişken Ecevit’i biraz hırpalayalım dediler. Hırpalanmış hissetmiyorum kendimi" dedi. Ecevit, "Vahdettin hain miydi değil miydi Neden Atatürk Vahdettin’e hain dedi" sorusuna şu karşılığı verdi 
     "Bu konuların uzmanlar, tarihciler tarafından daha ayrıntılı olarak incelenmesi ihtiyacı ortaya çıktı. 
     İncelenecek çok şey var... İstanbul’un işgali sırasında ordusu yokken, doğru dürüst bir devlet mekanisması yokken, ayrıca birbiriyle kavgalı politikacılar ortalığı kasıp kavururken, bir aciz kişi değil bir dahi olsa İstanbul’da bir şey yapamazdı... 
     Atatürk, İstanbul’dan uzaklaşarak yapmak istediklerini yapabildi... Vahdettin’in Mustafa Kemal’e bir düşmanlığı olduğunu aklımdan bile geçirmem... Herhalde Vahdettin ’aman şu Osmanlı Devleti yıkılsın da ben de kurtulayım’ diye hareket etmedi... 600 yıllık devletin çöküntüsü Vahdettin’in omuzlarında yükleniyordu. Bu dayanılabilecek bir ıstırap değil. 
     Ayrılırken de devleti soymamış. İstanbul’dan ayrılıp Avrupa ülkelerine gittikten sonra kısa bir sürede bütün malı mülkü elinden gitmiş. O kadar ki cenazesini yakınları hastaneden kaçırmak zorunda kalmışlar. Devleti de soymamış, bazı başka ülkelerdeki şeyler gibi." 

ANKA 
     
</TEXT>
</DOC>
