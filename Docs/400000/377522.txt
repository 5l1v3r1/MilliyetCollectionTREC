<DOC>
<DOCNO> 377522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko12.html </URL>
<DATE> 2005/09/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İran Televizyonu Turkcell'in yerine Güney Afrikalı MTN getirildi 
</HEADLINE>
<TEXT>

     İran cep telefonu piyasasında ikinci operatör olmayı planlayan İrancell konsorsiyumunda, en fazla paya sahip olan Turkcell'in yerine Güney Afrika Şirketi MTN'nin getirildiği ve görüşmelere bugünden itibaren bu şirketle devam edileceği bildirildi. Turkcell ise bu konuyu "konsorsiyumda bir ortağın başka bir şirketle değiştirilmesi kararını sadece hükümet ve bakanlık verebilir' şeklinde açıklayarak şu ana kadar bu yönde verilmiş bir karar olmadığını belirtti. 
     İran devlet televizyonunun haberine göre, konsorsiyumda yüzde 49 hisseye sahip olan Turkcell, ihalede ikinci en yüksek fiyatı veren Güney Afrika şirketi MTN ile değiştirildi. ''Turkcell'in projeye katılma fırsatını kaçırdığı'' kaydedilen haberde, görüşmelerin bugünden itibaren MTN şirketi ile yürütüleceği belirtildi. 
     İrancell Yönetim Kurulu Üyesi İbrahim Mahmudzade, televizyonda yaptığı açıklamada, ''Turkcell'e çeşitli tarihlerde süre verdiklerini, ancak Turkcell'in bu süre içinde hiçbirşey yapmadığını'' öne sürdü. 
     Turkcell'in para yatırmadığını ve kendilerine garanti vermediğini iddia eden Mahmudzade, şunları söyledi 
     ''Turkcell bugüne kadar hiçbir belgeyi resmi olarak imzalamadı. Ama bazı konularda aramızda anlaşmalar vardı. Bu nedenle tekrar bize katılmasını istedik ve kendilerine son kez 4 Eylül'e kadar süre verdik. Sözlü olarak bizden iki gün daha süre istedi, bu süreyi de verdik, ama şu ana kadar para yatırılmadı. Maalesef Turkcell bu fırsatı kaçırdı.'' Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. 
     Turkcell, İrancell konsorsiyumundaki payının düşürülmesine rağmen Temmuz ayında yeni koşulları kabul ettiğini ve projeye katılacağını açıklamıştı. 
     İranlı ortaklarla Turkcell arasında eylül ayının ilk günlerinde yapılan görüşmelerde hisse oranları dahil, lisans ve diğer detaylar hakkında anlaşma imzalandığını bildirilmiş, İrancell Genel Müdür Yardımcısı ve Turkcell Koordinatörü İrfan Ünver, ortaklar arasındaki sorunların büyük oranda çözüldüğünü ve 21 Kasım'a kadar yükümlülüklerini yerine getirerek çalışma izni alacaklarını söylemişti. 
     Turkcell'in İran temsilciliğinden iki gün önce yapılan açıklamada da Turkcell'in kendi payına düşen sermaye payını ve lisans ücretini yatırdığı bildirilmişti. 
     
     TURKCELL BÖYLE BİR KARARI SADECE HÜKÜMET VE BAKANLIK VEREBİLİR 

     Serkan Fidan 

İran cep telefonu piyasasında ikinci operatör olmayı planlayan İrancell konsorsiyumunda en fazla paya sahip olan Turkcell'in bir başka şirketle değiştirilmesi kararının sadece hükümet ile İletişim ve Bilgi Teknolojisi Bakanlığı tarafından verilebileceği, şu ana kadar bu yönde verilmiş bir karar olmadığı belirtildi. 
     Turkcell'in Tahran temsilciliği basın müşaviri Behram Hasanzade, AA muhabirine yaptığı açıklamada, Turkcell'in İran'daki kurallar çerçevesinde çalıştığını ve İran kanunları doğrultusunda kendi yükümlülüklerini yerine getirdiğini vurguladı. 
     Konsorsiyumdaki bir ortağın başka bir şirketle değiştirilmesi kararının İran hükümeti ile Bakanlık uhdesinde olduğuna dikkat çeken Hasanzade, "Şu ana kadar bu yönde verilmiş bir karar yok" dedi. 
     Hasanzade, İrancell yönetim kurulu üyesi İbrahim Mahmudzade'nin bugünkü açıklamalarına ilişkin de "Biz yolumuza devam ediyoruz. Açıklamalar Mahmudzade'nin kişisel görüşüdür. Herkes kendi fikrini söyleyebilir. Biz kuralların dışında bir şey yapmadık, tüm yükümlülüklerimizi yerine getirdik" diye konuştu. 
     İbrahim Mahmudzade, devlet televizyonuna yaptığı açıklamada, İrancell konsorsiyumunda Turkcell'in yerine ihalede en fazla ikinci fiyatı veren Güney Afrika Şirketi MTN'nin getirildiğini ve görüşmelere bugünden itibaren bu şirketle devam edileceğini söylemiş, kararın ülkenin ekonomik ve siyasi yetkililerince alındığını kaydetmişti. 
     
</TEXT>
</DOC>
