<DOC>
<DOCNO> 397447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur45.html </URL>
<DATE> 2005/11/23/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Van'da da kadınlara yönelik mikro kredi verilecek 
</HEADLINE>
<TEXT>

     Van'da kadınlara yönelik mikro kredi döneminin başlatıldığı bildirildi. 
     Van Valiliği'nden yapılan açıklamada, Vali Niyazi Tanılır'ın Kadın Girişimciliğini Destekleme Derneği kurucu üyeleriyle bir toplantı yaptığı ifade edildi. 
     Açıklamaya göre, Vali Tanılır, toplantıda, mikro kredi uygulamasıyla kadınları üretime kazandırmayı hedeflediklerini belirterek, şunları kaydetti 
     ''Bu projeyle insanlarımıza balık verme yerine, balık tutmayı öğreteceğiz. Bu dernek çatısı altında, iş yapma fikri olan, küçük bir başlangıç sermayesine ihtiyaç duyan, maddi durumu iyi olmayan kadınlara imkan verilecek. Hiçbir geliri olmayan kadınlara yönelik bu kredilerin, çok önemli olduğunu düşünüyorum. Diyarbakır'da bu şekilde iş kuran bayanlarımızın geri dönüşümlerinde yüzde 100'lük bir başarının sağlanması bizleri bu proje hakkında ümitlendirmiştir. Ayrıca bu proje kadınlarımızın sosyalleşmelerine de katkı sağlayacaktır.'' Diyarbakır Proje Danışmanı Yılmaz Akıncı'nın da toplantıda mikro kredi hakkında bilgi verdiği bildirildi. 
     Toplantıya Van Vali Yardımcısı Mustafa Yavuz, Belediye Başkan Yardımcısı Abdullah Çalım, oda başkanlarıyla sivil toplum kuruluşlarının temsilcilerinin katıldığı kaydedildi. 
     
     MİKRO KREDİ PROJESİ 
     Proje kapsamında 20-50 yaş arasındaki her evden bir kadına, 100 ila 700 YTL arasında değişen kredi verilecek. 
     Valiliğin ve sivil toplum kuruluşlarının finanse edeceği 240 bin YTL bütçe ile proje kapsamında 1 yılda 480 aileye kredi kullandırılması hedefleniyor. 
     Kredi verilirken iş kuracak kadınlardan hiçbir belge istenmeyecek, sadece talepler doğrultusunda oluşturulacak gruplara, uzmanlar tarafından 1 haftalık eğitim verilecek. 
     Kredilerin geri dönüşümleri ise haftalık olarak tahsil edilecek. 
     
</TEXT>
</DOC>
