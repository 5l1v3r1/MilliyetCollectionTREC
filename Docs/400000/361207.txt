<DOC>
<DOCNO> 361207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun03.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu karara uymak şart' 
</HEADLINE>
<TEXT>


Hukukçular, AİHM'nin Yatağan'ın da aralarında bulunduğu 3 termik santrala ilişkin kararını, "Türk hükümetinin çevre hakkı konusunda açık ve hukuka aykırı ihlallerinin teyidi" olarak değerlendirdi 

Belma Akçura - İstanbul 

Türkiye, Avrupa İnsan Hakları Mahkemesi AİHM karşısında düzelen sicilini çevre hakkı ihlalleriyle yeniden tartışmalı hale getirdi. 
Hukukçular, AİHM'nin Ümraniye çöplüğü, Bergama'da siyanürlü altın işletilmesi ve son olarak Yatağan'ın da aralarında bulunduğu 3 termik santrala ilişkin kararlarını, "Türk hükümetinin çevre hakkı konusunda açık ve hukuka aykırı ihlallerinin teyidi" olarak değerlendirdi. Hukukçular, "Bu kararlar Türkiye'yi çevre konusunda gerekli önlemleri almak ve idareyi yargı kararlarına titizlikle uymaya yöneltecek kararlar olarak okunmalı" değerlendirmesi yaptı. Prof. Dr. İbrahim Kaboğlu, termik santrallarla ilgili kararın artık bağlayıcı olduğunu belirterek, şunları söyledi 
"Türkiye 3 ay içinde bu kararı büyük daireye götürür, onlar da kabul ederse genel kurul kararı önem kazanır ama hükümetin bu kararı götürmesini gerektirecek tartışmalı bir durumu yok. Ortada açıkça hukuka aykırılık var. Hükümeti kararı uygulamak durumundadır." 

'Kararlar paralel' 
Termik santralları ile Bergama'da siyanürlü altın işletilmesi kararı arasında paralellik bulunduğunu savunan Kaboğlu, "Orada da idari yargı kararının gereğinin yerine getirilmesi bir yana, hükümet idari yargı kararını aşmak, etkisiz kılmak için hukuken geçerli olmayan, yetki dahilinde olmayan bir başka prensip kararı almış, mahkemede bunun geçersizliğini saptamıştı" dedi. Kaboğlu, Türkiye'nin çevre hakkı ihlalleriyle insanların yaşam hakkını tehdit etmeye başladığını hatırlatarak, "Bu da Türkiye'nin mahkeme önünde düzelen sicili yanında, bozulan sicili bir uzantı olarak karşısına çıkıyor" dedi. 
Prof. Dr. Bakır Çağlar da AİHM'nin çevreye ilişkin konularda verdiği kararların daha çok Türkiye ile ilişkili olmasının Avrupa'nın çevre duyarlılığı ile örtüştüğünü belirterek, "Türkiye bu kararlara uymak zorunda. AİHM kararlarına uymak, Kopenhag Kriterleri'ne uymaktır. Uymazsa hem AB süreci biter, hem Konsey üyeliği askıya alınır" diye konuştu. 
Türkiye'nin Çernobil olayında sorumlu makamların halktan doğru bilgiyi kaçırması, Haydarpaşa projesi adı altında Anadolu yakasının tarihi dokusunu yok edici proje gibi uygulamalarının da çevre hakkı ihlali olduğunu söyleyen hukukçular, "Yarın bu yönde ihlal başvuruları olursa bunlar da AİHM'den dönecektir" uyarısında bulundu. 

5 SORU 5 CEVAP 
Santrallar ne olacak 

GÜLÇİN ÜSTÜN, GÖKÇER TAHİNCİOĞLU Ankara 
Santrallar ne zaman açıldı 
- Yatırım programına 1975'te alınan Yatağan Termik Santralı'nın 1. birimi 1982, 2. birimi 1983 ve 3. birimi 1984'te çalıştırılmaya başlandı. Yeniköy Termik Santralı 1987'de ve Gökova Termik Santralı da 1994'te kuruldu. 

Kimler dava açtı 
- İzmir Çevre Hareketi avukatlarından Ahmet Okyay ile 9 arkadaşı, Enerji ve Tabii Kaynaklar Bakanlığı, Çevre ve Orman Bakanlığı ile Muğla Valiliği'ne yapmış oldukları başvurulara olumsuz yanıt almaları üzerine, Aydın İdare Mahkemesi'ne dava açtı. 

İdare Mahkemesi nasıl bir karar verdi 
- Aydın İdare Mahkemesi, 1996'da bilirkişi raporuna dayanarak Yatağan, Yeniköy ve Gökova Termik santrallarının insan ve çevre sağlığına önemli zararlar verip hava ve çevre kirliliğine neden olduğu gerekçesiyle faaliyetlerinin durdurulmasına ilişkin talebin kabulüne karar verdi. Temyiz edilen karar, uzun yargılama sürecinden sonra Danıştay'ca onaylandı. 

Faaliyete nasıl devam ettiler 
- Bakanlar Kurulu, yargı kararlarını yerine getirmek yerine, santralların faaliyetlerine devam etmesi gerektiğini bildiren bir karara imza attı. Böylece eylem devam ettirildi. Bunun üzerine avukatlar, AİHM'ye başvurdu. 

Bundan sonra ne olacak 
- AİHM'nin verdiği karara Türkiye'nin itiraz etme hakkı bulunuyor. Bu durumda, karar, AİHM'de oluşturulan yetkili heyetin onay vermesi halinde, Büyük Daire'de yeniden ele alınacak. Büyük Daire'nin de haksız bulması halinde, Türkiye davayı açan avukatlara tazminat ödemek zorunda kalacak. 


</TEXT>
</DOC>
