<DOC>
<DOCNO> 364660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun48.html </URL>
<DATE> 2005/07/27/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Fransa'nın en büyük sübyancı davası sona erdi... 
</HEADLINE>
<TEXT>

     Fransa’nın batısındaki Anges kentinde, sübyancılık suçlamasıyla yargılanan 65 kişinin duruşması bugün sona erdi. 
     Basın tarafından Fransa tarihinde şu ana kadar gelmiş geçmiş en büyük sübyancı davası olarak değerlendirilen duruşmada, sanıklardan 36 yaşındaki Frank V. 18 yıl, eşi Patrica V. kendi çocukları da içinde olmak üzere yaşı küçüklere tecavüzden 16 yıl ağır hapis cezasına çarptırıldı. Frank V’nin babası 56 yaşındaki eski sabıkalı Phillippe V ise 28 yıl ağır hapis cezasına çarptırıldı. 
     Mahkemenin, dört ay süren davada yargılanan 65 sanık için verilen kararı teker teker okuyacak olması yüzünden, duruşmanın iki saat içinde tamamlanması bekleniyor. 
     Sanıklar, 6 ile 14 yaş arasında 45 çocuğa, 1999 ve 2002 yılları arasında doğrudan cinsel tecavüz ya da başkalarının bu suçu işlemesine maddi çıkar karşılığı yardımcı olmakla suçlanıyorlardı. 
     Fransız kamuoyunda geniş yankı uyandıran dava ile ilgili olarak, tecavüze uğramış çocukların olumsuz yönde etkilenmemesi için mahkemede özel psikoloji uzmanları görev yapmıştı. 
     Angers kentindeki adliyede özel düzenlenen mahkeme salonunda duruşmalar dört saat sürdü. 
     Kendi çocuklarına da tecavüz ettikleri belirlenen orta sınıf ailelerden gelen sanıkların bazılarının, çocukluk dönemlerinde kendilerinin de cinsel tacize hedef oldukları saptandı. 
     Savcılık makamı, sanıklardan 39’u için, 15 yaşından küçük bir çocuğa tecavüz etmek ve fuhuş çetesine iştirak etmek suçundan 30 yıla kadar hapis cezası talep etmişti. 
     Diğer sanıkların ise küçüklere cinsel şiddet uygulamak ve bu suçları polise ihbar etmeyerek suç ortaklığında bulundukları gerekçesiyle 10 yıla kadar haklarında hapis cezası istenmişti. 
     Fransa’yı sarsan skandal, 2000 yılı Kasım ayında, 16 yaşındaki bir genç kızın, annesinin erkek arkadaşı ve ağabeyi tarafından tecavüze uğradığını polise ihbar etmesi üzerine ortaya çıkmıştı. 
     İhbarı değerlendiren polisin yaptığı baskınlar sonucunda, sübyancı çete çökertilmiş ve üyeleri tutuklanarak cezaevine gönderilmişti. 
     
</TEXT>
</DOC>
