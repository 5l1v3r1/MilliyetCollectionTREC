<DOC>
<DOCNO> 353721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo04.html </URL>
<DATE> 2005/06/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Galatasaray Okan Koç ile anlaştı 
</HEADLINE>
<TEXT>

     Cim Bom, Okan Koç'la kesin anlaşmaya vardı. Beşiktaş da bonservisi 200 milyara indirince, transfer sadece imzaya kaldı 
     
     Terim ısrarla istemişti 

     Galatasaray’la Okan Koç’un yolları iki yıl sonra buluşuyor. Gençlerbirliği’nde oynadığı dönemde teknik direktör Fatih Terim tarafından ısrarla istenen ancak tercihini Beşiktaş’tan yana kullanan sağ kanat oyuncusuyla yapılan görüşmelerin olumlu sonuçlandığı ortaya çıktı. Kartal’da tutunamayıp, önce Konyaspor’a ardından Ankaragücü’ne giden genç futbolcunun, Sarı-Kırmızılı ekibin teklifini kabul ettiği ve parasal konularda anlaşmaya varıldığı bildirildi. 
     
     Resmi imza bu hafta 

     Halen Beşiktaş’ın futbolcusu olan Okan için yapılan bonservis pazarlıklarının da olumlu sonuçlandığı kaydedildi. Siyah-Beyazlı kulübün, Koç’un bonservis ücretini 200 milyara kadar indirdiği ve Cim Bom kanadının bu miktarı ödemeyi kabul ettiği bildirildi. Önümüzdeki günlerde yapılacak son görüşmenin ardından, resmi imzanın atılacağı ifade edildi. Okan, Beşiktaş’taki başarısız performansının ardından Konya ve Ankaragücü’nde de başarılı olamamıştı. 

     
</TEXT>
</DOC>
