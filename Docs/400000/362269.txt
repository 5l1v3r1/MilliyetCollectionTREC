<DOC>
<DOCNO> 362269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/siyaset/axsiy01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kursu kapandı 
</HEADLINE>
<TEXT>


16 ay önce Batman'da 30 bin kişinin katıldığı bir törenle açılan 480 öğrenci kapasiteli Özel Kürtçe Dil Kursu, talebin az olması nedeniyle kapandı 

ARİF ARSLAN Batman DHA 


Batman'da 1 Nisan 2004'te açılan Özel Kürtçe Dil Kursu'nun ömrü 16 ayla sınırlı kaldı. Özel Kürtçe Dil Kursu, talebin az olması ve maddi sıkıntılar nedeniyle kapandı. Kursun tabelası da binadan kaldırıldı. AB uyum yasaları çerçevesinde faaliyete geçen 480 öğrenci kapasiteli kurs, 16 ay boyunca beklenen ilgiyi görmedi. 4'er aylık dönemler halinde sürdürülen kursa katılım beklenenden az oldu. 500 katılımcı kursu tamamlayarak sertifikalarını aldı. Önceki gece gizlice tabelaları indirilen kursun kapısına kilit vuruldu. 

Öğrenci yetersiz 
Kapılarının 5 santimetre dar olduğu ve yangın merdiveni bulunmadığı gerekçesiyle açılmasında sorunlar yaşanan kurs, eksikliklerin tamamlanmasının ardından, yaklaşık 30 bin kişinin katıldığı törenle eğitime başlamıştı. Öğrenci yetersizliğinden yakınan kurs sahibi Aydın Üneşi, devletin destek vermesini istemiş, Kürtçe'nin devlet okullarında öğretilmesinden yana olduğunu söylemişti. 

Kretschmer ziyaret etti 

Batman'daki Kürtçe kursunun açılışında bazı bürokratik sorunlar yaşanmıştı. Avrupa Komisyonu Türkiye Temsilcisi Hans Jorg Kretschmer de geçen sene kursu ziyaret etti. Kapanan kursun tabelası binadan kaldırıldı. 


</TEXT>
</DOC>
