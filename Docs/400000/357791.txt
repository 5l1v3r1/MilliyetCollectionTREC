<DOC>
<DOCNO> 357791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/pulur.html </URL>
<DATE> 2005/07/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hayatın pimini çeken adam... 
</HEADLINE>
<TEXT>


HAZİRAN ayının en çok okunan kitabı, herhalde Arda Uskan'ın yazdığı, Ercan Arıklı'nın yaşamını anlatan "Güle güle bebeğim " olmalı... Satış sayılarını bilmiyoruz ama, Türkiye'nin büyük tirajlı gazeteleri günlerce bu kitabı öylesine didik didik edip yayımladılar ki, kitap "pehlivan tefrikası"na döndü ya da "aşk ve seks" senaryosuna... x 

ARDA Uskan, Milliyet'e geldiği zaman, eğer kabul ederse, alınmazsa "çıraklardan"dı hatırladığımız kadarıyla magazin servisinde Doğan Şener'le birlikte çalışıyordu. Sonra "Hey" dergisini kurdular, lakin Arda'nın bir ayağı Yazı İşleri'ndeydi. İki günde bir elinde bir haberle gelirdi belli ki magazin servisinden atlamak istiyordu, atladı da... Kendisini bir depreme gönderdiğimizi hatırlıyoruz, tabii hafızamız bizi yanıltmıyorsa... 
Gece hayatını sevdiği, arada sırada karşılaştığımız mek nlardan belliydi. Her zaman saygılı, her zaman sevecen ve sevimli... 
Milliyet ekinde beğenerek okuduğumuz "Sarıkız"ın onu anlattığını tahmin ediyoruz. Açıp sormadık bile, madem öyle tahmin etmişiz, hayalimizi yıkmayalım diye... 

ARDA Uskan, Milliyet'ten ayrıldıktan sonra "Gelişim Yayınları"nda boy gösterdi. Başarılarını uzaktan değil, her hafta çıkan dergilerden izliyorduk... 
Lütfedip kitabını göndermiş, hem de anlamlı bir ithaf cümlesiyle 
"Hasan Ağabey, 
Size saygılarımı, hürmetlerimi sunmanın başka bir yolu olmalıydı... 
Yasını yaşayamamış, bir insanın yaşamöyküsünü kabul edin." 
Yasını yaşayamamış insan... 
Kim bu 
Arda Uskan'ın "Hayatın pimini çeken adam" dediği Ercan Arıklı... 

ERCAN Arıklı'yı ilk defa İsmail Cem'in "Politika" gazetesinin çıkışında tanıdık. İsmail Cem'e yardım için ilk günler koşuşturuyorduk. O hem gazetenin sahiplerindendi, hem de Cem'in eski bacanağı, sanırız okul arkadaşı... 

BİR kere de Sedat Simavi Ödülü Seçici Kurulu'nda beraberdik... 
Ercan Arıklı, yeni bir gazete çıkarmanın arifesindeydi. Yarışmanın gazetecilik dalında ikimiz de Seçici Kurul üyesiydik. Toplantı bir türlü başlayamıyordu, çünkü o tarihte Milliyet'in başyazarı olan Altan Öymen'i bekliyorduk. İçimizden, 
"Nerede kaldı bu Altan " diye, laf atanlara biz "Eee kolay mı ser muharrir olmak, başmakale yazmak " deyince Ercan Arıklı biraz da kinayeli karşılık verdi 
"Canım yazıyorlar da ne oluyor " 
Anlaşılan yazar takımıyla başı pek hoş değildi. 
Çıkardığı "SÖZ" gazetesinin ömrü ya bir hafta sürdü, ya da sürmedi. Sürede hata yapabiliriz ama "SÖZ"ün battığı bir gerçekti. 
"SÖZ"de yazar var mıydı, yok muydu, onu da hatırlamıyoruz 

BİR salı günü, bizim takım Bebek Oteli'nde mutat toplantısını yapıyor. Yılmaz Çetiner, Güngör Uras, acaba Mehmet Barlas var mıydı, "Gürbüz Hoca" Barlas mutlaka vardır. 
Ercan Arıklı göründü, belli ki birisiyle buluşacak. Masaya davet ettik, geldi... 
Oradan buradan derken bir kızdan laf açıldı, Ercan Arıklı kızı nasıl tanıdığını anlattı 
"Gelişim'e geldim, baktım odamın kapısında bir kız duruyor, kim olduğunu bilmiyorum. Sordum, gazeteci olmak istiyor dediler... Hemen gittim kapıyı açtım, içeri aldım." 
İçimizden biri, belki de biz "Sonra ne oldu " diyecek olduk, Ercan Arıklı güldü 
"Ne olacak, gazeteci oldu " 

EVET, biz Ercan Arıklı'yı böyle tanımıştık, bir de hakkını yemeyelim Engin Ardıç'ın kitabından... 

x Doğan Kitap 



</TEXT>
</DOC>
