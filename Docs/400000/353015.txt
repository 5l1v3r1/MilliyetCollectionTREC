<DOC>
<DOCNO> 353015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo48.html </URL>
<DATE> 2005/06/17/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Gürsoy "Ribery'nin takıma geri dönmesini istiyoruz" 
</HEADLINE>
<TEXT>

     Galatasaray Kulübü 2. Başkanı Ergün Gürsoy, Fransa’nın Marsilya kulübü ile sözleşme imzalayan Fransız oyuncu Frank Ribery’in takıma geri dönmesini istediklerini söyledi. 
     Gürsoy, milli futbolcu Hakan Şükür ile birlikte Kahramanmaraş Belediye Başkanı Mustafa Poyraz’ı makamında ziyaret ederek bir süre görüştü. 
     Gürsoy, ziyaret sırasında gazetecilerin soruları üzerine yaptığı açıklamada, Frank Ribery’in Galatasaray’dan ayrılmasının bir yanlışlık olduğunu, bunu telafi etme yoluna gittiklerini söyledi. 
     Frank Ribery’nin tekrar takıma dönmesini istediğini ifade eden Görsoy, "Kendisi ile irtibatımız devam ediyor. İsteğimiz, bu futbolcumuzu yeniden takıma kazandırabilmek. Geri dönmediği takdirde de yüklü bir tazminat alacağız. Bunu yapmak için de haklı sebeplerimiz ve elimizde belgelerimiz var" dedi. 
     Gürsoy, Galatasaray’ın yabancı futbolcu boşluğu olduğunu belirterek, "İki tane yabancı oyuncu alma şansımız var. Yerli oyuncu kadrosu tamam. Transfer yapmak için transfer yapmayız ama yabancı oyuncu hakkımızı da en iyi şekilde kullanacağız" diye konuştu. 
     Galatasaray’ın bir dünya takımı olduğunu ve takımlarında forma giyen futbolcuların cazibe kazandığını ifade eden Gürsoy, sözlerini şöyle sürdürdü 
     "Galatasaray’a gelen bir oyuncunun kısa sürede değeri artıyor ve bir anda herkesin ilgi gösterdiği bir konuma yükseliyor. Bir dünya takımı olan Galatasaray’a gelen futbolcular değişik bir havaya bürünüyor, şöhreti artıyor. Bununla birlikte ister istemez taliplisi de artıyor. Taliplisi artınca da biz onları tutmakta güçlük çekiyoruz." Gürsoy, görevinden ayrılan Teknik Direktör George Hagi’nin yaptığı açıklamaların çok anormal bir durum olmadığını, Hagi’nin kendileri için önemli bir insan olduğunu da sözlerine ekledi. 
     Kahramanmaraş Belediye Başkanı Mustafa Poyraz, ziyaret sırasında, Ergün Gürsoy ve Hakan Şükür’e, Kahramanmaraş’ın İstiklal Madalyası’nı sembolize eden birer şilt verdi. 
     
</TEXT>
</DOC>
