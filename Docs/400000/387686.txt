<DOC>
<DOCNO> 387686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo07.html </URL>
<DATE> 2005/10/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ç. Rizespor'un Senegalli kurtarıcısı Pape, takımına 7 puan kazandırdı 
</HEADLINE>
<TEXT>

     Çaykur Rizespor'un sezon başında Senegal'in Jaraf takımından transfer ettiği golcü oyuncusu Dia Cire Pape, attığı gollerle yeşil-mavili takıma adeta hayat veriyor. 
     Forma giydiği 8 maçta toplam 345 dakika görev yapan Dia Cire Pape, sadece Beşiktaş maçında ilk 11'de sahaya çıkarken diğer maçlarda sonradan oyuna dahil oldu. 
     Beşiktaş ve geçen haftaki Malatyaspor maçında alınan 1-0'lık galibiyetlerde takımının gollerini atan Senegalli forvet oyuncusu, 1-1 biten Konyaspor maçında da attığı golle takımına 1 puan kazandırdı. Dia Cire Pape, böylece 8 puanı bulunan yeşil-mavili takıma, 7 puan kazandıran isim oldu. 
     Senegalli oyuncu, AA muhabirine yaptığı açıklamada, ailesinin de Rize'ye gelmesiyle birlikte kente ve takıma iyice adapte olduğunu belirterek, ''Buraya alışmam benim açımdan kolay oldu. Arkadaşlarımız ile hiç bir zaman uyum sorunu yaşamadık. Bize her konuda destekçi oluyorlar. Türkiye'de, burada olmaktan mutluyum. Ailemin de yanıma gelmesi ile kafam daha da rahatladı. Önümüzdeki haftalarda performansımın daha da iyi olacağına inanıyorum'' dedi. 
     Dia Cire Pape, Çaykur Rizespor'un ligde daha iyi yerlerde olması gerektiğini kaydederek, şöyle konuştu 
     ''Takım olarak iyi futbol oynuyoruz. Herkes saha içerisinde bir birine yardımcı olmaya çalışıyor. Bende bu oyun içerisinde takımım için elimden gelen gayreti gösteriyorum. Bir başka arkadaşım da gol atabilir. Önemli olan takımımızın kazanması. Ligde en azından takım olarak ilk beş içerisinde yer almamız gerektiğini düşünüyorum. Hep daha fazlasını yapmak istiyorum. Gelecek haftalarda takımla birlikte benim performansımın da daha yukarılara çıkacağına inanıyorum.'' 
     
</TEXT>
</DOC>
