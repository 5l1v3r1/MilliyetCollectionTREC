<DOC>
<DOCNO> 357525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/guncel/axgun01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatır bileti emekli etti 
</HEADLINE>
<TEXT>


Halis Toprak'ın sağladığı biletle Londra'ya giden İzmir Valisi 'Gelişmeleri içime sindiremedim' diyerek emekliliğini istedi 

TURAN GÜLTEKİN - ELİF DEMİRCİ İzmir DHA 

Batık bankacı Halis Toprak'ın sağladığı biletle Londra'ya tatile giderek tepki çeken ve önceki gün Milliyet'e verdiği demecinde İçişleri Bakanlığı'ndan müfettiş talep ettini belirterek, "Bundan bir şey çıkmaz" diyen İzmir Valisi Yusuf Ziya Göksu, emekliliğini istemek zorunda kaldı 16 Temmuz tarihi itibariyle emekliliğini istedi. Böylece 15 Temmuz'daki zamlı maaştan da yararlanacak olan Göksu, gelişmeleri içine sindiremediği için istifasını istediğini söyledi. 
İçişleri Bakanı Abdülkadir Aksu ile akraba olan Göksu, Toprak'ın Miles Miles kartıyla aldığı biletle, eşiyle birlikte geçen pazar Londra'ya gittiğinin ortaya çıkmasının ardından hükümete yönelik kamuoyu baskısının artması üzerine istifasını verdi. Kabotaj Bayramı etkinliklerine katılan Göksu, Toprak'la samimiyetini, "Ben yine iddia ediyorum, bir santimetrekare karosu, fayansı nasip olmamış, bir liralık menfaatimiz yoktur. Sadece dostluktur" sözleriyle savundu. 

Ayrılmak zor... 
Göksu, şu açıklamayı yaptı "Soruşturmayı ben talep ettim. Konuyu inceleyip Toprak'la ilişkilerimi soruşturacaklar. Buna rağmen emekli oluyorum. 36 senelik idareciyim, niye kırgınlık olsun Ben sadece İzmir ve İzmirlilere daha çok hizmet edecektim. Böyle bir süreçte İzmir'den ayrılmak gerçekten, İzmirliler için büyük bir handikap. Konunun abartılmasına tahammül etmek ve içime sindirmek mümkün değil." 

'Yıpratıldım' 
Göksu'nun yazılı açıklaması da şöyle "Ben 3 yıl Isparta, 7 yıl Denizli, 2.5 yıl İzmir valiliğimde hiçbir yanlış işe imza atmadım. İşadamı Halis Toprak ile çok eskiye dayanan hemşerilik ve dostluk ilişkisinin farklı boyutlara çekilerek, yıpratma ve yıldırmaya yönelik haberler sonucunda, bugüne kadar sevgiyle, heyecanla, özveriyle yürüttüğüm valilik görevimden, kendi irademle 16 Temmuz 2005 itibariyle emekliye ayrılıyorum." 

Emekliliği zamlı olacak 

Göksu, emeklilik tarihini 16 Temmuz olarak belirlediği için 15 Temmuz'daki yüzde 4.2'lik zamdan yararlanacak. Emekli Sandığı da Göksu'ya 5 bin YTL fazla ikramiye verecek. Göksu'ya net 2 bin 284 YTL aylık bağlanacak. 36 yıllık hizmet süresi olan Göksu'ya 48 bin 196 YTL emekli ikramiyesi ödenecek. 


</TEXT>
</DOC>
