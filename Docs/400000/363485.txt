<DOC>
<DOCNO> 363485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur19.html </URL>
<DATE> 2005/07/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İstanbul'a yeni havaalanı... 
</HEADLINE>
<TEXT>

     Ulaştırma Bakanı Binali Yıldırım, İstanbul'a, gelecek 10 yılda 40 milyon turist gelmesinin beklendiğini bildirdi. 
     Yıldırım, CHP Bursa Milletvekili Kemal Demirel'in yazılı soru önergesine verdiği cevapta, Atatürk Havalimanı'nın Türkiye'nin jeopolitik konumu nedeniyle Doğu-Batı ve Kuzey-Güney bölgeleri arasında yolcu transfer merkezi olarak köprü durumunda olduğunu vurguladı. 
     2004 yılında Türkiye'deki toplam yolcu trafiğinin yaklaşık yüzde 34'ünün Atatürk Havalimanı'ndan yapıldığını, 13 yerli ve 388 yabancı havayolu taşıyıcısının tarifeli ve tarifesiz sefer düzenlediğini anlatan Yıldırım, şunları kaydetti 
     ''Ayrıca, bu liman Türkiye'de faaliyet gösteren birçok havayolu şirketinin de harekat üssü konumundadır. Yurtdışı çıkışlarının büyük çoğunluğunun bu noktadan yapılması nedeniyle diğer havaalanlarıyla bağlantı seferlerinin yoğun olması, Atatürk Havalimanı'na olan talebi giderek arttırmaktadır. 
     Gelişen havacılıkla birlikte artan uçak sayısı ve büyüyen uçak gövdelerinin yanında, bakanlığımızca başlatılan Bölgesel Havacılık Projesi kapsamında iç hat uçuşları da artmış bulunmaktadır. Başta Rusya olmak üzere Birleşik Devletler Topluluğu ile Türk Cumhuriyetlerinden yoğun talepler artarak devam etmektedir. 
     AB üyeliği yolunda ilerleyen ülkemizin Avrupa-Türk Cumhuriyetleri ile Avrupa-Ortadoğu arasında hava yolu taşımacılığı konusunda daha da önem kazanacağı aşikardır. Bu bağlamda, AB kapsamında yürürlüğe girecek olan gürültü ve çevre kontrol konularının getireceği kısıtlılıklar nedeniyle Avrupa'daki bir kısım havaalanlarının belli saatler arasında gece uçuşlarına kapalı olması, Atatürk Havalimanı'nın da bu kısıtlamalara maruz kalabileceğini göstermektedir. Bu etkenler, belli saatlerde daha da yoğunlaşacak uçuş taleplerinin karşılanabilmesi için yeni bir havalimanı zorunluluğunu beraberinde getirmektedir.'' Yıldırım, çok sayıda uluslararası nitelikte kongre ve toplantı yapmaya uygun tesisin bulunduğu İstanbul'un, Atatürk Havalimanı'nın kullanımını daha da artıracağını belirterek, ''Bu bağlamda gelecek 10 yıllık süreçte 40 milyon civarında turistin İstanbul'a gelmesi de beklenmektedir'' dedi. 
     
     3. HAVAALANI 
     Yeni tesisler yapılmasının Türkiye'yi hava kargo pazarından daha büyük pay almasına yol açabileceğini ifade eden Yıldırım, Atatürk Hava Limanı'nda fiziki genişlemenin mümkün olmadığını kaydetti. 
     Atatürk Havalimanı'nın yanında Sabiha Gökçen Havalimanı'nın kapasitesinin de talepleri karşılamaya yeterli olamayacağını bildiren Yıldırım, bu nedenle İstanbul'a üçüncü havaalanı yapılmasının gerekli olduğunu belirtti. Yıldırım, planlama ve etüt safhasında bulunan 3. havaalanının keşif ve projelendirme çalışmaları ile ihale yöntemine ilişkin çalışmaların devam ettiğini, maliyet ve finansman unsurlarının henüz netleşmediğini ifade etti. 
     
</TEXT>
</DOC>
