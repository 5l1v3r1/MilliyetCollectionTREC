<DOC>
<DOCNO> 354571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/eko02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Kacar başka bir görev için alındı 
</HEADLINE>
<TEXT>


Vakıfbank Genel Müdürü Ahmet Kacar, dün sabah 750 milyon dolarlık sendikasyon kredisi aldıklarını belirtti. Kacar'ın, akşam saatlerinde ise görevinden ayrıldığı açıklandı 

AHMET ERHAN ÇELİK Ankara 

Vakıfbank Genel Müdürü Ahmet Kacar dün 750 milyon dolarlık sendikasyon kredisi aldığı anlaşmanın ardından akşam saatlerinde görevinden alındı. Başbakan Yardımcısı Mehmet Ali Şahin, Kacar'ın başka bir göreve atanmak üzere Vakıfbank Genel Müdürlüğü'nden alındığını açıkladı. Kacar'ın nasıl bir göreve atanacağı konusunda bilgi vermeyen Şahin, "Biz kendisiyle anlaştık" dedi. Şahin, Kacar'ın yerine atanan Bilal Karaman'ı da Başbakan'a kendisinin önerdiğini ifade etti. Şahin, şunları kaydetti 
"Karaman, köken itibariyle banka mensubudur. Geçen yıl yönetim kurulu üyeliğine atamıştık. Yönetim Kurulu'ndan Genel Müdürlüğe getirilebilecek isimleri sıraladığımızda en uygun ismin Karaman olduğunu gördük. Bankacılık bilgisi ve dengeli kişiliğiyle bu görevde başarılı olacağına inanıyoruz." 
Şahin, Kacar'la herhangi bir sorun yaşamadıklarını ve banka yönetiminde başarılı olduğunu kaydetti. Kacar'ın, aniden görevden ayrılmasının ardından personele kısa bir veda konuşması yaptığı ve üzgün şekilde bankadan ayrıldığı öğrenildi. Kacar'ın personeline hitaben kendi döneminde çalışma şartlarının pek olumlu olmamakla birlikte, bu durumun işin gereğinden kaynaklandığını bildirdiği öğrenildi. 

En büyük kredi 
Öte yandan Vakıfbank, Türkiye'de bir ilke imza atarak, 750 milyon tutarında bugüne kadar tek kalemde sağlanan en büyük sendikasyon kredisini aldı. WestLB AG ve Standard Chartered eşliderliğinde düzenlenen 7 yıl vadeli kredi, özellikle yatırım finansmanında kullanılacak. Vakıfbank Genel Müdürü Ahmet Kacar, dün sabah düzenlenen basın toplantısında, kredinin Türkiye'de uluslararası piyasalardan tek seferde temin edilen en büyük kredi olma özelliği taşıdığını ve dünyada bugüne kadar sigorta ettirilmeden yurtdışı alacaklarının seküritizasyonu karşılığı temin edilen en yüksek tutarlı kredi olduğunu vurguladı. Kacar, seküritizasyon kredisinin, bazı aşamalardan sonra yeniden yapılandırılarak sermaye piyasası ihracına dönüştürüleceğini ve dilimler halinde kredi ile piyasalarda yatırımcılara satılacağını kaydetti. 

Özelleştirmede de olur 
Kredinin özelleştirme projelerinde de kullanılabileceğini kaydeden Kacar, kredinin faiz oranının rekabetçi ve uygun olduğunu, ancak krediyi veren kuruluşların Türkiye'deki diğer bankalarla olan ilişkilerine zarar verebileceği endişesiyle faiz oranı hakkında bilgi vermek istemediklerini söyledi. Kacar'ın, bu toplantıdan bir kaç saat sonra görevinden ayrıldığı açıklandı. Vakıfbank'ta Genel Müdürlüğe, bankanın iç denetim ve risk yönetiminden sorumlu Yönetim Kurulu Üyesi Bilal Karaman atandı. 


</TEXT>
</DOC>
