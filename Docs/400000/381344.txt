<DOC>
<DOCNO> 381344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun14.html </URL>
<DATE> 2005/09/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Blair, Irak'taki direniş karşısında şaşkın 
</HEADLINE>
<TEXT>

     İngiltere Başbakanı Tony Blair, Irak'taki direnişin boyutu karşısında şaşkınlığını gizleyemedi. 
     Blair, yarın başlayacak İşçi Partisi kongresi için gittiği Brighton'da BBC'ye verdiği demeçte, Irak'taki direnişin bu denli şiddetli olacağını hiç beklemediğini belirtti. 
     ABD liderliğindeki koalisyon güçlerinin Irak'a girmesinden sonra bu ülkede düzenin sağlanmasının bu kadar zor olacağını bekleyip beklemediğine ilişkin bir soru üzerine Blair, Irak'a başka ülkelerden gelen militanlara atıfta bulunarak, ''Ülkeye giren ve siyasi süreci bozmak için elinden geleni yapan Ortadoğu'daki her bir unsurdan bu denli bir vahşeti hiç beklemediğini'' söyledi. 
     Blair, bununla birlikte yapmaları gereken hakkında hiçbir kuşku duymamaları gerektiğini kaydetti. 
     İngiliz askerlerinin Irak hükümeti ihtiyaç duyduğu sürece bu ülkede kalacağını kaydeden Blair, Irak'ta bulunan 8 bin 500 civarındaki İngiliz askerinin geri çekilmesi konusunda bir takvim belirlenmediğini ifade etti. 
     Blair, hafta başında Basra'da gözaltındayken bulundukları binadan İngiliz güçleri tarafından çıkarılan 2 İngiliz askerinin Iraklı yetkililere teslim edilmeyeceğini de bildirdi. Blair, ''Askerlerimizi herhangi bir durumda korumak için ne gerekiyorsa yapacağız'' dedi. 
     Sivil giysiler içindeki iki İngiliz askeri, Basra'da Irak polisine ateş açtıkları gerekçesiyle Pazartesi günü gözaltına alınmıştı. İngiliz güçleri, askerleri kurtarmak için, gözaltında tutuldukları binayı tanklarla yıkmıştı. 
     Iraklı yargıç Ragıb Hasan, iki İngiliz askeri hakkında dün tutuklama emri çıkartırken, İngiltere Savunma Bakanlığı sözcüsü tutuklama emirlerinin yasal dayanağı olmadığını açıklamıştı. 
     
</TEXT>
</DOC>
