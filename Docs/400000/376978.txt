<DOC>
<DOCNO> 376978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/tamer.html </URL>
<DATE> 2005/09/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
UNDP Türkiye, yarattığı geliri vatandaşı için kullanamadı 
</HEADLINE>
<TEXT>

Peru'nun kişi başına milli geliri bizden daha düşük, ama ulusal gelirini vatandaşı lehine çok daha fazla dönüştürebilmiş 


Dün gazetelerde Kemal Derviş'in fotoğrafının eşliğinde Türkiye açısından tatsız bir haber vardı. Birleşmiş Milletler Kalkınma Programı UNDP'nin yeni Başkanı sıfatıyla ilk kez Derviş tarafından açıklanan İnsani Gelişme Raporu'na göre Türkiye, son 1 yılda insani gelişmişlik açısından 177 ülke arasında 88'incilikten 94'üncülüğe gerilemişti. Dahası geçen yıl kriterler yeniden belirlenmemiş ve eski kriterler aynen korunmuş olsaydı, 8 basamak birden gerileyerek 96. sıraya düşmüş olacaktık. 
Buna karşılık kişi başına milli gelirde 2 basamak yükselerek 75'inci olmuşuz. Ve böylelikle ekonomimiz büyüdüğü halde bunun halkın yaşam kalitesine yansımadığı, UNDP Raporu'yla da tescillenmiş oldu. 

İnsani Gelişme nedir 
BM'nin İnsani Gelişme Endeksi, bütün dünyada ulusal gelirin bireyler için ne ölçüde kullanılıp kullanılamadığını ölçüyor. Ülkelerde yaratılan gelir, bireyler için daha fazla gelişme olanağı yaratıyor mu, yaratmıyor mu 
Bugünkü küresel kalkınma politikalarına hakim olan görüş şu "Büyüme, zaman içinde herkese etki edecek, herkesin refahını yükseltecektir." Merkezinde bireyin olmadığı bu kalkınma politikalarına, "Biz eğitim ve sağlığı, yatırım olarak kişilere yapalım, çünkü bunun dönüşü var " görüşü hakim. 
Bretton Woods ve Washington Consensus'un bu yaklaşımına karşı BM'nin savunduğu "İnsani Gelişme" ise prensip olarak insan hakları ve özgürlüklerini esas alır "Eğitim ve sağlık hizmetlerini vatandaşlık hakkı olarak kabul eder. Kişiler istedikleri okula gidemedikleri, yeterli sağlık hizmetinden yararlanamadıkları sürece, ülkede yaratılan gelirin tek başına bir anlamı yoktur" der. 

Peru başarıyor 
BM'nin İnsani Gelişmişlik Endeksi, sadece geliri baz almadığı için de, evet Türkiye'de gelirimiz artıyor, ama yaşam kalitesine ve kişilerin bilgisine, donanımına eşit derecede yansımıyor. Oysa rapordaki verilerden düzenlediğimiz yandaki tabloda da görebileceğiniz gibi Peru, Kolombiya ve Tayland gibi orta gelirli diğer bazı ülkeler, yarattıkları geliri kendi vatandaşlarına olanak olarak çevirebilmişler. 
Adamların geliri aşağı - yukarı bizimle aynı, fakat onlar bu geliri eğitime, bilgiye, sağlığa, yaşam kalitesine daha fazla dönüştürmeyi başarabilmişler. Örneğin Peru'nun kişi başına milli geliri bizden düşük, ama son 5 - 6 yılda uygulanan politikalarla, ulusal gelirini vatandaş lehine çok daha fazla dönüştürebilmiş. Kişi başına 5260 dolarlık milli gelirle insani gelişmişlikte 79. sırada. Bizse kişi başına 6772 bin dolarlık milli gelirle insani gelişmişlikte ancak 94. sıradayız Şunu ivedilikle sorgulamamız lazım Biz Türkiye'de ekonomik büyümeyi vatandaş lehine neden yapamıyoruz Nasıl yapabiliriz 

Nobel ödüllü fikir 
Sen gelirini, kazandığını, vatandaşın lehine kullanabiliyor musun, kullanamıyor musun BM, her yıl yayınladığı İnsani Gelişme Raporu'yla, bütün dünya ülkelerini -Türkiye de dahil- bu soru etrafında tekrar - tekrar düşünmeye davet ediyor. Bugün gelinen noktada, Türkiye açısından sosyal politikaları devreye sokmadan, bu çarkı tersine çevirmek mümkün görünmüyor. 
Not İnsani Gelişmişlik Endeksi BM'nin icadı değil. Hintli ekonomist Amartya Sen'e, 1998'de Nobel Ödülü getiren bir fikir. 



</TEXT>
</DOC>
