<DOC>
<DOCNO> 378250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/aspo.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüzünlü gala 3-1 
</HEADLINE>
<TEXT>


Milan karşısında Kaka'nın golüne rağmen umutlar bitmemiş, Alex'in penaltısı puanı müjdelemişti. Ama iki hatayı Kaka ile Shevchenko affetmedi, Sarı-Lacivertliler fark yedi 


90 dakika 

MEHMET DEMİRKOL 

"Biz bunları yeneriz" dediğiniz anda gol yemek, San Siro'da başınıza gelmesini beklemeniz gereken bir olaydır. Fenerbahçe'nin başına gelen de bu oldu 18'de. Savunması ve orta sahasıyla yüklendiği ilk atak denemesinin dönüşünde 3 pasta top ceza sahası önünde Pirlo'nun pasıyla Kaka'ya geldi. Önder bir adım atana kadar, o topla 3 adım atabilecek bir çeviklikteydi. Bastı topu açtı, vurdu köşeye. Sadece bu. Sadece bu basit planla ve bunu yapabilecek oyuncularla öne geçtiler 1-0. 
İlk yarıda son derece kontrollü oyunları, sanki topa sahip olmak istemez havaları, uyutan gölge presleriyle topu Fenerbahçe'ye bıraktılar, onlar rampada hazır bekledi. Daum'un kadrosu doğruydu, planı da. 4-3-2-1 gibi dizdi takımını ve dar alanda oynamalarını söyledi muhtemelen. Aradaki fark topla isabetli oynama süratinden kaynaklandı. Fenerbahçeliler doğru pas vermek istedikleri zaman yavaş kaldılar, hızlı oynamak istedikleri zaman pas hatası çoğaldı. Milan'ın tempolu çıktığı anlarda aradaki fark görüldü. Golün dışında bunu 38'de bir kez daha yaptılar, ama Selçuk, Kaka'dan önce topa sahip oldu. Fenerbahçe'nin Tuncay, Anelka, Alex üçlüsüne ihale ettiği hücumundaki sorun ise, üç iyi driplingcinin uyumsuzluğu oldu. Tuncay'ın üç şut denemesi, Anelka'nın da 44'teki dalış ve ortasının Nesta tarafından Tuncay'dan önce çevrilmesi ve 28'de Ümit'in ortasının yine aynı oyuncunu müdahalesiyle kornere gönderilmesi üretilebilenlerdi. 

Şahane penaltı 
İkinci yarıya Milan maçı kopartmak için başlayınca işin rengi değişti. Çok iyi bir Fenerbahçe doğdu. Anelka, Nesta- Maldini ikilisine bırakılınca, Sarı- Lacivertliler'in dişleri gözüktü. 50'de Alex'in ara pasına Anelka nihayet Anelka gibi fırladı, ama Dida'yla karşı karşıyada kötü vurdu. Milan'ın oyunu çok ileride kurması Fenerbahçe'yi çok rahatlattı ve 70'inci dakikaya kadar çok ama, çok rahat pas yaptılar. "Nihayet" Anelka da harika oynamaya başladı. 62'de Gattuso'dan aldığı penaltı şaheserdi. Alex'in penaltısı da. Bir penaltı bu kadar mı güzel ve garanti atılır. Alex'in 70'te içeri kullandığı ilk kornerde Tuncay topu çerçeveye vurabilse, bu oyun karşılığını da alacaktı. 
Milan'ın baskısına da dayandılar. Volkan da iki kez önemli kurtarış yaptı. 82'de Kaladze'nin şutunu çıkarışı için çok şey söylenebilir. Sonra çıktılar. Bastırdılar zaman zaman. Sigorta Appiah'sız hem de. Ve onların birinde olan oldu. 
"Biz bunları yeneriz" dediğiniz anda gol yemek, San Siro'da başınıza gelmesini beklemeniz gereken bir olaydır. Fenerbahçe'nin başına gelen de bu oldu 87'de. Alex'in kaptırdığı topu, Kaka 75 metre sürüp Fenerbahçe kalesinin içine girdi neredeyse 2-1. 89'da Sheva'nın golü de son oldu. 
Dün sorduğumuz sorunun cevabıyla bitirelim Daum'la bu iş olur. Bu doğru futboldur. 

Appiah tehlikesi 

Sarı - Lacivertli takımda Milan yenilgisinin dışında Appiah şoku da yaşandı. Karşılaşmanın ikinci yarısında sakatlanarak oyundan çıkan Ganalı yıldızın arka adalesinde problem bulunduğu ve bugün çekilecek MR'ından sonra durumunun netlik kazanacağı öğrenildi. Appiah'ın hafta sonu oynanacak Beşiktaş derbisinde forma giyme şansının az olduğu bildirildi. 
Geçen sezon Inter'de forma giyen Emre Bölezoğlu, maçtan 1 gün önce Milano'ya geldi. Douma'da Sarı - Lacivertli taraftarlarla birlikte yemek yedi. Fenerbahçeli taraftarlar Emre'ye, Fenerbahçe forması hediye etti. Öte yandan Rüştü dünkü maçta Volkan'ın yedeği olarak kulübede oturdu. 
Fenerbahçe Yönetimi'nin yönetici Hakan Bilal Kutlualp'e Milan maçı için bilet vermediği öğrenildi. Başkan Aziz Yıldırım'ın ısrarla istifasını istediği Kutlualp, UEFA'ya başvurarak kendisine bilet tahsis etti ve karşılaşmaya bu şekilde girdi. 

MAÇIN YILDIZI 
Kaka 
Milan'ın sıradan performansının içinde muhteşem bir yıldızdı. Ev sahibinin ihtiyacı olan anda, sahneyi aldı ve Fenerbahçe savunmasını perişan etti. Sahada bir dolu futbolcu vardı, bir de büyük yıldız. Sahanın en iyilerinden Volkan'ı iki kez avladı. Bir oyuncu neden 30 milyon Euro eder ispatı oydu. 

MAÇIN HAKEMİ 
İyi yönetti 
Riley ününe yakışmayacak bir olgunluk ve tarafsızlıkla maçı tamamladı. Kendisi İngiltere'nin en tartışmalı hakemlerinden biridir halbuki. Ders niteliğinde bir yönetimdi. Söylenecek hiçbir şey, yapılacak hiçbir eleştiri yok. 

PSV galip 1-0 
Şampiyonlar Ligi'nde Fenerbahçe'nin yer aldığı E Grubu'ndaki oynanan diğer maçta PSV Eindhoven, sahasında konuk ettiği Schalke 04'ü tek golle geçti. PSV'ye üç puanı getiren golü 33. dakikada Hesselink kaydetti. Schalke'de 87 dakika görev alan Hamit Altıntop, başarılı bir oyun sergiledi. 

E GRUBU PUAN DURUMU Takımlar O G B M A Y P Milan 1 1 0 0 3 1 3 PSV 1 1 0 0 1 0 3 Schalke 1 0 0 1 0 1 0 Fenerbahçe 1 0 0 1 1 3 0 
28 Eylül Fenerbahçe - PSV, Schalke - Milan 


</TEXT>
</DOC>
