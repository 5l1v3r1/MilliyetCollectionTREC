<DOC>
<DOCNO> 398226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo12.html </URL>
<DATE> 2005/11/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Mecidiyeköy'de derbi heyecanı... İşte muhtemel 11'ler 
</HEADLINE>
<TEXT>

     Turkcell Süper Ligi'nin 14. haftası, yarın dev bir maça sahne olacak. Ezeli rakipler Galatasaray ile Fenerbahçe, Mecidiyeköy'de karşı karşıya gelecek. 
     Ali Sami Yen Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Serdar Tatlı yönetecek. 
     Serdar Tatlı'nın yardımcılıklarını Baki Tuncay Akkın ve Alpaslan Dedeş yapacak. Dünyanın sayılı derbileri arasında gösterilen maçın 4. hakemi ise Hüseyin Göçek. 
     Öte yandan maçın hakem gözlemciliğini Cem Tosyalı, federasyon temsilciliklerini ise Mehmet Haluk Gözen ile Orhan Kaya Tok yapacak. 
     
     HAZIRLIKLAR TAMAMLANIYOR 

     Ezeli rakipler, hazırlıklarını bugün yapacakları antrenmanlarla tamamlayacaklar. 
     Galatasaray ve Fenerbahçeli futbolcular, basına kapalı yapılacak antrenmanların ardından kampta maç saatini beklemeye başlayacaklar. 
     
     GALATASARAY'DA LİDERLİK HESAPLARI 

     Derbi maça ev sahipliği yapacak Galatasaray'da bütün hesaplar galibiyet üzerine kuruldu. 
     Ali Sami Yen Stadı'nda büyük taraftar desteği altında oynayacak olan sarı-kırmızılar, derbi maça Fenerbahçe'nin 3 puan gerisinde ikinci sırada başlayacak. ''Cim Bom'', derbiyi kazanarak, hem yeniden liderliğe yükselmek, hem de ezeli rakibinin ligde bu sezonki yenilmezliğine son vermek amacında. 
     
     FENERBAHÇE'DE REKOR BEKLENTİSİ 

     Derbi maça ezeli rakibinin 3 puan önünde lider olarak başlayacak Fenerbahçe ise, rekor beklentisi içinde. 
     Turkcell Süper Ligi'nde son oynadığı 11 maçı da kazanan sarı-lacivertliler, yarınki maçtan da galip ayrılması durumunda seriyi 12'ye çıkararak, 1988-89 sezonuyla ortak olduğu kendi üst üste kazanma rekorunu geliştirecek ve gözünü 45 yıldır kırılamayan Beşiktaş'ın 13 maçlık rekor serisine dikecek. 
     Avrupa Şampiyonlar Ligi'nde oynadığı son maçta kendi evinde İtalya'nın AC Milan takımına 4-0 yenilerek taraftarlarını üzen ''Sarı Kanaryalar'', ezeli rakibi karşısında galip gelerek, hem kendilerini affettirmek, hem de aradaki puan farkını 6'ya çıkararak, zirvede rahatlamak amacında. 
     
     GALATASARAY CEPHESİ 

     Derbi maç öncesi sakat ve cezalı oyuncusu bulunmayan Galatasaray, ezeli rakibine oranla daha rahat. 
     Teknik direktör Eric Gerets'in orta alanın sağında Hasan Şaş'ı oynatması, forvetteki tercihi ise Hakan Şükür-Necati Ateş ikilisinden yana kullanıp, 11 golle ''Gol Krallığı'' sıralamasında başta olan Ümit Karan'ı yedek soyundurması bekleniyor. 
     
     FENERBAHÇE CEPHESİ 

     Fenerbahçe'de ise derbi öncesi Alex ve Selçuk sıkıntısı yaşanıyor. 
     Sakatlığı nedeniyle sarı-lacivertli takımın son 2 resmi maçında oynayamayan Alex ile son AC Milan maçında sakatlanan Selçuk'un Galatasaray'a karşı forma giyme olasılıklarının düşük olduğu bildirildi. 
     Her iki futbolcunun da tedavilerinin sürdüğü, kesin durumlarının maç öncesi netlik kazanacağı kaydedildi. 
     Teknik direktör Christoph Daum'un, AC Milan maçında zorunlu değişikliğe gittiği savunma bloğunda eskiye dönmesi, orta alanda Deniz'e şans verip, forvette ise Anelka'yı yine tek santrfor oynatması bekleniyor. 
     
     BİLETLER GÜNLER ÖNCE BİTTİ 

     Galatasaray ile Fenerbahçe arasında yarın yapılacak maç öncesi karşılaşmanın biletlerinin tamamı günler önce satıldı. 
     23 bin kişi kapasiteli Ali Sami Yen Stadı'nda oynanacak derbide Fenerbahçe'yi, eski açık tribünde 1150 taraftarı destekleyebilecek. 
     
     OLASI İLK 11'LER 

     Ezeli rakiplerin derbide sahaya şu olası ilk 11'lerle çıkması bekleniyor 
     Galatasaray Mondragon, Cihan, Tomas, Song, Orhan, Hasan Şaş, Saidou, İliç, Ergün Heinz , Necati, Hakan Şükür. 
     Fenerbahçe Volkan, Serkan, Önder, Luciano, Ümit, Aurelio, Mehmet, Appiah, Deniz, Tuncay, Anelka. 

     
</TEXT>
</DOC>
