<DOC>
<DOCNO> 390987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/ygokce.html </URL>
<DATE> 2005/10/31/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Teşekkürler Ekşi 
</HEADLINE>
<TEXT>



Beşiktaş'ta Mehmet Ekşi'nin nöbeti dün İnönü'de gol gösterisiyle bitti. Özel locada Gordon Milne ile birlikte siyah-beyazlı takımı izleyen Fransız Teknik Direktör elbette keyif almıştır bu gösteriden... Yine de baştan şu kadarını söyleyelim ki, işi hiç de kolay olmayacak. Beşiktaş bir yandan bastırıyor, pozisyon arıyor, şut çekiyor ve gol buluyor. Ama aynı biçimde rakibine top kaptırıyor, pozisyon veriyor ve kalesinde gol görüyor. Buna rağmen Ekşi'yi kutlamalıyız. En azından dörtlü savunma ile doğru bir sistemi seçerek ısrar ettiği için. Takımını 4-1-3-2 gibi zor uygulanabilir, ama aynı zamanda Beşiktaş'a yakışan hücum ağırlıklı bir düzen ve felsefe ile sahaya çıkardığı, bu felsefenin tüm risklerini de göze alabildiği için. Teşekkürler Mehmet Ekşi. 

İbrahim akıllanmış 
Maç kadrosu ilan edildiğinde basın tribününde çoğumuz yadırgadık, Sergen, Tümer ve Pancu'lu kadroyu... Hele Pancu'nun tek başına orta alanın göbeğinde ön libero rolünü üstlenmesi, son zamanlarda takım aidiyeti duygusunu yitirmiş Romen futbolcu için fazladan, ekstra bir krediydi. Olabildiğince yapmaya, becermeye çalıştı işini... Çok da sırıtmadı. Çünkü üç usta vardı önünde... Ahmed Hassan, Sergen sonradan İbrahim Akın ve Tümer... Sergen, ayağını sakatlama 0pahasına frikikten golü atıp çıktı. Yerine giren İbrahim Akın ise Konya'dan gerekli dersleri çıkardığını göstererek bir takım oyuncusu portresi çizdi. Ailton ve takım arkadaşlarıyla top paylaştı, yardımlaştı. Brezilyalı'ya attırdığı gol, önceki egoizminin bittiğini gösterdi. Tümer Metin de tam anlamıyla bir liderdi. Oyunu yönetti, yönlendirdi. Kimseye kızmadı, küsmedi darılmadı. Top çaldı, pozisyon hazırladı, asist yaptı. Beşiktaş'ta özlediği huzurlu günlerden birini yaşadı. 
Bu öykünün bir de İlhan Mansız yönü var. İnönü'nün eski golcüsü, yaşama ve futbola yeniden tutunma mücadelesi verirken, Ankaragücü formasıyla hem maçtan önce, hem de golü attığında alkışlandı. Vefa, endüstriyel futbola rağmen unutulmamış bir duyguydu, buna tanık olduk. Mutlu olduk. Tolga Özkalfa zaman zaman yanlı kararlar vermesine, anlamsız faul yorumları yapmasına rağmen iyi niyetliydi. Skoru etkileyecek hata yapmadı. Ankaragücü ise olabildiğince temiz ve kişilikli bir oyun koydu ortaya... Ne var ki, Fenerbahçe karşısında tükettikleri enerjinin yokluğuyla maça ortak olamadılar. 



</TEXT>
</DOC>
