<DOC>
<DOCNO> 398430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy08.html </URL>
<DATE> 2005/11/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baykal, Erdoğan'a danışmanı aracılığıyla yanıt verdi 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın, CHP’nin internet sitesinde "Türk milleti" ifadesinin bulunmadığı şeklindeki sözlerine, iletişim koordinatörü Baki Özilhan aracılığıyla yanıt verdi. Özilhan, Başbakan Erdoğan’ın iddialarının gerçek dışı olduğunu bildirdi. 
     CHP Genel Başkanı Deniz Baykal’ın İletişim Koordinatörü Baki Özilhan yazılı bir açıklama yaparak, Başbakan Erdoğan’ın CHP’nin internet sitesinde Türk milleti ifadesinin geçmediği şeklindeki sözlerini yalanladı. 
     Özilhan, "CHP internet sitesi Türk Milleti demekten mutluluk duyan Sayın Baykal’ın yüzlerce kez kullandığı Türk Milleti ifadeleriyle doludur. Herhalde ’çok iyi araştırmışlar’ dediği arkadaşları Sayın Başbakan’a, CHP internet sitesi yerine AKP sitesini inceleyerek yanıt vermişler" dedi. 
     Özilhan, CHP internet sitesinin başta Genel Başkan Baykal olmak üzere CHP yetkili organlarının, yöneticilerinin açıklamalarını, görüşlerini ve demeçlerini içerdiğini belirterek, CHP’nin internet sitesinde yer alan bu açıklamalarda, demeçlerde, konuşmalarda Baykal’ın altını çize çize yinelediği Türk Milleti sözünün onlarca kez yer aldığını kaydetti. Özilhan, açıklamasında "Bunun nedeni CHP Genel Başkanı Baykal’ın Türk Milleti demekten büyük bir mutluluk duyması, herkesi de bu mutluluğa çağırmasıdır" ifadesini kullandı. 
     Özilhan, Baykal’ın yıllardan beri tekrarladığı, vurguladığı Türk milleti tanımıyla ilgili değerlendirmelerini son olarak CHP’nin 31’inci Olağan Kurultayının açış konuşmasında, CHP’nin grup toplantılarında sık sık tekrarladığını da ifade ederek, şöyle devam etti 
     "Bu gerçekler ortada iken Başbakan’ın ekranlardan Türk milletinin gözünün içine baka baka gerçekdışı açıklamalar yapması, gerçeği tersyüz etmesi son derece üzüntü vericidir. 
     Sayın Başbakan lütfen kendi söylemiyle CHP Genel Başkanı Sayın Baykal’ın söylemini, AKP sitesiyle CHP’nin sitesini birbirine karıştırmasın. Çünkü CHP’nin internet sitesi de Türk milleti demekten gurur duyanların sitesidir." 

ANKA 
     
</TEXT>
</DOC>
