<DOC>
<DOCNO> 351460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun35.html </URL>
<DATE> 2005/06/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Avusturya Türkiye ile müzakereler ertelenemez 
</HEADLINE>
<TEXT>

     Avusturya Cumhurbaşkanı Heinz Fischer, ''Türkiye ile 3 Ekim'de yapılması planlanan müzakerelerin ertelenemeyeceğini'' söyledi. 
     Resmi ziyaret için Viyana'da bulunan Yunanistan Cumhurbaşkanı Karolos Papulyas ile yaptığı ortak basın toplantısında bir soruyu yanıtlayan Fischer, ''Fransa ve Hollanda'da yapılan referandum sonuçlarından diğer AB ülkeleri gibi Türkiye'nin de etkilendiğini'' belirterek, ''Ancak AB hükümet ve devlet başkanlarının aldığı bir karar uyarınca yapılması planlanan müzakerelerin ertelenemeyeceğini'' ifade etti. 
     Fischer, bu aşamada kimsenin müzakereleri durduramayacağını söyleyerek, ''müzakerelerin gerekli dikkat ve ciddiyetle yürütülmesi gerektiğini'' kaydetti. 
     Yunanistan Cumhurbaşkanı Papulyas da bir soru üzerine, ''Meslektaşı Fischer ile yaptığı ikili görüşmede Türkiye'nin AB üyeliği konusunu da görüştüklerini'' belirterek, ''Türkiye'nin Avrupa'ya ait olduğunu'' söyledi. 
     
</TEXT>
</DOC>
