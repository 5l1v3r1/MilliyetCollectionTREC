<DOC>
<DOCNO> 361411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo01.html </URL>
<DATE> 2005/07/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'de Servet şoku 
</HEADLINE>
<TEXT>

     Fenerbahçe'de Anelka'dan sonra şimdi de Servet şoku yaşanıyor. Ağrıları artan savunmacı, dün apar topar Almanya'ya gönderildi. 
     
     İğne tedavisi görecek 
     Eksik bölgeleri yeni transferlerle tamamlamaya çalışan Fenerbahçe’nin başı, bir türlü düzelmeyen sakat oyuncularla dertte. Son şampiyonda Anelka’dan sonra şimdi de Servet şoku yaşanıyor. Almanya’dan yeni dönen ve Samandıra’da çalışmalara başlayan tecrübeli oyuncu, ağrılarının artmasından dolayı dün yaka paça tekrar Almanya’ya gönderildi. İğne tedavisi uygulanacak ve takıma 18 Temmuz’da Köln’de katılacak olan Servet, hazırlık maçlarında oynayamayacak. 
     
     Fransız hafif tempoda 
     Anelka’nın arka adalesinde ve aşil tendomundaki ağrılarının bir türlü geçmemesi de, yaklaşan hazırlık maçları öncesi teknik direktör Daum’u kara kara düşündürüyor. Ağır antrenmanların yaramadığı düşünülen Fransız golcü, bu nedenle sakatlığı tamamen geçene kadar günlerini hafif çalışmalarla geçirecek. Kulüp doktorları, teknik heyetin isteği doğrultusunda bu oyuncuyu hazırlık maçlarına yetiştirmek için yoğun çaba harcıyor. 
     
     Eğitmen Daum 
     Teknik direktör Christoph Daum, 18 Temmuz Pazartesi günü Düsseldorf’da dünyanın çeşitli ülkelerinden gelen teknik direktörlere seslenecek. Uluslararası Antrenörler Kongresi’ne konuşmacı olarak çağrılan Alman hoca, saat 15.00-16.00 arası kürsüye çıkacak ve daha önce İstanbul’da kendisini ziyaret eden teknik direktörlere yaptığı gibi mesleki tecrübelerini anlatacak. 
     
</TEXT>
</DOC>
