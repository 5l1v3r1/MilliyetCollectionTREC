<DOC>
<DOCNO> 392314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/spo03.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eric Gerets gerildi 
</HEADLINE>
<TEXT>


Diyarbakır maçının ardından, Wolfsburg'daki düşüşünü hatırlatan gazeteciye sinirlenen Galatasaray Teknik Direktörü, "Sana iyi hafta sonları diliyorum" dedi, "Bravo, çok güzel soru" diye de sitem etti 

ERHAN TELLİ 


Galatasaray Teknik Direktörü Eric Gerets, basın toplantısına tatlı başladı, gergin bitirdi. Bayramları çok sevdiğini dile getiren Belçikalı teknik adam, "Noel gibi herkes birbirine hediye veriyor. Bu tür günler beni çok neşelendirir. Herkesin bayramını kutluyorum" diyerek söze başladı. 
Maçın çok kaliteli geçtiğini söyleyemeyeceğini ifade eden Gerets, milli maç için verilen arada, dün yapılan basit hataları, top kayıplarını ve bunları nasıl düzeltebileceklerini konuşup, çalışacaklarını söyledi. 
Oyuncu değişikliklerini savunan Belçikalı çalıştırıcı, Ayhan'ı seyirci istediği için değil kendi arzusuyla oyuna aldığını ifade ederek, "Zaten üç futbolcuyu ısındırıyordum. Hakan Şükür'ü de taktik gereği kenara aldım. Ümit Karan'ı tek forvet yapıp, arkasına Necati'yi monte ettim ve kanatlardan pozisyon bulmak için uğraştık" diye konuştu. 
Gerets şöyle devam etti "Bu aralar iyi oynamadığımız bir gerçek. Ancak kimin daha iyi olduğunu zaten birkaç hafta sonra göreceğiz. Tüm dünyada aynı kurallar işliyor. Real Madrid'e, Barcelona'ya da bakacaksanız durum aynı. Hiçbir takım tüm sezonu aynı seviyede oynayamaz. Önemli olan, bu dönemlerde daha az puan kaybedip, yolumuza devam etmek." 
Toplantıda, son olarak bir gazeteci, Gerets'e Wolfsburg'taki düşüşünü hatırlattı. Ancak tercümanlığını yapan Antrenör Erdal Keser, bunu tercüme etmek istemedi. Soruyu anlayan Gerets, "Sana iyi hafta sonları diliyorum" derken, "Bravo, çok güzel soru" diyerek gazeteciye sitem etti. 

MAÇTAN NOTLAR 

Bijediç üzüldü 
Diyarbakırspor Teknik Direktörü Nejat Bijediç, "Maçın hakkı beraberlikti" dedi. Bijediç, "İyi pozisyonlar bulduk, ama gol yedikten sonra moralimiz bozuldu. Galatasaray'a karşı mağlup olmak ayıp değil, ancak bir puan moral olurdu"diye konuştu. 

Kubi moral verdi 
Galatasaray'ın eski futbolcusu Türk asıllı İsviçre vatandaşı Kubilay Türkyılmaz, Diyarbakırspor maçını izledi. Türkiye ile İsviçre arasında yapılacak Dünya Kupası baraj maçını değerlendiren Türkyılmaz, "Türkiye kesinlikle tur atlayan taraf olur" dedi. 

PAF fark attı 
Cim - Bom'un PAF takımı, Diyarbakırspor'un gençlerini 9-0 mağlup etti. Florya Metin Oktay Tesisleri'nde oynanan karşılaşmada Galatasaray'ın golleri, Arda 2 , Özgürcan 2 , Mülayim 2 , Cihan, Uğur ve Aydın'dan geldi. Aslan, namağlup liderliğini sürdürdü. 

Bayram bereketi 
Galatasaray, bayramla birlikte taraftarına kavuştu. Bundan önce zaman zaman boş tribünlere oynayan sarı - kırmızılılar, dün yaklaşık 25 bin kişilik taraftar topluluğunun karşısına çıktı. Statta büyük izdiham yaşandı, bazı taraflar maça giremedi. 

'İyi sonuç' 
Başkan Özhan Canaydın 2-0 kazandıkları Diyarbakırspor maçı sonrası, "Zor bir maçtı, ama netice iyi" dedi. Canaydın "İnşallah bundan sonra böyle devam ederiz. Ligde her takım iyi. Bundan sonra bütün maçlar zorlu geçecek" diye konuştu. 

Ergün'ün isteği 
Sakatlığı nedeniyle Teknik Direktör Eric Gerets tarafından kamp kadrosunda olmadığı açıklanan Ergün Penbe, bu karşılaşmada oynamak istediğini açıkladı. Belçikalı çalıştırıcı bunun üzerine, tecrübeli futbolcuyu son anda kadroya dahil etti, ancak Ergün yedek kulübesinde oturdu. 


</TEXT>
</DOC>
