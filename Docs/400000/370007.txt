<DOC>
<DOCNO> 370007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo25.html </URL>
<DATE> 2005/08/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gençlerbirliği Çinli oyuncu tamam gibi... 
</HEADLINE>
<TEXT>

     Başkent derbisinde Ankaraspor ile karşılaşan ve sahadan 0-0'lık eşitlikle ayrılan Gençlerbirliği'nde, kulüp basın sözcüsü Muammer Akyüz, golcü sorununu çözmeleri durumunda ligde daha iyi yerlere geleceklerini söyledi. 
     Takımlarının yüzde 70-80'nin değiştiğini ve genç bir ekip olduklarını vurgulayan Muammer Akyüz, ''Takımdan memnunuz. Teknik direktörümüz futbolcularımızı kısa zamanda bir takım haline getirmeyi başardı. Tek eksiğimiz gol. Ankaraspor karşısında ilk yarının tamamı Gençlerbirliği'nin kontrolü altında geçti. Pozisyonlar bulduk, ancak gol yollarında başarılı olamadık. Yabancılar alışmaya çalışıyor'' diye konuştu. 
     Sezon başı olmasına karşın hakemlerle ilgili konuşmak istemediklerini belirten Akyüz, Ankaraspor maçında 2 penaltılarının verilmediğini savundu. 
     
     BEŞİKTAŞ MAÇI 

     Çok iyi bir fikstür kurası çektiklerini düşündüklerini anlatan Akyüz, şunları söyledi 
     ''Rakiplerimizle lige hazır olmadan oynayacak olmak avantajdı. Biz de aynı şekilde hazır olmadan oynayacaktık. Yeni ve genç bir takımız. Sezon başında yeni takım olmamız nedeniyle aslında bizler de neler yapabileceğimizi merak ediyorduk. Fenerbahçe maçında iyiydik. Bu maçta da daha iyi olduğumuz görüldü. Haftalar ilerledikçe daha iyi olacağımıza inanıyorum'' dedi. 
     
     ÇİNLİ OYUNCU TAMAM GİBİ 

     Akyüz, ligdeki 2 maç sonrasında gol sıkıntısınin belirgin olarak ortaya çıktığını belirterek, ''Çin'de izlediğimiz Tan Wangsong'un işi yüzde 80-90 bitti diyebiliriz'' diye konuştu. 
     Şu anda Çin Halk Cumhuriyeti'nde 19 yaşındaki golcü futbolcuyu izleyen ve transferi için çalışan kulüp genel menajeri Hasan Çetinkaya'nın birkaç gün içinde futbolcuyla birlikte Ankara'ya gelmesi bekleniyor. 
     Akyüz, Çinli futbolcuyu kulüp başkanı İlhan Cavcav'ın da çıplak gözle izlediğini, genç golcünün çok yetenekli olduğunu ve lige heyecan getireceğine inandığını söyledi. 
     
</TEXT>
</DOC>
