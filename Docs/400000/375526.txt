<DOC>
<DOCNO> 375526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/theper.html </URL>
<DATE> 2005/09/04/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Aile konutu şerhi var mı 
</HEADLINE>
<TEXT>


Oturmakta bulunduğu dairesini satmak isteyen bir okuyucum dertli. Bizim hanım izin vermezse satamazmışım, yasal yollardan kılıbık mı olduk, diyor. 
Yasa erkeklere kılıbıksınız diyorsa, kılıbığız ne yapalım, yasalar karşısında boynumuz kıldan ince. 
Ancak her ne kadar kılıbıklık öyle çok kötü bir şey değilse de, hemen kılıbıklığı kabul de etmeyin. Zira 
Anlattıklarınızdan anlıyorum ki, satmayı düşündüğünüz daire sizin adınıza tapuda tescilli. Zaten eşler adına müşterek olarak kayıtlı olsa şaşıracak bir durum yok, elbette ortaklar birlikte karar verip satacak. Ancak daire sizinken sizin satamıyor olmanız problem yaratmış. 
Bunun size böyle söylenmiş olmasının iki nedeni olabilir. Birincisi, yeni Medeni Kanun'la artık herkes öyle zannediyor ki, aile içinde tüm mallar ortak. 
Ortaklar da birbirinden habersiz hiçbir şey yapamaz. Oysa bu yanlış. Aile birliği sürmekte iken mal kiminse malik olan, malından tasarruf edebilir. 
Şimdi geliyorum ikinciye. İkinci ihtimal şu. Mal sizin olabilir ama bu yerde ikamet ettiğiniz için artık bu aile konutu olmuştur. Şayet tapuya aile konutu olduğuna dair şerh verilmiş ise, işte bu halde değil satış, başkaları lehine hak doğabilecek bir başka işlemi dahi yapamazsınız. Ancak dikkat edin bu sınırlama "aile konutu şerhi" verilen daire için. Şayet aile konutu şerhi yoksa, bu sınırlama da yok. Şayet satmayı düşündüğünüz daire oturmakta olduğunuz daire değil de örneğin kira almakta olduğunuz ikinci bir daire ise yine sınırlama yok. 
Yani işler karışık, vatandaşın aklı karışık, bakalım bunun sonu neye varır, göreceğiz. 



</TEXT>
</DOC>
