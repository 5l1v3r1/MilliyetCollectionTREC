<DOC>
<DOCNO> 375035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun51.html </URL>
<DATE> 2005/09/02/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Rusya'da muhalefet partileri Beslan katliamını andı... 
</HEADLINE>
<TEXT>

     Rusya’da, muhalefet partileri Sağ Güçler Birliği SPS ve Yabloko Elma Moskova’nın merkezindeki Lubyanka Meydanı’nda düzenledikleri törenle Beslan katliamını andılar. 
     Eski KGB binasının önünde bulunan ve siyasi sürgün kurbanları için dikilen anıtın önünde toplanan göstericiler, üzerlerinde "Beslan Tekrarlanmasın", "Bu Başkanla Yaşamak Korkutucu", "3 Eylül Devlet Terörü Günüdür", "Savaşa Hayır" ve "Teröre Hayır" yazan pankartlar açtılar. 
     Beslan’daki terör eyleminde ölenlerin anısına mum yakılan miting sırasında, geçen yıl Beslan’daki okul baskını sırasında kurbanların simgesi haline gelen plastik şişeler de meydanda sergilendi. 
     Yaklaşık 100 kişinin katıldığı anma töreni olaysız sona erdi. 
     Bu arada, Rusya’daki iktidar partisinin de yarın Kızıl Meydan’da Beslan’da hayatını kaybedenler için tören düzenleyeceği bildirildi. 
     Yetkililer, 2500 polisin görev yapacağı anma törenine en az 30 bin kişinin katılmasını beklediklerini belirterek, Kızıl Meydan’daki eylemin sessiz protesto olacağını ve meydandaki saatin saygı duruşu sırasında her öleni temsil etmesi için 330 kez çalacağını kaydettiler. 
     
</TEXT>
</DOC>
