<DOC>
<DOCNO> 350570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo05.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın ayak Nihat 
</HEADLINE>
<TEXT>


CSKA Moskova'nın Nihat Kahveci ile anlaşması Rus basınında geniş yer buldu. Gazeteler, milli oyuncuya ödenen ücret için "Müthiş rakam" yorumlarını yaptı 

CENK BAŞLAMIŞ Moskova 


Rusya basını, Nihat Kahveci'nin rekor bir transfer ücretiyle Real Sociedad'dan CSKA Moskova'ya transfer olmasını manşetten duyurdu. 
Yeni İzvestiya, "Altın ayak" başlıklı haberinde, Nihat'ın transferi için 20 milyon Avro'yu gözden çıkaran CSKA'nın Rusya tarihinin transfer rekorunu kırdığını, bunun aynı zamanda bir Türk futbolcu için şu ana kadar ödenen en yüksek ücret olduğunu belirtti. Gazete, "Nihat yılda 1.8 milyon Avro kazanacak. Yani ayda 175 bin dolar. Müthiş bir rakam" diye yazdı. "CSKA Türk sahillerine dayandı" başlığıyla haberi birinci sayfadan duyuran İzvestiya, Nihat'ın Rusya'ya daha önce transfer olmasını sakatlığının engellediğini belirtti. Gazete, UEFA Kupası'nı kazanan CSKA'nın şimdi de Nihat transferiyle Avrupa'da büyük sükse yaptığını vurguladı. 
Kommersant ise "CSKA, Avro şampiyonu oldu" başlıklı haberinde, Türk futbolcunun geçirdiği ağır sakatlıktan kurtulmasını "mucize" diye niteledi. Gazete, Nihat'ın 20 Haziran'da Moskova'da basına tanıtılmasının beklendiğini yazdı. 


</TEXT>
</DOC>
