<DOC>
<DOCNO> 383408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur27.html </URL>
<DATE> 2005/10/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Spil Dağı'ndan kopan kaya parçaları konutlara girdi 
</HEADLINE>
<TEXT>

     Spil Dağı'nın eteklerinde yer alan Manisa merkezdeki Mutlu Mahallesi'nde bazı evlere, dağdan kopan büyük kayaların parçaları girdi. 
     Alınan bilgiye göre, bu akşam saat 16.30 sularında Mutlu Mahallesi Falcı Dede Sokak'ta bulunan 7 kişilik Yeğiz ailesinin konutuna, dağdan koparak düşen büyük kayanın parçaları isabet etti. Pencereden içeri giren kaya parçaları, evde hasara yol açtı. 
     Olay, Kemal ve Emine Yeğiz çifti ile çocukları Recep, İbrahim, Rümeysa, Aysel ve torunları Melik'in evde bulunduğu sırada meydana geldi. 
     Aynı saatlerde dağdan kopan ikinci kayanın parçaları da önce Kaya Altı Sokak'ta oturan Zeki Yıldırım'ın evine, daha sonra da karşısındaki Mümtaz Karapir'in konutuna isabet etti. 
     Evine kaya parçası giren Emine Yeğiz ile gürültü nedeniyle sokağa çıkan vatandaşlardan Badire Aluca'nın fenalık geçirmeleri üzerine 112 acil servis ekiplerinden yardım istendi. Söz konusu vatandaşlara, bölgeye gelen sağlık ekiplerince tıbbi müdahalede bulunuldu. 
     Mutlu Mahallesi Falcı Dede ve Kaya Altı sokaklarında yaşayan bazı vatandaşlar olaya tepki göstererek, belediye yetkililerini eleştirdi. Vatandaşlar, duvar yapılması için belediyeye defalarca başvurduklarını ancak, sonuç alamadıklarını dile getirdiler. 
     
</TEXT>
</DOC>
