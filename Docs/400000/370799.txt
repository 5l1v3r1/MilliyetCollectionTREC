<DOC>
<DOCNO> 370799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/yozer.html </URL>
<DATE> 2005/08/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Pembe gözlükleri çıkarın 
</HEADLINE>
<TEXT>



Fatih Terim kesin olarak gerçekle yüz yüze gelmiştir herhalde. Başlangıç herkes için cicim günleridir. Ama asıl zorluklar maçlar oynanmaya başlayınca kendisini gösterir. Terim, Ersun Yanal'ın yerine geldiği zaman her şeyin en iyisi olacağını düşünenler, Dünya Kupası'na banko gideriz diyenler, Hakan alınırsa güllük gülistanlık bir milli takım olacağını düşünenler de herhalde dün yanıldıklarını anlamışlardır. Bu iş bu kadar basit değil. 
Terim'in işi çok zor. Aslında kendisinin de başından bu yana bu zorluğun farkında olduğundan eminim. Çünkü Terim'in olaylara pembe gözlüklerle bakacağına inanmıyorum. Ama öyleyse dün bu gözlüklerin çıktığından da eminim. Öncelikle futbolcu şaşkın. Tam bütünleşmişken ani hoca değişikliği bir futbolcu için çok zordur. Yeniden yeni bir düzen, yeni bir taktik, yeni bir anlayış ve apayrı bir hoca kimliği. Terim öncelikle bu oyuncuları toparlamalı. Futbolcular kesinlikle Terim'e karşı değiller. Ama işleyen çarka şaşkınlar. Ve Hakan Şükür. O da sorumlulukların farkında. Eğer her şey ters giderse tek suçlunun kendisinin ilan edileceğini ve onun yüzünden Ersun hocayı hırpalayanların anında ters döneceğini çok iyi biliyor. 
Terim orta alanı kalabalık tutarken eksik oyuncularının ilk maçta çok sıkıntısını çekti. Emre'nin sakatlanması da takımın tüm düzenini bozdu. İlk yarıda Fatih Tekke tek forvet gibi oynadı. Ancak Serhat ve Gökdeniz onu sürekli desteklediler. İkinci yarıda aynı düzen Hakan için işledi. Ancak bu ikili çoğu zaman Terim'in asıl istediği yani orta alana yardım etmeyi unuttular. Maçın ikinci yarısında çok daha derli topluyduk. Bunda Hasan'ın biraz daha orta alana yardımcı olması, Hamit'in ileriye doğru basması, rakibin Hakan için ekstra önlemler alması etkiliydi. Ancak çok kontratak yedik. İbrahim çok ağır kaldı. Eğer Bulgarlar topu iyi kullanabilselerdi, fark artabilirdi. 
Dünün bizim için en güzel yanları futbolcularımızın farklı mağlup olmasına rağmen maçı hiç bırakmaması, mücadele etmesi oldu. Ve de ilk maçta bu görüntü Terim'den küçük bir yansımaydı. Son olarak gülü güle kaptan. Bu ülke futbolu seni çok arayacak. 


</TEXT>
</DOC>
