<DOC>
<DOCNO> 375826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur15.html </URL>
<DATE> 2005/09/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yolda yürürken maganda kurşunuyla ağır yaralandı 
</HEADLINE>
<TEXT>

     
     Süleyman ELÇİN KONYA DHA 
     
KONYA'da, eşiyle birlikte yolda yürüyen 40 yaşındaki Gülşen Avşar, nereden geldiği belli olmayan serseri bir kurşunla omuzundan vuruldu. Gülşen Avşar hastanede tedavi altına alınırken 39 yaşındaki eşi ise hastanede göz yaşlarını tutamadı. 
     Özel bir hastanede hizmetli olarak çalışan Gülşen Avşar ile ayakkabı imalathanesinde çalışan Veli Avşar, yanlarına 18 yaşındaki Merve'yi de alarak Selçuklu İlçesi Özlem Mahallesi'nde oturan babaları Veli Avşar'ın evine gitmek üzere yola çıktı. Dolmuşa binen çift, havanın güzel olması dolayısıyla babalarının evine varmadan romantik bir yürüyüş yapmak için 3 durak önce indi. Eşiyle el ele yolda yürüyen Gülşen Avşar, bir anda nereden geldiği belli olmayan bir kurşunla sağ omuzundan vuruldu. 
     Eşinin yere yığıldığını gören Veli Avşar, omzundaki kanı görünce olay yerine 112 ambulansı çağırdı. Ambulans ile Konya Numune Hastanesi'ne kaldırılan talihsiz kadın tedavi altına alındı. Gülşen Avşar'ın sağ omzunda bir kurşun bulunduğu ve hayati tehlikesinin devam ettiği bildirildi. 
     Romantik yürüyüşleri hastanede son bulan Veli Avşar ise hastanede, gözyaşlarını tutamadı. Veli Avşar Yolda yürürken bir anda silah sesi duydum. Apartmanlarından birisinden geldiğini tahmin ediyorum. O sırada eşimin yere yığıldığını farkettim'' dedi. Spastik özürlü olan kızı Merve ise hastanede şaşkın bakışlarla annesini izledi. Avşar çiftinin Sefa ve Bekir isminde 2 çocuğunun daha bulunduğu da öğrenildi. 
     Olay yerine gelerek incelemelerde bulunan Konya Polisi ise, magandayı bulmak için çalışmalara başladı. 
     
</TEXT>
</DOC>
