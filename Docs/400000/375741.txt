<DOC>
<DOCNO> 375741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko25.html </URL>
<DATE> 2005/09/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye, verilen taahhütlerin hepsini yerine getirdi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin 17 Aralık sürecinde verilen taahhütlerin hepsini yerine getirdiğini belirterek, ''bu dakikadan sonra Türkiye'den bir şey istenmesinin gereği de yoktur, hakkı da yoktur'' dedi. 
     Hisarcıklıoğlu, ''AB Müzakere Sürecinde Kobi'lerin Rekabete Hazırlanması'' konulu sempozyumun çıkışında, gazetecilerin sorularını yanıtladı. ''Dışişleri Bakanı Abdullah Gül, AB yeni şartlar öne sürerse çeker gideriz diyor, sizin görüşünüz nedir '' şeklindeki soru üzerine Hisarcıklıoğlu, Türkiye'nin 3 Ekim tarihi itibariyle müzakereye başlayacağına inandığını söyledi. 
     Türkiye'nin 17 Aralık sürecinde verilen taahhütlerin hepsini yerine getirdiğini kaydeden Hisarcıklıoğlu, şöyle devam etti 
     ''Bu dakikadan sonra Türkiye'den bir şey istenmesinin gereği de yoktur, hakkı da yoktur. Ama bu süreç içerisinde herkes kendi iç siyasi malzemesi için bazı özverileri yapacaktır ülkeler. Ama 17 Aralık çerçevesinde verilen söz neyse, Türkiye müzakare sürecine başlayacağı inancındayım. Zaten aksi de düşünülemez. Eğer aksi olacak olursa, sayın Gül'ün, Sayın Başbakan'ın söylediklerine zaten hep beraber mutabıkız.'' ''Duygusal bir çıkış mı'' şeklindeki bir diğer soruya da Hisarcıklıoğlu, ''hayır duygusal değil. Söz neyse AB kurallar manzumesi ise ve sözler geçerli ise o zaman o sözleri herkes yerine getiriyor olması lazım. Tek taraflı beklenmez söz'' diye yanıtladı. 
     
</TEXT>
</DOC>
