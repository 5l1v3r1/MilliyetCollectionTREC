<DOC>
<DOCNO> 382885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy19.html </URL>
<DATE> 2005/09/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Oramiral Karahanoğlu İrticai hareketin karşısında durmamız gerekir 
</HEADLINE>
<TEXT>

     Deniz Kuvvetleri Komutanı Oramiral Yener Karahanoğlu, "Fertlerin vicdanına kalmış dini, toplumun talebi olarak siyasete sokma gayreti içerisinde olan ve son zamanlarda yasal vasıtalardan da istifade ederek faaliyetlerini artıran irticai hareketin şiddetle karşısında durmamız ve onun içimize girmesine, yuvalanmasına fırsat vermemeniz gerekmektedir" dedi. 
     Oramiral Karahanoğlu, Yalova’daki Karamürselbey Eğitim Merkezi Komutanlığı’nda düzenlenen Deniz Astsubay Meslek Yüksekokulu’nun 2005-2006 eğitim-öğretim yılı açılış töreninde, geleceğin 
     astsubaylarından, etnik ayrımcılık ve irticai faaliyetlerle ülkenin birliği ve bütünlüğünü bozmak isteyenlerin karşısında şiddetle durmalarını istedi. Karahanoğlu, şöyle konuştu "Fertlerin vicdanına kalmış dini, toplumun talebi olarak siyasete sokma gayreti içerisinde olan ve son zamanlarda yasal vasıtalardan da istifade ederek faaliyetlerini artıran irticai hareketin şiddetle karşısında durmamız ve onun içimize girmesine, yuvalanmasına fırsat vermemeniz gerekmektedir. Aksi takdirde, cumhuriyetin başlangıcına değil, yüzlerce yıl gerisine gideriz. Sevgili Deniz astsubay adayı arkadaşlarım ben sizlere bu ülkeyi parçalamaya, bölmeye, yüzyıllar gerisine götürmeye yönelik olarak iç ve dış güçlerin maalesef birlikte oluşturdukları tehdidi anlattım. Ancak bu gafiller şunu bilsinler ki, Türkiye Cumhuriyeti Devleti, Ata’sına inanmış milleti ve onun bağrından çıkmış silahlı kuvvetleri ile çok güçlüdür ve bu güç altında, bir daha hayata dönmemek üzere ezileceklerdir." Oramiral Karahanoğlu, sözlerini, "Şimdi, 2005-2006 eğitim-öğretim Yılı için vira demir ediniz, pruva grandi ve mizana direklerinize Türk sancaklarınızı toka ediniz, yelkenlerinizi ulu önder Mustafa Kemal Atatürk’ün düşünce sistemiyle doldurunuz ve aydınlık Türkiye’deki bilim limanına rota veriniz, yolunuz açık seferiniz başarılı olsun" diye tamamladı. Geçen yılın dönem birincileri Ersin Bayram ve Halil İbrahim Çatan’a başarı belgelerini veren Oramiral Karahanoğlu, öğrencilere "Nutuk" hediye etti. Törenin ardından, İstanbul Üniversitesi’nden Prof. Dr. Sabahattin Özel, astsubay adaylarına "Atatürkçülük" konulu ilk dersi verdi. 
     
</TEXT>
</DOC>
