<DOC>
<DOCNO> 396791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo32.html </URL>
<DATE> 2005/11/21/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Fenerbahçe'de AC Milan maçı hazırlıkları sürdü... 
</HEADLINE>
<TEXT>

     Fenerbahçe, Avrupa Şampiyonlar Ligi'nde, 23 Kasım Çarşamba günü İtalya'nın AC Milan takımı ile yapacağı karşılaşmanın hazırlıklarını sürdürdü. 
     Sarı-lacivertli ekip, Samandıra Tesisleri'nde akşam teknik direktör Christoph Daum yönetiminde çalıştı. Daum, antrenman öncesinde, tesislerde futbolcularla yarım saat süren bir toplantı yaptı. 
     Futbolcular, antrenmanda düz koşu ve ısınma hareketlerinin ardından üst sahada koordinasyon çalışması yaptı. Antrenman, top tekniği ve taktik ağırlıklı çift kale maçla sona erdi. 
     Sakatlıkları bulunan Alex ve Zafer takımdan ayrı, koşu yaptı. 
     Sarı-lacivertlilerin antrenmanını kulüp başkanı Aziz Yıldırım ile yöneticiler İlhan Ekşioğlu, Murat Özaydınlı ile Ali Yıldırım da bir süre izledi. 
     Bazı futbolcular, 1 saat 40 dakika süren antrenmanın ardından tesislere girmeyerek, sahada özel çalışmalar yaptı. 
     Fenerbahçe, yarın akşam saat 18.00'de gerçekleştireceği antrenmanla AC Milan maçı hazırlıklarını tamamlayacak. Teknik direktör Christoph Daum da antrenman öncesi FB Şükrü Saraçoğlu Stadı'nda bir basın toplantısı düzenleyecek. 
     
</TEXT>
</DOC>
