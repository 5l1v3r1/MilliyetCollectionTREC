<DOC>
<DOCNO> 374666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun16.html </URL>
<DATE> 2005/09/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Taliban, bir imamı öldürdü 
</HEADLINE>
<TEXT>

     Afganistan'da Taliban militanlarının, 18 Eylül'de yapılacak seçimlerde aday olduğunu söyledikleri bir imamın başını keserek öldürdüğü bildirildi. 
     Yetkililer ise öldürülen imamın seçimlerde aday olmadığını, ancak bir adaya yardım ettiğini kaydetti. 
     Taliban'ın bir sözcüsü, imam Molla Emir Muhammed'in, Taliban militanları tarafından dün gece öldürüldüğünü açıkladı. 
     Afganistan'ın güneyindeki Helmand bölgesi valiliği sözcüsü de cinayeti doğrulayarak, başı kesilen imamın seçimlerde aday olmadığını, ancak bir adayı desteklediği için öldürüldüğünü kaydetti. 
     Afganistan'da 2001'de devrilen kökten dinci Taliban, karşı çıktığı seçimlere aday olanlara yönelik saldırıların sorumluluğunu üstleniyor. Taliban'ın bir sözcüsü geçen ay yaptığı bir açıklamada ise seçim günü sandıkların bulunduğu yerlere sivil kayıplara yol açmamak için saldırı düzenlemeyeceklerini söylemişti. 
     Taliban militanlarının daha önce de ABD destekli hükümeti desteklediğini düşündükleri bazı imamları öldürdüğü yönünde haberler gelmişti. Taliban, cinayetlerine gerekçe olarak, imamların, Kabil yönetimi ve ülkedeki yabancı güçlere karşı ayaklananlar aleyhine vaaz vermesini gösteriyor. 
     Yetkililer, son dönemde Eylül ayında yapılacak genel ve bölge seçimlerinde aday olan 4 kişi ile 5 seçim görevlisinin öldürüldüğünü kaydederek, bu cinayetlerin hepsinin seçim bağlantılı olduğunun düşünülmediğini belirtiyor. 
     Afganistan'da bu yıl çoğunluğu Taliban militanı, 48'i Amerikan askeri, yaklaşık 1000 kişinin öldürüldüğünü, bunun da ABD güçlerinin Taliban'ı devirmesinden sonraki en kanlı süreç olduğu kaydediliyor. 
     Afganistan'da 18 Eylül'de düzenlenecek ve ülkede istikrara yönelik zorlu yolun son adımı olarak görülen seçimlerde güvenlik sorunu en büyük endişe kaynağı olarak görülüyor, ancak hükümet, Afgan halkının yıldırılamayacağını ifade ediyor. 
     
</TEXT>
</DOC>
