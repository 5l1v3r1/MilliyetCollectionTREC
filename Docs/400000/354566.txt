<DOC>
<DOCNO> 354566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/dun01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım konferansında Irak yönetimine uyarı 
</HEADLINE>
<TEXT>


GÜVEN ÖZALP Brüksel 


Irak'ın siyasi ve ekonomik geleceğinin masaya yatırıldığı uluslararası nitelikli konferans Brüksel'de gerçekleştirildi. Toplantıda Irak'a destek çağrısı yapılırken, Bağdat'tan da yönetime tüm unsurları dahil etmesi talep edildi. 
Türkiye'yi Dışişleri Bakanı Abdullah Gül'ün temsil ettiği toplantıda, ABD ve Avrupa Birliği, Irak yönetiminden Sünnilere de yönetimde rol verilmesi gerekliliğini hatırlattı. Bu beklenti toplantı nihai bildirisine de "şiddeti reddeden tüm tarafların siyasi sürece katılmalarının sağlanması yönündeki çabaların artırılması" olarak yansıdı. ABD Dışişleri Bakanı Condoleezza Rice da Irak halkının destek beklediğini ve bunu hak ettiğini söyledi. 
Gül de, Türk hükümetinin Irak'taki geçiş dönemini tam anlamıyla desteklediğini kaydederek, Irak'ın siyasi ve toprak bütünlüğünün vazgeçilmez öncelikler olduğunu vurguladı. 
Gül, "Kuzey Irak'tan kaynaklanan ve Türkiye'ye zarar veren terörist eylemler engellenmeli. Bugüne kadar çoğu TIR şoförü 100'e yakın can kaybı yaşandı. Bu, çokuluslu güçteki birçok ülkenin askeri kaybından fazladır" dedi. 


</TEXT>
</DOC>
