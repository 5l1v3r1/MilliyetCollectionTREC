<DOC>
<DOCNO> 383089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun25.html </URL>
<DATE> 2005/10/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Irak'ta saldırılar 8 ölü 
</HEADLINE>
<TEXT>

     Irak'ın başkenti Bağdat ve kuzeyinde düzenlenen saldırılarda biri çocuk 8 kişi öldü. 
     Iraklı güvenlik kaynakları, Bağdat'ta, Arafat Camii'nin imamı Salih Hasan Ayaş'ın, otomobilinin direksiyonda silahlı kişilerce kurşun yağmuruna tutularak, Sadr mahallesinde de bir ordu mensubunun yine otomobilinin içinde öldürüldüğünü ifade etti. 
     Başkentin 60 kilometre kuzeyindeki Bakuba'da, bir asker ve bir otobüs şoförünün, kimliği henüz belirlenemeyen kişilerce vurularak öldürüldüğü, 3 askerin yaralandığı kaydedildi. 
     Yine Bakuba'da, polislerin bombalı araç zannıyla ateş açtıkları bir araçta bulunan 7 yaşındaki çocuğun öldüğü, yoldan geçen bir kişinin ise yaralandığı bildirildi. 
     Bağdat'ın 40 kilometre kuzeyindeki Duceyl'de de biri asker iki kişinin, yola yerleştirilmiş el yapımı bir bombanın patlaması sonucu hayatını kaybettiği açıklandı. 
     Öte yandan Irak polisi, ülkenin güneyindeki Basra kenti yakınlarında, yol kenarına yerleştirilen patlayıcının infilak etmesi sonucu bir Danimarkalı askerin öldüğünü açıkladı. 
     Polis, patlayıcının, Danimarka askerlerinin içinde bulunduğu askeri araç bölgeden geçtiği sırada infilak ettiğini ve iki kişinin de yaralandığını belirtti. 
     
</TEXT>
</DOC>
