<DOC>
<DOCNO> 387592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun27.html </URL>
<DATE> 2005/10/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rusya'da 2 köyde daha kuş gribi 
</HEADLINE>
<TEXT>

     Rusya'nın Sibirya bölgesinde bulunan 2 köyde daha kuş gribi virüsüne rastlandığı bildirildi. 
     Rusya Tarım Bakanlığı'ndan yapılan açıklamada, Sibirya'nın batısındaki Kurgan bölgesinde bulunan 2 köyde virüse rastlandığını belirterek, Altay ve Novosibirsk bölgelerinde salgın görülen 19 yerleşim yerinin gözetim altında tutulmaya devam edildiği kaydedildi. 
     Açıklamada, bu 2 köydeki virüsün Asya'da 60'dan fazla kişinin ölümüne yol açan ve hayvanlardan insanlara rahatça bulaşabilen H5N1 virüsü olup olmadığı konusunda bilgi verilmedi. 
     Tarım Bakanlığı açıklamasında, virüsün görüldüğü Çelyabinsk, Omsk ve Tyumen bölgelerininse virüsten arındırıldığı belirtildi. 
     Rusya, Sibirya bölgesinde bu yaz kuş gribi salgının ortaya çıkmasının ardından virüs taşıdığı belirtilen binlerce kümes hayvanını itlaf etmiş ve çok sayıda karantina bölgesi oluşturmuştu. 
     Türkiye ve Avrupa'da da ortaya çıkan kuş gribinin Asya ülkelerinden göçmen kuşlar aracılığıyla Rusya'ya geldiği, ardından yine bu kuşlar aracılığıyla Türkiye'de ortaya çıktığı belirtiliyor. 
     Rusya ve Kazakistan'da kuş gribi salgının ortaya çıkmasından sonra birçok ülke Rusya ile Kazakistan'dan kanatlı hayvan ithalatını yasaklamıştı. 
     
</TEXT>
</DOC>
