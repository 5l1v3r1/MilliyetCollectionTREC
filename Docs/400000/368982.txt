<DOC>
<DOCNO> 368982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo04.html </URL>
<DATE> 2005/08/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
O şimdi mahkum 
</HEADLINE>
<TEXT>

     Valerenga’nın orta sahadaki yıldızı Ardian Gashi, Club Brugge ile oynanacak Şampiyonlar Ligi 3. ön eleme turu rövanş karşılaşmasında yok... Çünkü, 24 yaşındaki oyuncu o tarihte hapiste olacak... 
     
     Radara yakalanınca... 
     Valerenga, Club Brugge ile oynanacak Şampiyonlar Ligi 3. ön eleme karşılaşmasında orta sahadaki yıldızı Ardian Gashi’den yoksun kalacak. Zorlu mücadelede forma giyemeyecek olan Gashi, sakat ya da cezalı değil... Şubat ayında 80 kilometrelik hız limiti bulunan otobanda 140 km hızla giden 24 yaşındaki futbolcu 18 gün hapis cezasına çarptırılmıştı. Ligin başlamasını gerekçe göstererek cezasının ertelenmesini isteyen başarılı orta saha oyuncusunun bu talebi reddedildi ve Gashi hapishanenin yolunu tuttu. 
     
     İlk maçta oynamıştı 
     Önceki gün oynanan ve Valerenga’nın Club Brugge’ü 1-0 mağlup ettiği maçta 90 dakika forma giyen Gashi, Hapiste biraz dinleneceğim. 18 günlük süre içerisinde gücümü koruyacağımdan şüpheniz olmasın'' diye konuştu. Bu arada Hollanda Ligi’nde Sparta Rotterdam forması giyen Rachid Bouaouzan’a rakibinin ayağını kırdığı için mahkeme tarafından 6 ay ceza verildi. Go Ahead takımının yıldızı Kokmeijer’i ciddi şekilde sakatlayan Rachid’i federasyon 12 maçla cezalandırılmıştı. 
     
</TEXT>
</DOC>
