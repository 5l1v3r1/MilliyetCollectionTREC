<DOC>
<DOCNO> 390407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun40.html </URL>
<DATE> 2005/10/28/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Ahmedinecad'ın açıklamalarına kınama yağıyor .. 
</HEADLINE>
<TEXT>

     İran Cumhurbaşkanı Mahmud Ahmedinecad'ın ''İsrail'in haritadan silinmesi'' yönündeki sözlerine uluslararası tepkiler gelmeye devam ediyor. 
     Vatikan sözcüsü Joaquin Navarro-Valls, Ahmedinecad'ın sözlerini kınayarak, İsrail devletinin varolma hakkını reddeden bu sözleri ''kabul edilemez'' bulduğunu açıkladı. 
     Navarro-Valls, ayrıca açıklamanın ''kutsal topraklar''da şiddeti yeniden harekete geçireceği endişesi yarattığını söyledi. Çin Dışişleri Bakanlığı da bir açıklama yayınlayarak, Ahmedinecad'ın sözlerinin Ortadoğu'daki gerilimi tırmandıracağı endişesini dile getirdi. 
     Açıklamada, Çin'in bu görüşten rahatsızlık duyduğu ve ayrıca bu tip görüşlerin BM Sözleşmesi'nin ilkelerini ihlal ettiği belirtildi. 
     Danimarka Dışişleri Bakanlığı ise İran'ın Kopenhag Büyükelçisi Ahmed Deniali'yi çağırarak, Ahmedinecad'ın sözlerini protesto ettiklerini iletti. 
     Dışişleri Bakanı Per Stig Moeller'ın açıklamasında, ''İran'ın yeni cumhurbaşkanının İsrail'e yönelik acımasız bir hat seçmesinin çok endişe verici olduğu'' ifade edilerek, Ahmedinecad'ın çarşamba günü yaptığı açıklamanın ''kabul edilemez'' olduğu vurgulandı. 
     İran Cumhurbaşkanı Ahmedinecad'ın İsrail'e ilişkin sözleri, Macaristan, Romanya ve Japonya tarafından da kınandı. 
     
</TEXT>
</DOC>
