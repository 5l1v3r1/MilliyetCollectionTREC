<DOC>
<DOCNO> 356098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo03.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yıldızlar çok yakın' 
</HEADLINE>
<TEXT>


Galatasaray Teknik Direktörü Eric Gerets, yönetimle yaptıkları son görüşmede transfer konusunu masaya yatırdıklarını söyledi. Belçikalı hoca, "Dünya çapında oyuncu alacağız. Temaslar sürüyor" yorumunu yaptı 

Fotoğraflar HÜSEYİN YAVUZ 


Sarı - Kırmızılı takımın yeni teknik patronu Eric Gerets, transfer konusunda ilginç açıklamalar yaptı. Belçikalı teknik adam, geçtiğimiz günlerde yönetimle alınacak futbolcular konusunda görüşme yaptığını belirtti ve listelerinde dünya çapında isimlerin olduğunu dile getirdi. 
Eric Gerets, "Yönetimle gerekli görüşmeleri yaptım. Yıldız oyuncu istediğimi söyledim. Sayın Bülent Tulun da kendi listelerinde olan futbolcuların isimlerini bana iletti. İçlerinde gerçekten dünya çapında yıldız oyuncular var. Önümüzdeki günlerde her şey belli olacak. Yıldız bir oyuncu birkaç gün içerisinde kadromuza dahil olabilir. Bunun gerçekleşmesi için gereken bütün çalışmalar yapılıyor" diye konuştu. 

'Hak eden oynar' 
Teknik Direktör Eric Gerets'in önceki gün yaptığı toplantıda futbolculara gözdağı verdiği de öğrenildi. Belçikalı hocanın, "Benim takımımda çalışan formayı giyer. Kimse ismiyle veya geçmişte yaptıklarıyla benden şans beklemesin. Herkes eşit. Hak eden oynar. Benden forma almanın yolu çalışma hırsından geçer" dediği öğrenildi. 
Gerets'in yöneticilerle yaptığı toplantıda da aynı konuyu gündeme getirdiği ve "Sadece ismi olan futbolcu istemem. Alınacak isim sahada savaşmalı ve bize katkı sağlamalı" diye konuştuğu ifade edildi. 

Forma zarafeti 

HÜSEYİN YAVUZ 

Sarı - Kırmızılılar'ın yeni sezonda giyeceği formalar dün akşam Florya'da saha içinde kurulan özel platformda yapılan defileyle tanıtıldı. Adidas tarafından hazırlanan spor malzemeleri beğeni topladı. Defilede Çağla Şikel, Tülin Şahin, Yüksel Ak ve Nefise Karatay gibi ünlü mankenler de yer alırken, Galatasaray teknik heyeti ve tüm futbolcular podyumda boy gösterdi. Kapanış konuşmasını yapan Başkan Özhan Canaydın, bu formalar altında şampiyonluk yaşayacaklarını söyledi. 

Biz gideriz ormana 

Galatasaray'da yeni teknik kadroyla birlikte çalışma sisteminin de değişmesi dikkat çekti. Sarı - Kırmızılılar 12 yıllık aradan sonra dün ilk kez Şenlikköy Ormanı'na giderek yardımcı antrenör Stumpf kontrolünde kros çalışması yaptı. Alman antrenör, tempoyu yüksek tutunca futbolcuların pestili çıktı. Galatasaray'da sağlık kontrolleri de başladı. Hakan Şükür, hastanede kalp ameliyatı olan 6 yaşındaki Halil İbrahim Asi'yi ziyaret etti. Florya'daki akşamki idmanda ise oyuncular ilk kez topla çalıştı. Gençlerle yakından ilgilenen Gerets, istediğini yapan oyuncularını "bravo" diyerek kutladı. 

Önce menajeri 

Sarı - Kırmızılı takım yeni sezon hazırlıklarına başlarken, Mondragon'un halen dönmemesi kafaları karıştırdı. Zam isteyen Kolombiyalı kalecinin önce menajerini göndermesi bekleniyor 

ERHAN TELLİ 

Galatasaray'da Mondragon konusundaki bilmece sürüyor. Geçtiğimiz sezon sonunda takımından ayrılma sinyalleri veren daha sonra yöneticilerle yaptığı görüşmede düşürülen ücretinin yeniden yükseltilmesini isteyen Kolombiyalı file bekçisinin, h l İstanbul'a gelip yeni sezon hazırlıklarına katılmaması kafaları karıştırdı. 
İzinli olduğu söylenen ve bugün İstanbul'a gelmesi beklenen tecrübeli eldivenin, önce Fransız menajeri Jan Lui'yi Türkiye'ye göndereceği öğrenildi. 
Jan Lui'nin, 900 bin Euro'ya düşürülen yıllık ödemeyi 1 milyon 300 bin Euro'ya yükseltmek için yönetimle masaya oturacağı bildirildi. Galatasaray, Mondragon'a olan tüm borçlarını geçtiğimiz hafta ödedi. 

Necati Ateş'i eşi kurtardı 

2003 yılında Adanaspor'da oynarken eşinin ayağının üzerinden otomobille geçtiği iddiasıyla hakkında dava açılan Necati Ateş, eşi Zeynep Ateş'in davacı olmaması üzerine kurtuldu. Adana 3. Asliye Ceza Mahkemesi'nde tutuksuz yargılanan yıldız futbolcu hakkında duruşmalara katılmaması nedeniyle gıyabi tutuklama kararı çıkarılmıştı. Necati - Zeynep Ateş çifti dün İstanbul Bakırköy 9. Asliye Ceza Mahkemesi'nde ifade verdi. Zeynep Ateş, "Kaza benim dikkatsizliğim sonucu meydana geldi" açıklamasıyla davanın düşmesini sağladı. 

Ertan geldi 

Galatasaray yıldızları renklerine katabilmek için arayışlarını sürdürürken, gençleri de ihmal etmiyor. Sarı - Kırmızılılar Almanya'nın Berlin Yeşilyurt takımında forma giyen 20 yaşındaki gurbetçi stoper Ertan Turan'ı İstanbul'a getirdi. Dün yapılan antrenmana katılan genç futbolcunun, Hollanda kampında deneneceği açıklandı. Ertan'ın bonservis ücreti bulunmuyor. 

Yalçın atağı 

Galatasaray, İstanbulsporlu Yalçın'ın peşini bırakmıyor. Sarı-Kırmızılılar, Süper Lig'den düşen İstanbulspor ile yıldız futbolcunun transferi için masaya oturdu. Galatasaray Yönetimi, Yalçın ile her konuda anlaşma sağlarken, İstanbulspor cephesinin bonserviste indirim yapmasını bekliyor. 

Açılışta buluştular 

AHMET DEMİRTAŞ 

Galatasaray İkinci Başkanı Ergun Gürsoy, Trabzonspor Onursal Başkanı ve eski bakan Mehmet Ali Yılmaz ile Yaşar Aşçıoğlu'nun plaza açılışında bir araya geldi. Futbola tutkusuyla tanınan iki ünlü Karadenizli spor adamı, yeni sezon ve naklen yayınla ilgili olarak fikir alışverişinde bulundu. 


</TEXT>
</DOC>
