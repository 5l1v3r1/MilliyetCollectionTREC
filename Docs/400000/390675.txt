<DOC>
<DOCNO> 390675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun20.html </URL>
<DATE> 2005/10/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hindistan'da patlamalar 55 ölü, 152 yaralı 
</HEADLINE>
<TEXT>

     Hindistan'ın başkenti Yeni Delhi'de bir pazaryerine düzenlenen saldırılarda ölenlerin sayısı 55'e yükseldi. 
     Sağlık Bakanlığı yetkilileri, kentin değişik yerlerindeki hastanelerden elde ettikleri kayıtlara göre ölü sayısının 55'e yükseldiğini, yaralı sayısının da 152 olduğunu belirttiler. 
     Hindistan resmi haber ajansı PTI'nin bildirdiğine göre, yaralılar arasında çok sayıda yabancı turist de bulunuyor. 
     Bu arada, polis kaynakları, saldırılarla ilgili yürütülen soruşturma çerçevesinde 10 kişinin sorgulandığını belirttiler. 
     Hindistan İçişleri Bakanı Shivraj Patil, bugün ülkesinde meydana gelen ve kaza olmadığı aşikar olan patlamalarda en az 55 kişinin hayatını kaybettiğini bildirdi. 
     İçişleri Bakanı Patil, gazetecilere yaptığı açıklamada, "Kaza olmadığı açık olan üç patlamada ölenler, yaralananlar var" diye konuştu. 
     Başbakan Manmohan Singh de yaptığı açıklamada, halkı sakin olmaya çağırdı. 
     Başbakan'ın üst düzey danışmanlarından Sanjaya Baru tarafından CNN televizyonunda okunan açıklamada, Hindistan'ın, terörizme karşı mücadeleyi kazanacağı kaydedildi. 
     Baru ayrıca, bu patlamaların, teröristlerin işi olduğunu belirtti. 
     Yeni Delhi televizyonu, başkentin Pahar Ganj mahallesindeki patlamada yaralananların hastanelere kaldırıldığını duyurdu. 
     Bir itfaiye görevlisi de patlamanın ana tren istasyonu civarındaki kalabalık bir pazar yerinin yakınında olduğunu söyledi. 
     
     HİNDİSTAN'DA İKİ PATLAMA DAHA 

     Hindistan'ın başkenti Yeni Delhi'de, ilk şiddetli patlamadan dakikalar sonra iki patlama daha olduğu bildirildi. 
     Yeni Delhi televizyonu, ikinci patlamanın genellikle kalabalık olan bir pazaryerinde üçüncü patlamanınsa kentin güneyindeki Serojini Nagar mahallesindeki büyük pazaryerinin yakınında olduğunu duyurdu. 
     Polis ise kentteki pazaryerlerinde en az 4 şiddetli patlama olduğunu, patlamalarda ilk belirlemelere göre 5 kişinin öldüğünü, birçok da yaralı bulunduğunu belirtti. 
     
     ÖLÜ SAYISININ 30 OLMASINDAN ENDİŞE EDİLİYOR 

     Hindistan'ın başkenti Yeni Delhi'de peş peşe meydana gelen 3 patlamada ölü sayısının 60 olmasından endişe ediliyor. 
     Bir üst düzey hükümet yetkilisi, ölü sayısıyla ilgili çelişkili haberler geldiğini, itfaiye görevlilerinin 30-31 kişinin öldüğünü belirttiğini söyledi. 
     Bu arada itfaiye müdürlüğü sözcüsü Vir Sing, diğer patlamalardan birinin Sarojini Nagar mahallesindeki pazaryerinde, diğerinin de Govindpuri mahallesindeki bir otobüste meydana geldiğini söyledi. 
     Sözcü ayrıntılı bilgi vermedi. 
     
     SİNGH "PATLAMALARDAN TERÖRİST UNSURLAR SORUMLU" 

     Hindistan Başbakanı Manmohan Singh, ülkesinde bugün meydana gelen, 55 kişinin ölümüne neden olan patlamalardan "terörist unsurların" sorumlu olduğunu söyledi. 
     Başbakan Singh yayımladığı bildiride, "Hedeflenenler masum vatandaşlar. Kaos yaratma ve barış ortamını bozma girişimleri ne pahasına olursa olsun hoş görülmeyecektir. Hükümet terörist unsurların bu korkunç amaçlarını engellemeye kararlıdır" ifadesi kullandı. 
     Sözcüsü Sanjaya Baru da ülkenin kuzeydoğusundaki Tripura eyaletinde bulunan Başbakan Singh'in derhal Yeni Delhi'ye döneceğini belirtti. 
     

     
</TEXT>
</DOC>
