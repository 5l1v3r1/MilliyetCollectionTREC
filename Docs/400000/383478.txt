<DOC>
<DOCNO> 383478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/spo15.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman geri döndü 
</HEADLINE>
<TEXT>



Konyaspor Başkanı Ahmet Şan, Fenerbahçe maçı sonrası teknik direktörlüğü bıraktığını açıklayan Aykut Kocaman'ı ikna ettiklerini açıkladı. 
Şan, "Kendisine böyle bir haksızlık karşısında pes etmemesi gerektiğini söyledik. Aykut Kocaman takım ile birlikte çarşamba günü yapılacak antrenmana çıkacak. Kendisiyle daha çok başarılara imza atacağız. Bugün herkes bizim zaferimizi konuşacaktı ancak şu anda mağdur olan takım konumuna düştük. MHK Başkanı Ufuk Özerten beni arayarak Konyaspor camiasından ve bütün Konyalılar'dan özür diledi. Bu kadar bariz hatalar yapan Özgüç Türkalp ve yardımcı hakemlerin hakemliği bırakması gerektiğini düşünüyorum. Anelka'dan da itiraf niteliği taşıyan bir açıklama bekliyorum" dedi. 
Maçta bir kural hatası olmadığını söyleyen Şan, "Ancak Fenerbahçe ve federasyondan bir teklif gelirse maçı tekrar oynamayı düşünürüz" diye konuştu. 
AK Parti Konya Milletvekili Ahmet Işık da maçın yeniden oynanması için Bakanlık ve Futbol Federasyonu'nu telefonla arayarak, harekete geçilmesini istediklerini söyledi. Işık, "Yanlış hesap Bağdat'tan döner. Bu karar düzeltilmeden gönül rahatlığıyla futbol izleyemeyiz" dedi. 


</TEXT>
</DOC>
