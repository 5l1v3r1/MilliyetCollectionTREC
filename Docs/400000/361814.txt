<DOC>
<DOCNO> 361814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emin ellerde 
</HEADLINE>
<TEXT>


Fenerbahçe'nin üç genç file bekçisi Volkan, Recep ve Serdar, "Takımın kaleciye ihtiyacı yok. Bizler kendimizi kanıtlamış isimleriz. Bu işin altından kalkarız" dediler 

YUSUF DURSUN 


Fenerbahçe'nin üç genç kalecisi Volkan Demirel, Recep Biler ve Serdar Kulbilge, takımın yeni bir file bekçisine ihtiyacı olmadığını söylediler. 
Volkan, Rüştü'nün durumunun belirsizliğini koruduğunu ve yeni bir kaleci alınacağı yönünde spekülasyonlar yapıldığının hatırlatılması üzerine, "Biz elimizden geleni yapıyoruz. Fenerbahçe kalesi sahipsiz kalmaz. Burada 3 tane aslan gibi genç yetenek var. Üçümüz de Fenerbahçe kalesini en iyi şekilde koruyacak kalitedeyiz" diye konuştu. 
Kendi adına Fenerbahçe kalesini korumak istediğini, Recep ve Serdar'ın da koruyabileceğine inandığını dile getiren Volkan, "Fenerbahçe'nin kaleciye ihtiyacı yok. İnşallah biz bu işi hem ligde, hem Avrupa'da götürürüz" diye konuştu. 
Recep de, "Biz bu işi götürürüz" derken, Bursaspor'dan transfer edilen Serdar, müthiş bir rekabet içinde olduklarını vurguladı, "Üçümüz de Türkiye'de kendimizi kanıtlamış kalecileriz. Kaleye her kim geçerse iyi şekilde koruyacaktır. Biz bu işin altından kalkarız" diye konuştu. 

Geçmiş olsun Daum 

Fenerbahçeli futbolcular dünkü çalışmanın bitiminde teknik heyeti yumurta yağmuruna tuttu. Alman hoca kaçamayacağını anlayınca kaderine razı oldu 


İstanbul'daki ilk etap hazırlıklarını dün tamamlayan Fenerbahçe'de son çalışma bitiminde yumurta savaşı yaşandı. Sarı - Lacivertli futbolcular başta Teknik Direktör Daum olmak üzere, antrenörler Koch ve Immel ile Murat Kuş'u yumurta yağmuruna tuttu. Koch ile Immel önce kaçmak isteseler de kısa sürede yakalandılar. Koch daha sonra yumurtalı yüzüyle gazetecilere sarıldı. Fenerbahçe yarın Almanya'ya gidecek. 

Anelka inadı 

Newcastle United'ın menajeri Graeme Souness, Fenerbahçe'nin Fransız yıldızı Nicolas Anelka konusundaki ısrarını sürdürüyor. Tecrübeli teknik adam dün de Sky Sports Televizyonu'na, "Ben bir Anelka hayranıyım. Ama burada parayı veren başkan" diye konuştu. Anelka ise dün yaptığı açıklamada Fenerbahçe'den ayrılmayı düşünmediğini bir kez daha tekrarladı. 


</TEXT>
</DOC>
