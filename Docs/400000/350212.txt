<DOC>
<DOCNO> 350212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo08.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu öfke dolu 
</HEADLINE>
<TEXT>


Futbol Federasyonu'nun, yarıda kalan olaylı Eskişehirspor maçının yeniden oynanması kararı camiayı ayaklandırdı. Protesto yürüyüşü düzenleyen 15 bin Mor - Beyazlı taraftar, Samsun - Trabzon karayolunu 2.5 saat trafiğe kapattı 

EROL KÜÇÜKOĞLU DHA 


Orduspor'da öfke doruğa tırmandı. Futbol Federasyonu'nun önceki akşam olaylı Eskişehirspor maçının yeniden oynanması şeklinde aldığı karar, Mor - Beyazlı taraftarları isyan ettirdi. Bayraklarla sokaklara dökülen yaklaşık 15 bin kişilik taraftar topluluğu, Samsun - Trabzon karayolunu 2.5 saat boyunca trafiğe kapattı. "Şampiyon olmamız engellenemez", "Federasyon istifa", "Federasyon şaşırma, sabrımızı taşırma" şeklinde tezahüratlar yapıp, federasyon ve Tahkim Kurulu'nu protesto eden taraftarlar, Gençlerbirliği Kulübü Başkanı İlhan Cavcav'ın ismini yazdıkları bir tabutu ateşe verdi. 
Ordusporlu taraftarlar, Belediye Başkanı Seyit Torun ve Emniyet Müdürlüğü yetkililerinin ikna çabaları sonucu eyleme sona erdi. 
Samsun - Trabzon karayolunun Ordu şehiriçi geçişinin trafiğe kapanması sonucu özellikle Vidangör yöresinde uzun araç kuyrukları oluştu. 

Yönetim isyanda 
Orduspor Başkanı Şükrü Bodur, federasyonun aldığı Eskişehirspor maçının 18 Haziran'da Samsun 19 Mayıs Stadı'nda yeniden oynanması kararına sert tepki gösterdi. 
Federasyonun kendilerine resmi bir tebligat yapmadığını vurgulayan Başkan Bodur şunları söyledi "Hakem gözlemcisinin kasıtlı raporuna dayanılarak karar verilmiştir. Gözlemci, maçın hakemine 9 puan verirken, raporunda yer alan hususun hakem ve iki temsilci raporunda yer almaması, raporun kasıtlı düzenlendiğini gösterir. Tahkim, federasyon ile arasındaki çekişmeye Orduspor'u mu kurban etmiştir Federasyon, naklen yayın sorunlarının çözümü için Kulüpler Birliği Başkanı'na ikinci takımı olan Gençlerbirliği ASAŞ'ın şampiyon yapılması garantisini vermiş midir Orduspor'un sahada kazandığı şampiyonluk, elinden alınmaya çalışılmaktadır. Hukuksuzluğa dur demek için Yargıtay, FIFA, UEFA ve Avrupa İnsan Hakları Mahkemesi'ne kadar gideceğiz." 

Erciyesspor fırtınası 

Süper Lig'in yeni ekibi, Tunuslu savunmacı Bouazizi'ye 2 yıllık resmi imza attırıp Nijeryalı milli kaleci Enyama ve Agali ile protokol yaptı. Sakaryalı Emre Toraman ve Burak ise yolda 

Yeni sezonda tarihinde ilk kez Süper Lig'de mücadele edecek olan Kayseri Erciyesspor'da transfer taarruzu tüm hızıyla devam ediyor. Gaziantepspor'un Tunuslu savunmacısı Riadh Bouazzi dün medya önünde 2 yıllık resmi sözleşme imzaladı. Başkan Enver Kemaloğlu ve yöneticilerin de katıldığı törende imza atan 32 yaşındaki başarılı futbolcu, "Kendime çok güveniyorum. Yeni sezonda Kayseri Erciyesspor'un başarısı için elimden geleni yapacağım. Futbolumla taraftarın sevgisini kısa sürede kazanacağıma inanıyorum" ifadesini kullandı. 
Kayseri ekibi, Nijerya Milli Takımı'nın kalecisi Vicente Enyama ile Schalke'de forma giyen Victor Agali ile de anlaştı. Yönetici Şükrü Canıtez'in Nijerya'da ön protokol yaptığı iki futbolcunun resmi imza atmak için yarın Kayseri'ye geleceği ifade edildi. Erciyespor, Sakaryasporlu Emre Toraman ve Burak'la da el sıkıştı. Emre ve Burak'la kısa süre içinde sözleşme yapılacağı öğrenildi. 

Yeni forma mavi - beyaz 
Kayseri Erciyespor'da cumartesi günü yapılacak genel kurul öncesi sarı - kırmızı olan kulübün renkleri mavi - beyaz olarak değiştirildi. Kulübün yeni logosu da basına tanıtıldı. 

Sivas'ta şok ayrılık 

Kırmızı-Beyazlı yönetim, takımı Süper Lig'e çıkarmasının ardından yeni sözleşme yapılan İsmail Kartal ile sürpriz bir şekilde yollarını ayırdı. Kartal "Kırgın değilim" dedi 

Süper Lig'in yeni takımlarından Sivasspor'da dün şok bir gelişme yaşandı ve Teknik Direktör İsmail Kartal'ın sözleşmesi karşılıklı olarak feshedildi. Basın Sözcüsü Fikret Ünsal, bir süre önce anlaşmaya vardıkları Kartal ile yollarının ayrıldığını açıkladı. 
Başkan Mecnun Odyakmaz ile Kartal'ın görüşmesi sonrası Sivasspor'un menfaatleri doğrultusunda bu kararın alındığını kaydeden Fikret Ünsal, "Sivasspor'un 38 yıl sonra Süper Lig'e yükselmesinde büyük emeği olan hocamız İsmail Kartal ile düşülen ufak tefek anlaşmazlıklar yüzünden bu ayrılığın gerçekleşmesi bizleri ziyadesiyle üzmüştür" dedi. 
Transfer çalışmaları ve yeni sezon planlaması konusunda yönetim ile ters düştüğü belirtilen tecrübeli çalıştırıcı ise, "Hiç kimseye kırgın değilim" ifadesini kullandı. 

Eskişehir topa tuttu 

Kırmızı - Siyahlı kulübün Basın Sözcüsü Rıza Zeydan, Futbol Federasyonu'nun yoğun baskılara dayanamadığı için Orduspor maçının Samsun'da oynanması kararı aldığını söyledi. 
Kulüp tesislerinde basın toplantısı düzenleyen Zeydan, "Karara resmi olarak itiraz edeceğiz. Buna rağmen karar değişmezse lig bitmeden kendini şampiyon ilan eden Orduspor'un maskesini de Samsun'da düşüreceğiz. Kimin şampiyon olacağı bizi ilgilendirmiyor. Ayrıca mücadele öncesi futbolcuların doping kontrolünden geçmesini isteyeceğiz" dedi. 
Karşılaşmanın kendileri için onur mücadelesi haline geldiğini de vurgulayan Rıza Zeydan, Türkiye Kupası'na katılmak için maça 3 puan parolasıyla çıkacaklarını sözlerine ekledi. 

Ahmet Ankaraspor'da 

Başkent ekibi, Beşiktaş'la yollarını ayırarak bonservisini alan Ahmet Yıldırım'ı dün resmen renklerine bağladı. Galatasaray'ın da gündemine gelen tecrübeli orta saha oyuncusu, Onursal Başkan Melih Gökçek, Başkan Hilmi Gökçınar ve yöneticilerin katıldığı törende iki yıllık sözleşme imzaladı. 
Başarılı futbolcu, "Daha önce büyük takımlarda forma giymiş bir isim olarak Ankaraspor'da da aynı havayı bulacağımdan kuşkum yok. Samet Aybaba hocamdan teklif alınca seve seve kabul ettim. Yeni kulübümde büyük başarılar elde edeceğimize inanıyorum" dedi. Öte yandan Mavi - Beyazlılar, İnegölspor'un 19 yaşındaki golcüsü Emre Aktaş'la da anlaşma sağladı. 

ANKARAGÜCÜ 

Adnan Şentürk nikah tazeledi 
Sarı - Lacivertli yönetim, geçen sezon alt yapının başındayken son 6 haftada göreve getirilip, takımın Süper Lig'de kalmasında büyük pay sahibi olan Teknik Direktör Adnan Şentürk'le devam kararı aldı. Şentürk dün yapılan törenle yeni sözleşme imzaladı. Başarılı çalıştırıcı, "Dinamik, coşkulu oynayan, seyircisi ile bütünleşen bir takım ortaya çıkaracağız" dedi. Öte yandan Alman 3. lig takımlarından Lotte'de oynayan gurbetçi İsmail Altunbasan'a da 3 yıllık imza attırıldı. 

SAMSUNSPOR 

Şaban Yıldırım imzaya hazır 
Ertuğrul Sağlam'la yollarını ayıran Samsunspor'un teklif götürdüğü Şaban Yıldırım, Karadeniz ekibinde görev yapmaya hazır olduğunu açıkladı. Geçen sezon Sakaryaspor'u çalıştıran genç teknik adam, "Görüşmeler olumlu bir havada sürüyor. Kısa süre içinde her şey belli olacak" dedi. Samsunspor Futbol Şube Sorumlusu Tarık Darande ise 1-2 gün içinde Şaban Yıldırım ve Metin Tekin arasında bir tercih yapacaklarını söyledi. 

DİYARBAKIRSPOR 

41 kişiye para ve men cezası 
Diyarbakır'da, Trabzonspor, Fenerbahçe ve Ç.Rize karşılaşmalarında olay çıkardıkları belirlenen 41 kişiye para ve maçlardan men cezası verildi. Polisin çektiği görüntüleri izleyen Diyarbakır Vali Yardımcısı Ahmet Aydın başkanlığındaki İl Spor Güvenlik Kurulu, 41 taraftara 5149 sayılı "Şiddeti Önleme Yasası" gereğince 500 ila 3 bin YTL arasında para cezası ve 6 ay ile 1 yıl arasında değişen sürelerde de maçlardan men cezası verdi. 

VESTEL MANİSA 

PSG'li Benachour imzaya bekleniyor 
Süper Lig'in yeni ekibi Vestel Manisaspor, Fransa'nın PSG Kulübü'nde top koşturan Tunuslu yıldız Benachour'un transferi için harekete geçti. Yönetim kurulu üyesi Semih Vardarer, "Benachour konusunda olumlu gelişmeler var. Bu hafta içinde kendisiyle kulüp binasında sözleşme yapabiliriz" dedi. Vardaer, Arjantinli Insua'nın transferi için de çaba harcadıklarını söyledi. 

KONYASPOR 

Kocaman iddia 
Yeşil - Beyazlı takımın yeni hocası Aykut Kocaman, taraftarlara iddialı mesajlar gönderdi. Aykut Kocaman, güçlü bir kadro oluşturup, ligde ilk beş içinde yer almak istediklerini söyledi. Tecrübeli hoca, "1986'da Sakarya forması giyerken Konya'da oynanan maçtaki taraftar desteğini unutamadım ve bunu her yerde anlatırım. Taraftardaki bu potansiyeli yeniden harekete geçirmeliyiz" dedi. 

KOCAELİSPOR 

Rıdvan Dilmen'e transfer teklifi 
ŞENOL AYDIN DHA 

Yeni sezonda Süper Lig'e çıkmayı hedefleyen Körfez ekibi, Teknik Direktör Rıdvan Dilmen'e teklif götürdü. Gebze'de bir araya gelen Yeşil - Siyahlı yöneticiler ile Dilmen arasındaki ilk görüşmede anlaşma sağlanamadı. Yönetim kurulu üyesi Hüseyin Üzülmez toplantı ardından yaptığı açıklamada olumlu bir görüşme yaptıklarını belirterek önümüzdeki günlerde bir kez daha bir araya geleceklerini söyledi. 



</TEXT>
</DOC>
