<DOC>
<DOCNO> 379893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun24.html </URL>
<DATE> 2005/09/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Süpermarket bekçisinden Türk müşteriye dayak 
</HEADLINE>
<TEXT>

     Hollanda'nın başkenti Amsterdam'da bir süpermarketten alışveriş yapan Türk, marketin bekçisi tarafından hırsızlıkla suçlanarak feci şekilde dövüldü. 
     Verilen bilgiye göre, Albert Heijn süpermarket zincirinin Lambertus Zijlplein'deki şubesinden geçen hafta alışveriş yapan Özcan Koçak 42 , çıkışta bekçi tarafından durdurularak aranmak istendi. 
     Koçak, aldıklarının faturasını gösterdiği sırada çıkan küçük bir tartışmanın ardından bekçinin saldırısına uğradı. Yüzüne aldığı ilk darbeyle yere yıkılan Koçak'ın çene kemiği kırıldı. Beyin sarsıntısı geçiren Koçak'ın gözünde ve kulak zarında da hasar oluştu. Süpermarketin dışına yüzü gözü kan içinde bırakılan Koçak, hastanede kendine gelebildi. 
     Koçak'ın şikayetçi olması üzerine süpermarketin bekçisi gözaltına alındı. 
     Olayın meydana geldiği süpermarket şubesi olayla ilgili açıklama yapmaktan kaçınırken, Albert Heijn süpermarketlerinin merkezinin bulunduğu Zaandam'daki yetkilisi ise olayı doğruladı ve bunu ''olağanüstü, hoş olmayan, can sıkıcı bir gelişme'' olarak niteledi. 
     
</TEXT>
</DOC>
