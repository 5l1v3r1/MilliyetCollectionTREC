<DOC>
<DOCNO> 369717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun19.html </URL>
<DATE> 2005/08/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Rum Basını Londra, AB üyelerine KKTC ile direkt teması tavsiye etti 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, Türkiye'nin AB ile müzakerelere başlamasını veto etmenin, ''müzakerelerde Ankara'ya baskı yapmada kullanacağı stratejiyi ortadan kaldıracağı'' görüşünde olduğu ileri sürüldü. 
     Rum Politis gazetesi, ''Türkiye'nin AB'ye üyelik müzakerelerinin başlamasını engellemenin Kıbrıs sorununa doğrudan etki yapacağını fark eden Rum yönetiminin, AB'de ipleri germeye niyetli olmadığını, Papadopulos'u eşgüdüm içinde olmak amacıyla görüşmeye çağıran Atina'nın da aynı frekansta olduğunu'' yazdı. 
     ''Papadopulos'un, bu yöndeki değerlendirmesiyle, Paris'i hayal kırıklığına uğratmaya hazır göründüğü'' ifadesini kullanan gazete, ''Fransa'nın, büyükelçiliklerine gönderdiği hizmete özel belgenin basına sızdırılması ve bazı Rum basın organlarının bu konuda dezenformasyon yapmasıyla, ilk hayal kırıklığını ciro etmiş olduğunu'' kaydetti. 
     Gazete, Papadopulos'un, Türkiye'nin AB ile müzakerelere başlamasını veto etmenin, ''müzakerelerde Ankara'ya baskı yapmada kullanacağı stratejiyi ortadan kaldıracağı'' görüşünde olduğunu belirtti. 
     
     İNGİLTERE'DEN KKTC İLE TEMAS KURMA TAVSİYESİ 
     Fileleftheros gazetesi de, ''AB dönem başkanı İngiltere'nin, Kıbrıs Cumhuriyeti nin üyelik müzakereleri başlamadan önce tanınması yönündeki ısrarın ek bir şart olduğuna ilişkin Ankara'nın tezini tam olarak benimsediğini, Londra'nın, AB içinde Türkiye'nin üyeliği aleyhine şekillenen yeni ortama muhalefet yaratma çabasıyla AB üyesi ülkelere KKTC ile direkt temas kurmalarını tavsiye ettiğini'' yazdı. 
     Bu türden bir tavsiyenin, İngiltere'nin Ankara Büyükelçisi Peter Westmacott'un AB üyesi ülkelerin büyükelçileriyle bir görüşmesinde yapıldığını ileri süren gazete, İngiliz büyükelçisinin bu girişimine, başta Yunan diplomatlardan olmak üzere tepki geldiğini iddia etti. 
     ''İngiltere'nin bu hareketinin, Londra'nın yeni çelmelerinden kaçınmaya çalışan Rum yönetimince kuşkuyla karşılandığı'' kaydedilen haberde, şu ifadelere yer verildi 
     ''Edindiğimiz bilgilere göre İngiliz diplomatın bu açıklaması ve böyle yaklaşımların Türkiye'nin Kıbrıs Cumhuriyeti ne karşı özellikle tanıma konusundaki tavrı meselesinin gündemde bulunduğu bir dönemde gerçekleşmesi Avrupalı denklerini şaşırttı. Bilgi sahibi kaynaklara göre İngiltere bu teşviki nedeniyle tepki topladı.'' 
     
     PAPADOPULOS-KARAMANLİS GÖRÜŞMESİ 
     Bu arada, Papadopulos ile Yunanistan Başbakanı Kostas Karamanlis'in Perşembe günü Atina'da yapacakları görüşme sırasında, Rum liderinin Türkiye konusunda Avrupa'da şekillenmekte olan yaklaşıma ilişkin tavrını belirlemesi bekleniyor. 
     Rum basınında yer alan haberlerde, Atina'nın da niyetini hala netleştirmediği, Papadopulos'un görüşlerini de dinlemek istediği belirtildi. 
     Haberlerde, Atina ve Kıbrıs Rum yönetiminin, Avrupalı bazı liderlerin Türkiye ile müzakereye başlamaya yönelik şüphelerini dile getirmeleri nedeniyle ''bayram etmedikleri'' de kaydedildi. 
     
</TEXT>
</DOC>
