<DOC>
<DOCNO> 358646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko31.html </URL>
<DATE> 2005/07/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tüzmen Tarım ürünleriyle ilgili sıkıntı kalmadı... 
</HEADLINE>
<TEXT>

     Fuad Abbasov AA 

Devlet Bakanı Kürşad Tüzmen, tarım ürünleri ile ilgili sorunun tamamen çözülmesinin yanı sıra, önümüzdeki aylarda Türkiye'den Rusya'ya tavuk eti ihracatının da başlayabileceğini bildirdi. 
     Devlet Bakanı Tüzmen, Rusya Tarım Bakanı Aleksey Gordeev ile Moskova'da yaptığı görüşmenin ardından gazetecilere yaptığı açıklamada, daha önce altyapısı hazırlanan görüşmelere devam ettiklerini belirterek, ''Rus uzmanların Türkiye'ye yaptığı ziyaretler sonrası belli gözetim yapıldıktan sonra belli mal ve ürün gruplarının Rusya'ya ihraç edilmesinde her hangi bir sıkıntı kalmadı'' dedi. 
     Tüzmen, sorunların çözülmesi ve ilişkilerin daha kalıcı hale gelmesi için Rusya ile mekik diplomasisine devam edeceklerini de bildirdi. 
     Organik tarım ve balıkçılık konusunda iki ülkenin ortak çalışmalar yapabileceğini belirten Tüzmen, Gordeyev ile görüşmelerinin çok verimli geçtiğini sözlerine ekledi. 
     Bakan Tüzmen, yaş üzüm mevsiminin Temmuz ayında, narenciyenin de Eylül ayında başlayacağına dikkat çekerek, bunlarda da sıkıntı yaşanmaması için sorunlara kalıcı çözüm bulmaları gerektiğini vurguladı. 
     Öte yandan Gordeev de yaptığı açıklamada, tavuk eti konusunda uzmanların Ağustos ayında Türkiye'ye gideceğini belirterek, şu anda meyve ve sebze konusunu görüşmek için Türkiye'de bulunan Rus uzmanlardan olumlu bilgiler aldıklarını kaydetti. 
     
     TÜRK TRİKO FUARI 
     Devlet Bakanı Kürşad Tüzmen, bugün, Moskova'nın Expocenter fuar alanında düzenlenen ''TRICOTEX Türk Triko Ürünleri Fuarı'''nın açılışını da yaptı. 
     Tüzmen, burada yaptığı konuşmada da Rusya Devlet Başkanı Vladimir Putin ile Başbakan Recep Tayyip Erdoğan'ın en son görüşmesi sırasında 2007 yılına kadar ticaret hacminin 25 milyar dolara ulaştırılması konusunda mutabakata varılmasından bu yana, aşağı yukarı her hafta Moskova'ya geldiğini söyledi. Tüzmen, ''2004 yılını 11 milyar dolarlık ticaret hacmi ile tamamladık, bu sene sonuçlarına göre 18 milyar dolarlık ticaret hacmine ulaşmayı planlıyoruz. Rus meslektaşlarım ile birarada önümüzdeki yıllarda 25 milyar dolarlık rakama da varacağımızı ümit ediyorum'' dedi. 
     Geçtiğimiz haftaki görüşmesi sırasında Rusya Enerji ve Sanayi Bakanı Viktor Hristenko ile görüştüğünü belirten Bakan Tüzmen, Rus bakanın, KEK toplantısında alınan kararların kontrolünü yapmak ve istişarelerde bulunmak üzerde 15 Temmuz'da Türkiye'ye gideceğini de belirtti. 
     Açılışa, Bakan Tüzmen'in yanı sıra Türkiye'nin Moskova Büyükelçisi Kurtuluş Taşkent, Rus Türk İşadamları Birliği Başkanı Ali İhsan Akıskalıoğlu ve diğer davetliler katıldı. 
     
</TEXT>
</DOC>
