<DOC>
<DOCNO> 386267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/ayas.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İcralık caminin öfkeli cemaati 
</HEADLINE>
<TEXT>


Tapu sorunu halledilmeyen Fatih Sultan Camii icralık oldu. Cemaat de, 'icracı' Mahmut Olgun'un fotoğrafını 'Cami satan adam' diye kapıya astı 

M. AKİF ERDEM İstanbul 

Gaziosmanpaşa'ya bağlı Sultançiffliği'nde, koca bir caminin icralık olmasıyla sonuçlanan olaylar, iddiaya göre 1983'te başladı. 
Ali Yörük'ün 300, Mehmet Beycan'ın da 640 metrekare hisselerinin bulunduğu arsa üzerinde, Fatih Sultan Camii'nin inşasına başlandı. 
Yörük, hissesinin tamamını, Cami Yaptırma ve Güzelleştirme Derneği'ne bağışladı. Manisa'da yaşayan Beycan ise, 200 metrekarelik bölümünü bağışladığı arsanın geri kalan 440 metrekaresini de derneğe sattı. Ancak Mehmet Beycan, fırsat bulup da bir türlü arsanın tapusunu derneğe veremedi. 
Cami inşaatı 5 yıl sonra tamamlanırken, bu süre içinde iyice yaşlanan Mehmet Beycan da, "Öldükten sonra çocuklarım problem çıkarmasın. Tapuyu derneğe çevirt" diyerek, İstanbul'daki işlerini takip eden İsmail Yalçın'a vek let verdi. 

Tapu elden ele dolaştı 
Bu konuda uzun süre işlem yapmayan İsmail Yalçın, eşi ile boşanmaya karar verince, mahkemede sorun yaşamamak ve fazla nafaka vermemek için, Beycan'ın adının geçeceği bir vakıf kurulması şartıyla, tapuyla ilgili vek leti Mahmut Olgun'a devretti. 
Ancak Olgun da tapuyu eşi Fatma Olgun'un üzerine geçirdi. Bir süre sonra camiye giden Fatma Olgun, dernek yetkililerine Kuran kursu açmak istediğini söyledi. Dernek, "Kuran kursumuz" var diyerek olumsuz yanıt verince, Fatma Olgun, dernekten arsa kullanım hakkı istedi. Dernek yönetimi buna da karşı çıkınca Olgun, camideki çay ocağı için 18, tuvaletler için 18, lojman için 8, dernekten de 38 olmak üzere 81 bin YTL bir yıllık kullanım hakkı istemiyle derneği ve başkanı Enis Karabayır'ı icraya verdi. 

Fotoğrafla tepki 
Karabayır, olaydan sonra istifa edince, görevi devralan başkan yardımcısı Hüseyin Oral da, dernek olarak tapuyu alabilmek için Olgun'a karşı dava açtı. 
Cemaat de, 'Cami satan adam' yazılı Olgun'un fotoğraflarını kapıya yapıştırdı. Durumu öğrenen Yalçın, tapuları 13 yıl önce çıkardıklarını belirterek, "Kimse masrafını ödeyip devralmadı. Her sene vergisini ödedim. Dernek Olgun'la ters düşünce tatsız olaylar yaşandı" dedi. 


</TEXT>
</DOC>
