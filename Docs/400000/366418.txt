<DOC>
<DOCNO> 366418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy06.html </URL>
<DATE> 2005/08/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
En çok devamsızlık yapan milletvekili AKP'li Küçükali... 
</HEADLINE>
<TEXT>

     TBMM 22. dönem 2. yasama yılında "en çok devamsızlık yapan" milletvekilinin AK Parti İstanbul Milletvekili Göksel Küçükali olduğu, "karşılıklı konuşma ve veya sataşma"da CHP Samsun milletvekili Haluk Koç’un ilk sırada yer aldığı ifade edildi. 
     Milletvekillerini ve Seçilmişleri İzleme Komiteleri Derneği’nin TÜMİKOM , TBMM internet sitesinden ve genel kurul tutanaklarından hazırladığı "TBMM 22. Dönem 2. Yasama Yılı İzleme Raporu", Best Western 2000 otelinde, TÜMİKOM Genel Koordinatörü Mustafa Durna tarafından açıklandı. 
     TBMM’nin 1 Ekim 2003 - 30 Eylül 2004 tarihlerindeki çalışmalarını değerlendirdiklerini anlatan TÜMİKOM Genel Koordinatörü Durna, toplam 549 milletvekilinin değerlendirmeye alındığını söyledi. 
     Rapora göre, 62 devamsızlık ile en çok devamsızlık yapan milletvekili AK Partili Göksel Küçükali olurken, en çok komisyon devamsızlığı yapan milletvekili 47 devamsızlıkla aynı partiden Nurettin Canikli olarak belirlendi. 
     Genel kurul ve komisyon olmak üzere toplam devamsızlık içerisinde kadın milletvekillerinden CHP İstanbul milletvekili Bihlun Tamaylıgil, 24 devamsızlıkla ilk sırada yer aldı. 
     Söz konusu yasama yılında hiç devamsızlığı olmayan milletvekili sayısı 87 olarak belirlendi. 
     Rapora göre TBMM’nin 22. dönem 2. yasama yılı etkinlikleri içerisinde "karşılıklı konuşma ve veya sataşma" yüzde 23 oranla ilk sırada yer aldı. 
     CHP Samsun milletvekili Ahmet Haluk Koç "en çok karşılıklı konuşan ve veya sataşan" milletvekili olarak ilk sırada bulunuyor. 
     CHP Adana milletvekili Atilla Başoğlu, "En Çok Yazılı Soru Önergesi Veren", CHP Balıkesir milletvekili Sedat Pekel de "En Çok Sözlü Soru Önergesi Veren" milletvekili olarak dikkat çekti. 
     Raporda dikkat çeken bazı "En"ler söyle sıralandı 
     -En çok grubuna yapılan sataşmaya cevap Ali Topuz CHP , 5, -En çok yoklama talebi, Haluk Koç CHP , 43, -En çok cevaplanan yazılı soru önergesi Atilla Başoğlu CHP , 194. 
     TÜMİKOM Genel Koordinatörü Mustafa Durna, raporun yaklaşık 2 hafta içerisinde www.tumikom.org internet sitesinde yer alacağını bildirdi. 
     
</TEXT>
</DOC>
