<DOC>
<DOCNO> 380167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yasam/ayas.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayasofya'da hasat zamanı 
</HEADLINE>
<TEXT>


Tarihi binanın kubbe ve duvarlarında kök salan, hatta meyve veren incir ağaçları ve diğer bitkiler budandı, köklerinin kurutulması için ilaçlama çalışması başlatıldı 

ÖMER ERBİL İstanbul 

Dünyanın sekizinci harikası adayı, tarihi Ayasofya Müzesi'nin kubbe ve duvarlarında kök veren bitkiler ve 'ağaçlar', İstanbul Büyükşehir Belediyesi görevlilerince temizlendi. 
İstanbul Büyükşehir Belediyesi görevlileri, bir vince çıkarak kubbe ve duvarlardaki yabani otları ve ağaçları toplarken, güneybatı minaresinin bulunduğu duvar üzerindeki incir ağacının, müzenin nem almasına ve duvarların çatlamasına neden olduğu belirlendi. Bu incir ağacının meyve vermesi de şaşkınlığa neden oldu. 
Operasyon çerçevesinde, tarihi yapıya zarar veren avludaki ağaçların dalları da budandı. Ayrıca, Ayasofya Müzesi'nin içine kadar girerek tüm binanın kirlenmesine yol açan kuşların da, manyetik dalga yayan özel bir cihaz yardımıyla uzak tutulacağı kaydedildi. 

Kökleri kurutulacak 
Müze yetkilileri, uzun yıllardır hiç temizlik yapılmayan Ayasofya'da kesilen ağaçların ve otların bulunduğu bölümlerin, 2 yıl boyunca aralıklarla ilaçlanacağını ve bitkilerin köklerinin kurutulacağını belirtti. 
Tarihi binaya depremden daha büyük zarar verdiği ileri sürülen ağaç ve otların, duvarlardaki derzleri harç çatlarak duvar taşlarının aralanmalarına neden olduğu vurgulandı. 




</TEXT>
</DOC>
