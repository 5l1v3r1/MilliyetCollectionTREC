<DOC>
<DOCNO> 377337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonsiy08.html </URL>
<DATE> 2005/09/10/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Arınç "Türkiye, aradığı demokrasiyi ve özgürlükleri bulmuştur" 
</HEADLINE>
<TEXT>

     TBMM Başkanı Bülent Arınç, " Bir Kürt-Türk çatışması var mı gibi çok ağır ve endişe verici bir sözün kullanılması ne kadar doğrudur bilmiyorum. Ama Türkiye, geçmişte de buna benzer bazı unsurların karşı karşıya getirilmek istendiği günleri yaşamıştır. Sadece bazı olaylara bakarak, böylesine büyük bir endişeyi taşımak bence doğru değil" dedi. 
     Türkevi’nde düzenlediği basın toplantısında New York’taki temaslarını değerlendiren Arınç, gazetecilerin sorularını cevapladı. 
     Arınç, bir soru üzerine şunları söyledi 
     "Tabii ’Bir Kürt-Türk çatışması var mı’ gibi çok ağır ve endişe verici bir sözün kullanılması ne kadar doğrudur bilmiyorum. Ama Türkiye, geçmişte de buna benzer bazı unsurların karşı karşıya getirilmek istendiği günleri yaşamıştır. Sadece bazı olaylara bakarak, böylesine büyük bir endişeyi taşımak bence doğru değil. 
     Yani bunlar, Türkiye’nin bütününü kapsayan, Türkiye’de büyük insan kitlelerinin karşı karşıya geldiği olaylar değildir. Eğer tahlil edebilirseniz, bu tür tartışmaları başlatanlar nihayet bir avuç insandır. Bir toplum ve kitle psikolojisi içerisinde bu kadar gürültü çıkaran insanların yüz binler, hatta binler olduğunu söyleyemezsiniz. 
     Bir tahrik var, planlı bir çatışma arzu ediliyor. Bunun için bazı hassas konular belki gündeme getirilmek isteniyor." "Bu tahriklerin neticesinde bir sokakta, bir otobüsün içerisinde, bir caddede, bir stadyumda istemediğiniz, duymayı arzu etmediğiniz birtakım sloganları, birtakım çatışma içeren sözleri duyabiliyorsunuz" diyen Arınç, şöyle devam etti 
     "Geçmişe baktığımızda bir Sünni-Alevi çatışmasının Türkiye’de sıcak tutulmak istendiğini, çatışmaya yol açmak için birtakım işler yapıldığını, hatta 1980 öncesinde bazı illerimizde, Kahramanmaraş ve Çorum gibi, bu tür olayların yaşandığını söyleyebiliriz. Bu olaylarla da bin yıldır aynı topraklar üzerinde, aynı kültürün insanları olarak yaşayan, birbirleriyle akraba olmuş, birbirlerinden hiç farkı kalmamış insanların etnik ya da dini çatışma ortamına alınmak istendiğini biliyoruz. Türk-Kürt çatışması arzu ediliyorsa bu da onlardan bir tanesidir. İlerici-gerici tartışması geçmişte çok yapılmıştı. 
     Laikçi-dindar çatışması... Belki bu arzu edilmektedir. Yani birbirlerine karşı, birbirlerine hasım, birbirlerine düşman unsurlar haline getirmeye çalışmak ve burada bir çatışma ortamı meydana getirmek... Elbette bazı kişiler için böyle bir düşünce olabilir." "Bu provokasyonların arkasındaki isimleri verme konusunda bir şey söylemesinin mümkün olmadığını" kaydeden Arınç şöyle konuştu 
     "Ancak böyle tartışmanın, böyle bir çatışmanın Türkiye’ye yarar getirmeyeceğini hepimiz biliyoruz. Türkiye’ye yarar getirmeyen bir şey kimlere yarar getirir Bunu içeride ve dışarıda bazı mihraklar açısından, herhalde ’bunlara’ diyebiliriz. Bunun isimlerini vermek, Meclis Başkanı olarak herhalde benim şimdi söyleyeceğim bir şey değil. 
     Hangi siyasetçiye de sorsanız ’şudur’ diyemez. Bir isim ve adres göstermesi ondan beklenemez. Bunu yapacaksınız, siz yapacaksınız. 
     Çünkü gazetecilerin böyle bir görevi de olmalı." "Ancak ben olayların büyümeden önleneceğine inanıyorum" diyen Arınç, "Bu inancım şundandır Meclisiyle, hükümetiyle, halkıyla Türkiye’de yaşayan 70 milyon insan, huzurunun kaçırılmasını istemiyor. 
     Huzur, istikrar ve güven içinde yaşamak istiyor. Dolayısıyla bu tür tartışmalara prim verecek, onlara yardımcı olacak bir noktada değil halk. Bu çatışmanın halk katında bir karşılığı yok. Halk desteği sıfır" ifadesini kullandı. 
     Arınç, "Güvenlik güçlerimizle bu tür çatışmaları ortaya koymak isteyenleri tespit edebilecek, bunları yakalayabilecek, sorgulayabilecek ve yargılayabilecek bir güçteyiz" diyerek, sözlerini şöyle sürdürdü 
     "Bunun dışında halk desteğini kaybetmiş. Bu tür çatışma özlemcileri, bu tür özlemlerin içinde bulunanların elleri boş kalacak. 
     Türkiye, 15-16 yıl bir terör örgütünün ateşinde yandı, binlerce insanını kaybetti, yüz milyarlarca dolar maddi zarara uğradı ve Türkiye geriye gitti. 
     Bugün bu terör örgütünün hala sempatizanları olabilir. Hala terör örgütünün sözde lideri sayılan kişi, Türkiye’de şu anda tutuklu olarak bulunabilir. Ancak gerek bölgeyle, gerek Türk halkıyla yaptığımız temaslarda, bu örgüte sempatinin sıfır noktasına geldiğini tespit etmiş durumdayız. 
     Hala varlığını ispat edebilmek, hala bu örgütün propagandasını yapabilmek, hala ’Biz varız, mevcuduz, bizim sesimiz güçlü’ deme çabalarını bazı yerlerde görmek mümkün. Ama bu örgütün siyasal ve elindeki terör silahlarıyla güçlü olma noktası geçmişte kalmış, bugün sıfır noktasına ulaşmıştır. Çünkü halkımız prim vermiyor, destekçi olmuyor. Bu örgüte sempatisi olanlar da bu sempatisini kesiyorlar. 
     Cesareti olanlar bunu açıkça ifade ediyor, henüz tam cesareti olmayanlar da sessiz kalmayı tercih ediyor. Dolayısıyla terör örgütünün meydana getirdiği korku ve yılgınlık azaldıkça, tamamen izole edilmiş durumda kalacak ve kendi makus talihiyle baş başa kalacaklar." Bu tür provokasyonların stadyumlara taşmasına da değinen Arınç şöyle dedi 
     "Şimdi bir stadyumda bunun söylenmesi elbette çok çirkin. Bu sorumsuz üç kişinin bir slogan atıp, bin kişinin de tekrarlamasından ibarettir. Beşiktaş maçında yaşanan bu olaylarda hem futbolcular, hem taraftarlar büyük bir üzüntüye kapılmıştır. Yani bu bir kıvılcıma bağlı bir olaydır. Toplum psikolojisi içerisinde bununla ilgilenenler, bu işlerin nasıl başladığını, hangi noktaya gittiğini çok iyi bilirler." 
     
     "TÜRKİYE, ARADIĞI DEMOKRASİYİ VE ÖZGÜRLÜKLERİ BULMUŞTUR" 
     Bu sözlerinin sadece terör örgütüyle ilgili olarak geçerli olmadığını kaydeden Arınç, şöyle devam etti 
     "Mesela Türkiye’de geçtiğimiz günlerde, Fatih Camisi çıkışında bir örgütün propagandasına şahit olduk. 4-5 tane manken kılıklı adam, ortaya bir kürsü getirmişler, ön tarafa kadın ve çocukları koymuşlar, ’bodyguard’ tipli 4-5 kişi onun çevresinde yer almış saçma sapan şeyler söylüyorlar. Polis müdahale etmeli miydi, etmemeli miydi Polis buna cevap verdi. 
     Şimdi aynı grubun başka elemanları, Ankara’da Sayın Başbakan’ın cuma için gittiği camide aynı gösteriyi yapıyorlar. Ama bir şey oluyor, camideki binlerce cemaat, namaz kılan insan, güvenlik güçlerine fırsat bile vermeden kendisi bunlara karşı tavrını koyuyor. 
     Yani bir camide namaz kılmış binlerce insan, o camide provokasyon yapmaya gelmiş 3-5 tane zavallının sözlerine tepki gösteriyor. 
     Onlar hilafet, şahadet, tekbir filan deseler dahi, cami topluluğu ’Hayır siz yalancısınız, böyle bir şey doğru değil, yanlış yapıyorsunuz. Sizi istemiyoruz’ diyor. Bence Türkiye’nin gerçek tablosu budur. Ne dini bir provokasyonun Türkiye’de toplumu sarabileceğini, ne de terörle ilişkisi olan bir ya da birkaç örgütün Türkiye’de sempati toplayabileceğini düşünürüz. Türkiye, aradığı demokrasiyi, aradığı özgürlükleri bulmuştur, bunları kaybetmeye de hiçbir zaman niyeti yoktur. Bu gelişmelerden endişe duymuyorum ve bunun sebebi halk desteğinin olmaması, meclisiyle, hükümetiyle, siyasetçisiyle, iktidar ve muhalefetiyle bu tür oyunlara karşı hiç kimsenin prim vermemesidir." "Türkiye’nin 3 Ekim’de AB ile müzakerelere başlayacak olmasının öncesinde bu müzakereleri biraz gölgeleyebilmek, 3 Ekim’e giderken biraz sıkıntı meydana getirebilmek, sadece Avrupa’daki bazı siyasetçilerin görevi değil, Türkiye’deki AB karşıtlığı düşüncesinde bazı mihrakların elinde bir imkan da olabilir" diye konuşan Arınç, "Ben aynı amaca yöneldiklerini düşünüyorum" dedi. 
     Arınç şunları söyledi 
     "Bunları teşhis etmek için de böyle çok fazla gayrete ihtiyaç yok. Yani gazeteler, televizyonlar, ağızlardan dökülen laflar, yazılanlar, çizilenler, yapılan toplantılardaki ifadelere baktığınız zaman, Türkiye’nin AB’ye girmesini istemeyen bazı çevrelerin, ’Bu tür olayları bahane etmek suretiyle Türkiye’nin acaba tökezlemesine yol açılabilir mi, acaba bu yoldan geri dönmek isteyebilir mi, Türkiye’yi bu hedeften döndürmek mümkün olabilir mi’ diye düşünceler taşıyor olabilirler. Hiçbirisinin Türkiye’nin ilerlemesine engel olamayacağını düşünüyorum. 
     Bu konuda Meclis’in olağanüstü toplanmasını arzu eden çevreler de kendi inisiyatifleri dışında karşılık bulamamışlardır. TBMM’nin sadece bu olaylar sebebiyle olağanüstü toplanması, sadece Sayın Cumhurbaşkanı arzu ederlerse, hükümet arzu ederse mümkündür. Meclis Başkanı, doğrudan toplantıya çağırabilir ya da milletvekillerinden en az 110 tanesinin imzasıyla böyle bir çağrı yapılabilir. Bu çağrıyı en çok yapan siyasi parti henüz kararını vermemiştir. 
     Sayın Cumhurbaşkanı, bir devlet zirvesi arzu edilmesine rağmen, böyle bir zirvenin toplanmasını da çok lüzumlu görmemiştir. 
     Dolayısıyla bu tür olayları çok fazla büyütmek, üzerlerinde çok fazla konuşmak, halkı tedirgin ve rahatsız etmek bence doğru değil. Ülkeyi yönetenler, bu olaylara karşı da tedbirleri alıyorlar, almaya da devam edecekler." 
     
</TEXT>
</DOC>
