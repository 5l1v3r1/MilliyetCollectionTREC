<DOC>
<DOCNO> 395110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko32.html </URL>
<DATE> 2005/11/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Doany 6 yıl içinde T.Telekom'a 3.5 milyar dolarlık yatırım planlıyoruz 
</HEADLINE>
<TEXT>

     Türk Telekom Yönetim Kurulu Başkanı Paul Doany, vizyonlarının Türk Telekom'u dünyanın en iyi telekomünikasyon şirketleri arasında lider operatör konumuna getirmek olduğunu söyledi. 
     Türk Telekom'un yüzde 55 hissesinin blok satışına ilişkin özelleştirme sürecini tamamlayan Oger Telecom tarafından, Türk Telekom'la ilgili gelecek stratejilerini açıklamak amacıyla bir basın toplantısı düzenlendi. 
     Türk Telekom'un Yönetim Kurulu Başkanlığına getirilen Doany, toplantıda yaptığı konuşmada, ihale sürecinin çok başarılı bir şekilde sonuçlandığını ve ihaleye en yüksek teklifi verenin kazandığını hatırlattı. 
     Doğrudan yabancı yatırımların önemine değinen Doany, Türkiye'nin bu konuda çok başarılı olduğunu ve bu başarının yerli ve uluslararası yatırımcılara yol göstereceğine inandığını kaydetti. 
     Doany, ihale süreci ve ihalenin şeffaflığının sürdürülebilir sonuçlar için çok önemli olduğunu vurgulayarak, bu konuda grup temsilcilerine, Özelleştirme İdaresi çalışanlarına, Ulaştırma ve Maliye Bakanlığı yetkililerine, düzenleyici kurumlara ve Türk Telekom yönetimine verdikleri destek için teşekkür etti. 
     Paul Doany, her ne kadar bazı operasyonel kısıtlamalarla karşı karşıya kalsa da Türk Telekom yönetiminin, şirketin pazardaki bu konumuna ulaşmasında başarılı olduğunu söyledi. 
     Doany, ''Türk Telekom'un diğer özel şirketlerle rekabet edebileceğine inanıyorum. Satış, pazarlama ve müşteri hizmetleri konusunda daha iyi hizmet sunmaya çalışacağız'' diye konuştu. 
     6 yıllık bir iş planı sunduklarını ve bunu gerçekleştirmeye kararlı olduklarını vurgulayan Doany, ''Vizyonumuz, Türk Telekom'u dünyanın en iyi telekomünikasyon şirketleri arasında lider operatör konumuna getirmek'' dedi. 
     
     ''TÜRK TELEKOM ADİL REKABETİN SAVUNUCUSU OLACAK'' 
     Türk Telekom'un pazarda adil rekabetin savunucusu olacağını ifade eden Doany, hedeflerini yasal düzenlemeler çerçevesinde Türk Telekom'un sabit hat fiyatlandırmasını yeniden dengeleme çabalarını sürdürmek, yeni ürünler ve katma değerli ürünler sunmak olarak açıkladı. 
     Doany, şunları kaydetti. 
     ''Hedefimiz 5 yıl içerisinde geniş bant yaygınlığını AB düzeyine çıkarmak ve bant genişliğini artırmak suretiyle ülkedeki kalite ve hizmet ulaşılabilirliğini artırmak. Katma değerli yeni data hizmetlerini pazara sunarak abone sayısını yükseltmek.'' Doany, müşteriye odaklanmak konusunda yapılacak çok şey olduğunu ve bunları hızlı bir şekilde geliştirmeyi umut ettiklerini belirtti. 
     Türk Telekom'un Evrensel Hizmet Fonu'na katkıda bulunacak yasalar, düzenlemeler ve imtiyaz sözleşmesi çerçevesinde, hizmetlerin ülke genelini kapsaması konusunda gerekli çabayı göstereceğini söyleyen Doany, ''Bilgi teknolojilerine erişimde eşitsizliğin ortadan kalkması için herkesin çaba göstermesi gerekmektedir. Türk Telekom bu konuda üzerine düşeni yapmaya hazırdır'' dedi. 
     Paul Doany, şirketin ana yatırım alanları hakkında da katılımcılar bilgi verdi. 
     Önümüzdeki yıllarda kapasite ve yeterliliği geliştirmeye yönelik önemli network yatırımları gerçekleştirileceğini anlatan Doany, ''Önümüzdeki 6 yıl içinde 3.5 milyar dolarlık bir yatırım öngörüyoruz'' dedi. 
     Doany, bu yatırımları erişim, iletim, hat bağlama, paralı telefonlar, bilgi teknolojileri ve data network kanalları olarak sıralayarak, ''Ekiplerimiz bu yatırım planlarını önümüzdeki çeyrekte detaylandıracak ve son şeklini verecektir. İhale süreç ve prosedürleri iyileştirilecektir' diye konuştu. 
     Doany, Avea ile ilgili olarak da ''Avea'nın ciddi bir büyüme fırsatı olduğunu biliyoruz. Avea, Telecom Italia ve Türk Telekom'un desteği ile pazarda büyük bir operatör olacak'' değerlendirmesinde bulundu. 
     
</TEXT>
</DOC>
