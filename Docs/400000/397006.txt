<DOC>
<DOCNO> 397006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko20.html </URL>
<DATE> 2005/11/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fransa'da ödül alan genç Türk işadamı Daha çalışkan, daha hırslıyız 
</HEADLINE>
<TEXT>

     Fransa'da senatonun düzenlediği, ''banliyölerdeki özel yaratıcı genç işadamı'' ödülünü kazanan Mustafa Yıldız, ''Türk göçmenlerinin daha çalışkan ve hırslı oldukları için diğer göçmen gruplarına oranla daha başarılı olduklarını'' söyledi. 
     Bordeaux kenti yakınlarındaki Cenon banliyösünde yaşayan elektrik şirketi sahibi 25 yaşındaki Mustafa Yıldız, A.A muhabirine yaptığı açıklamada, ''yurt dışındaki yeni nesil Türk gençlerinin, giderek iş hayatında daha başarılı olduklarını'' belirterek, ''bunda hırs faktörünün de önemli ölçüde etkili olduğunu'' ifade etti. 
     Yıldız, ''Biz burada yaşayan Türk gençleri, başarılı olmak için herkesten iki misli daha fazla çalışmak zorunda olduğumuzu çok iyi biliyoruz'' dedi. 
     Fransa'daki banliyölerde çıkan son şiddet olaylarını değerlendiren Yıldız, ''göçmenlerin ekonomik ve sosyal açıdan ayırımcılığa uğradıklarını'' belirterek, ''Çok sayıda göçmen kökenli diplomalı işsiz var. Diplomalı göçmen gençler, isimleri yabancı olduğu için işe alınmıyor. Bir mühendis Türk arkadaşım var, işsiz olduğu için şimdi inşaatlarda işçi olarak çalışıyor. Arabaların yakılmasını ve şiddet olaylarını kesinlikle onaylamıyorum, ancak bu insanların da uğradıkları haksızlığa tepki göstermeleri normal. Zaten olayları yapanlar 14-15 yaşındaki çocuklar, onlar da bunu şov olsun diye yapıyor'' dedi. 
     Ailesinin Afyon'un Hocalar kasabasının Ulu köyünden 1972 yılında Fransa'ya geldiğini ve kendisinin bu ülkede doğduğunu belirten Yıldız, iş hayatında başarılı olmasında ailesinin kendisine verdiği desteğin de önemli olduğunu söyledi. 
     Yıldız, başarılı olmasındaki en önemli faktörün ailesi olduğunu kaydederek, ''Benim babam burada inşaat işçisiydi, ben bir işçi oğlu olarak daha çok çalışarak bu toplumda da başarılı olabileceğimi kanıtlamak istedim'' dedi. 
     
     ELEKTRİK ŞİRKETİ SAHİBİ 
     Sahibi olduğu elektrik şirketinde üçü yarım gün, biri tam gün olmak üzere toplam dört işçi çalıştırdığını belirten Yıldız, geçen yıl 70 bin avro olan cirosunun bu yıl iki misli katlanarak 150 bin avroya çıkacağını söyledi. 
     Yıldız, ''İş hacmimin giderek artması üzerine, çalıştırdığım işçi sayısını da artırmak istiyorum, evimi daha önce büro olarak kullanıyordum, şimdi artık dışarıda yeni bir büro açacağım. Bu ödülü almamın işlerimin daha fazla artmasına yol açacağını düşünüyorum. Daha şimdiden yaşadığım yerde başta belediye başkanı olmak üzere birçok kişi telefonla arayıp beni tebrik etti'' dedi. 
     
     CİDDİ SORUMLULUK 
     Yıldız, kamu ve özel sektörden aldığı ihaleleri, ''ciddiyetle'' ve ''sorumluluk anlayışıyla'' zamanında tamamlamakla tanınıyor. 
     Profesyonel iş hayatı dışında yaşadığı banliyöde sportif ve kültürel faaliyetler düzenleyen bir derneğin kurulmasında önemli rol oynayan Yıldız, gençler için kurulan bilgilendirme merkezinin kuruluş çalışmalarına da destek verdi. 
     Mustafa Yıldız ile birlikte Loisa Benzaid isimli 33 yaşındaki bir kişi de Çalışma Bakanlığı tarafından organize edilen ve Senato tarafından verilen ödüle layık görülmüştü. Yıldız'a, ödülle birlikte toplam 15 bin avro maddi mükafat verildi. 
     Ödül, Fransa'nın sorunlu banliyölerinde, girişimci, yaratıcı ve kabiliyetli gençleri teşvik etmek amacıyla ilk defa 2002 yılında verildi. Ödülleri kazanan gençler, Cumhurbaşkanı Jacques Chirac tarafından cumartesi günü kabul edilmişti. 
     
</TEXT>
</DOC>
