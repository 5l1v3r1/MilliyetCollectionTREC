<DOC>
<DOCNO> 395834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo26.html </URL>
<DATE> 2005/11/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Terim Ülke olarak herkes üzerine düşeni yapmak zorunda 
</HEADLINE>
<TEXT>

     Milli Takımlar Teknik Direktörü Fatih Terim, FIFA Başkanı Sepp Blatter'in açıklamaları ve Türkiye'nin İsviçre maçı nedeniyle ceza alıp almayacağı konusunda, ''Ülke olarak herkes üstüne düşeni en ince ayrıntısına kadar yapmak zorunda. Hep birlikte hareket etmeliyiz'' dedi. 
     Terim, bir televizyon kanalında katıldığı canlı yayında, olaylarda iki tarafın da ''Ben haklıyım, diğeri haksız'' diyemeyeceğini belirterek, ''Türkiye, bu konuda herkesin önyargılı olduğu bir ülke, ancak dostluklarımızı misafirperverliğimizi kimseden esirgemedik' diye konuştu. 
     Terim, şöyle devam etti 
     ''Ülke olarak herkes üstüne düşeni en ince ayrıntısına kadar yapmak zorunda. Siyasilerimize, özellikle basınımıza çok iş düşüyor. Hep beraber hareket edeceğiz. Türkiye'ye karşı zaten önyargı var. Hiçbir şey olmasa bile rakip ülkeler bunu kullanarak kendilerine avantaj elde etmek istiyor. Kurayı çektiğimiz günden bu yana İsviçre basınını takip ederlerse tahrik sayılabilecek birçok done bulunabilir.'' Blatter'in henüz 24 saat geçmeden, bu kadar duygusal bir yaklaşım içinde olmasını beklemediğini anlatan Terim, ''Kasetleri izlemesi lazım, iyi analiz etmesi lazım. Bir ülkenin suçlanması kolay değildir. Soğukkanlı olması lazımdı'' derken, ''Blatter'in İsviçreli oluşu, FIFA ve UEFA'nın İsviçre'de bulunuşu aleyhimize gibi gözüküyor, ama doğru tektir. FIFA ve UEFA adil olacaktır'' diye konuştu. 
     Terim, İsviçre Milli Takımı oyuncusunun maç öncesi kendisinden özür dilediğini de ifade ederek, ''Suçlu olmayan kişi neden özür dilesin'' dedi. 
     
     EMRE ''HERKES BİRBİRİNE DESTEK OLMALI'' 
     Milli Futbolcu Emre Belözoğlu ise herkesin birbirine destek olması gerektiğini belirterek, ''Avrupa'da zaten çok güzel bir imajımız olduğunu söyleyemem. Türkiye üzerinde oynanan çok oyun var. Herkesin birbirine destek olması gereken bir zaman yaşıyoruz'' dedi. 
     Soyunma odası koridorlarında yaşananların maçın stresinden kaynaklandığını belirten Emre, İsviçre halkına karşı saygısızlık yapmadıklarını söyledi. 
     
</TEXT>
</DOC>
