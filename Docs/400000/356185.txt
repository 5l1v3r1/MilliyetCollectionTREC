<DOC>
<DOCNO> 356185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun37.html </URL>
<DATE> 2005/06/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Talabani ABD kendi bilir, isyancılarla görüşmüyoruz 
</HEADLINE>
<TEXT>

     Irak Devlet Başkanı Celal Talabani, Amerikalı yetkililerin Irak'ta direnişçilerle görüşmesinin Irak hükümetini ilgilendirmediğini belirtti. 
     Talabani, İngiltere Büyükelçisi William Patey ve ABD büyükelçiliğinin ''2 numaralı'' ismi David Satterfield'le görüşmesinin ardından yaptığı açıklamada, Irak hükümetinin direnişçilerle yapılan görüşmelerle ilgilenmediğini belirterek, ''Eğer Amerikalılar onlarla görüşüyorlarsa bu onların bileceği iştir. Donald Rumsfeld ABD'nin Savunma bakanıdır, Irak'ın değil'' dedi. 
     Irak'taki çokuluslu gücün Amerikalı komutanı General George Casey, Irak'taki durumun eninde sonunda görüşmeyle ve siyasi sürece dahil olmayla halledileceğini söylemişti. 
     ABD Savunma Bakanı Donald Rumsfeld de direnişçilerle görüşmeleri doğrulamış, bu tip görüşmelerin her zaman olduğunu, Iraklıların, farklı direnişçi unsurlarla ilişkilerine kendilerinin karar vereceğini, Amerikalıların zaman zaman görüşmelere kolaylık sağladığını kaydetmişti. 
     İngiltere Başbakanı Tony Blair de ülkesi ve müttefikleri için Irak'taki direnişçilerle görüşmenin bu ülkede istikrarın sağlanması açısından akıllıca olduğunu belirtmişti. 
     Talabani öte yandan, çokuluslu gücün çekilmesi konusunda bir tarih vermeyi reddederek, ''bu gücün çekilme takviminin, Irak güvenlik güçlerinin gelişim kapasitesine bağlı olduğunu, Irak güçlerinin bu kapasitesinin takvimi belirleyeceğini'' söyledi. 
     
</TEXT>
</DOC>
