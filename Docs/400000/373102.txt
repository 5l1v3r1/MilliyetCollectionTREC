<DOC>
<DOCNO> 373102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko44.html </URL>
<DATE> 2005/08/26/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Tüzmen "Balık çiftliklerinin açığa alınması lazım" 
</HEADLINE>
<TEXT>

     Devlet Bakanı Kürşat Tümen,"Balık çiftliklerinin açığa alınması lazım. Gerekli çalışmanın yapılması için çalışacağım" dedi. 
     Aydın’ın Didim İlçesi’ne ziyarette bulunan Tüzmen, yat gezisine çıktı. 
     Tüzmen, 3 yaşında yüzmeye başladığını, Ankara’daki Bakanlık görevi nedeniyle denize fazla giremediğini belirterek şunları kaydetti 
     "Bu aralar programların ardından, bir su birikintisi bulursam hemen içine giriyorum. Tabii Türkiye’nin Ege, Akdeniz ve Karadeniz’i harika. Böyle bir ülkede yaşadığı için en çok mutlu olan insanlardan biriyim. Gerek Türkiye, gerekse yurt dışındaki bütün denizlerde dalış yaptım. Türkiye’deki kadar güzel deniz dünyanın hiçbir ülkesinde bulunmuyor." Bakan Tüzmen, bugüne kadar dalış esnasında zaman zaman sorunlar yaşadığını, bunları tecrübe ve soğukkanlılık ile atlattığını ve 3 yıl önce Didim’deki bir tekne kazasında ciddi şekilde yara aldığını söyledi. 
     Bakan olduktan sonra, elinden geldiği kadar normal yaşantısını sürdürmeye çalıştığını, makamların geçici olduğunu geçmişte gördüğünü ve bu nedenle hayattan kopmamaya çalıştığını belirten Bakan Tüzmen, sözlerini şöyle sürdürdü 
     "Suyun altı dinlendiğim tek yer. Çünkü orada konsantre olmaya mecbursunuz. Telefon, cep telefonu ve diğer cihazlar sizi rahatsız etmiyor. Suyun altında tam bir sessizlik var. Bu sessizlik insanlara bir soğukkanlılık verir. Denizle uğraşan insanlar genellikle sessiz insanlardır ve çevrelerini çok iyi izlerler. Deniz bir kültürdür. Ve denizle uğraşan bütün insanların bu kültürle yoğrulduklarını görürsünüz." Tekne yolculuğunun ardında Çamlık koyunda eski milli yüzücü Hasan Genç, Dalış öğretmeni Mehmet Nebol, Tekne sahibi Hicri Keçeci ile dalış yapan Bakan Tüzmen, su altında yaklaşık 45 dakika kaldı. 
     Dalışın ardından, 14 yıldır bu koyda denize girdiğini, denizin balık çiftliklerinde balıklara atılan yemlerin içindeki kepekler nedeniyle kirlenmiş olduğunu fark ettiğini belirten Bakan Tüzmen, "Deniz önceden çok temizdi. Şimdi çok kirlenmiş. Balık çiftliklerinin açığa alınması lazım. Gerekli çalışmanın yapılması için çalışacağım"dedi. 
     
</TEXT>
</DOC>
