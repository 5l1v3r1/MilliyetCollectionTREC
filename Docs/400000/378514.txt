<DOC>
<DOCNO> 378514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/ekonomi/eko07.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gücümüzü halkla paylaşacağız' 
</HEADLINE>
<TEXT>


EKONOMİ SERVİSİ 

Özel kanun ile 1954'te kurulan ve sahibi Vakıflar olan Vakıfbank, hisselerinin yüzde 21.89'unu halka açmaya hazırlanıyor. 
Bu yılın ilk yarısındaki 202 milyon dolar net kar elde eden Vakıfbank'ın Yönetim Kurulu Başkanı Yusuf Beyazıt, bankanın halka arzla gücünü halkla paylaşmaya karar verdiğini belirterek, bankacılık sektöründe iki basamak yükselerek ilk beşe yerleşmelerini "Artık süper ligte bankacılık yapacağız" şeklinde değerlendirdi. 
Bankanın 2005 yılı ilk altı aylık sonuçlarının açıklandığı basın toplantısına Vakıfbank Genel Müdürü Bilal Karaman birlikte katılan Beyazıt, basın mensuplarının yabancı bankaların Türk bankalarına olan ilgilerine ilişkin sorularını yanıtlarken şöyle konuştu 

'Yabancı endişemiz yok' 
"Yabancı ortaklık veya işbirliği her banka yönetiminin kendi içinde aldığı kararlardır. Bizim bu yönde aldığımız bir karar yok. Ancak, yabancı bankaların güçlerinden ve deneyimlerinden yararlanmaya da karşı değiliz. Biz Vakıfbank olarak şu anda halka arza ilişkin bir karar aldık. Öncelikli hedefimiz bunu başarılı bir şekilde gerçekleştirmektir. Kendi gücümüze ve ülke içindeki etkinliğimize güveniyoruz." 


</TEXT>
</DOC>
