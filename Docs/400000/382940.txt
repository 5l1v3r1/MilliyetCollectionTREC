<DOC>
<DOCNO> 382940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur04.html </URL>
<DATE> 2005/09/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sedat Peker Tahliyemi istiyorum ama olmazsam çok üzülmem 
</HEADLINE>
<TEXT>

     "Kelebek" adı verilen operasyon sonucu açılan davada, Sedat Peker’in de aralarında bulunduğu 71 kişinin yargılanmasına devam edildi. 
     İstanbul 9. Ağır Ceza Mahkemesi’ndeki duruşmaya, tutuklu sanıklar Sedat Peker, ağabeyi Atilla Peker, Ali Binkalkan ve Tuna Erdaş ile 25 tutuksuz sanık katıldı. 
     Duruşmada sorguları yapılan sanıklardan Funda Pepeler, siyaset bilimi konusunda doktora öğrencisi olduğunu, 10 yıl yurtdışında eğitim gördüğünü ve "Türkiye’ye mal olmuş başarıları bulunduğunu" ifade ederek, 2 yıl önce kariyerini ülkesinde sürdürmek ve kızının Türk kültürüne göre yetişmesi için Türkiye’ye döndüğünü söyledi. 
     Sedat Peker’in çocukluk arkadaşı olduğunu, Peker’in kurucusu ve ana sponsoru olduğu "Öztürkler" adlı internet sitesinin hazırlanışında görev aldığını belirten Pepeler, bu nedenle Peker ile aralarında patron-çalışan ilişkisi olduğunu da kaydetti. 
     Sedat Peker’in zaman zaman fikrine başvurmasının doğal olduğunu savunan Pepeler, telefon görüşmelerinde suç unsuru bulunmadığını söyledi. 
     Mehmet Kızılok da Doğubank İşhanı’nda elektronik eşya sattığını, 3 yıldır tanıdığı Sedat Peker’in de parasını ödeyerek kendisinden cep telefonları satın aldığını ifade ederek, "Telefonları nerede kullandığı beni ilgilendirmez. Ben sadece paramı alırım" diye konuştu. 
     Diğer sanıklar da haklarındaki suçlamaları kabul etmediklerini söyledi. 
     
     MÜDAHİL YUSUF ALTAY’IN İFADESİ 
     Şikayeti sorulan müdahil Yusuf Altay ise sanıklardan Atilla Ekser’in firmasına tekstil üzerine fason olarak çalıştığını, Ekser ile uzun yıllardır tanıştıklarını ve aralarında sorun olmadığını anlattı. 
     Bir gazetede çıkan "Ahtapot Operasyonu, Amele Çetesi" başlıklı haberlerde adının geçtiğini, bundan sonra Ekser’in o ayki ödemesini yapmadığını, Ekser’e telefonla ulaşamadığını kaydeden Altay, olay günü Atilla Ekser’in sekreterinin arayarak, Ekser’in kendisini beklediğini söylediğini ifade etti. 
     Ekser’in işyerine gittiğinde burada Atilla Peker ile karşılaştığını, Peker’in kendisini Sedat Peker’in beklediğini söyleyerek zorla Şile’deki bir eve götürdüğünü belirten Altay, Sedat ve Atilla Peker tarafından darp edildiğini kaydetti. 
     Sedat Peker’in, kendisine "Devletin bittiği yerde Sedat Peker başlar, benim başladığım yerde devlet biter. Sen hiç Sedat Peker adaletini duymadın mı " dediğini anlatan Altay, kendisine zorla bazı senetler ve dilekçeler imzalatıldığını söyledi. 
     Sedat Peker ve bazı avukatları tarafından bütün ticari ilişkilerin suça dönüştürüldüğünü, bu nedenle hakkında davalar açıldığını, tutuklanarak konulduğu cezaevinde öldürülmeye çalışıldığını, bunun üzerine talepte bulunarak kendisini Tekirdağ F Tipi Cezaevi’ne naklettirdiğini ve 1.5 yıldır suçsuz yere tutuklu bulunduğunu savunan Altay, "Bu şahıslardan kurtulmak istiyorum. Bunlar bana zulüm yaptılar. Devlete anlatmayayım da kime anlatayım" dedi. 
     
     SEDAT PEKER’İN SAVUNMASI 
     Söz alan Sedat Peker ise müşteki Yusuf Altay’ı tanımadığını ifade ederek, tanımadığı birçok kişinin değişik şekillerde kendisiyle ilişkilendirildiğini söyledi. 
     Emniyetteki sorgusu sırasında kendisine yöneltilen soruları anlayamadığını belirten Peker, "O sırada antidepresan ilaç kullanıyordum. ’Ben iyice kafayı mı sıyırdım, soruları anlayamıyorum’ diye düşündüm, ama avukatım da anlayamıyordu" dedi. 
     Gençlik yıllarında doğru olduğunu düşündüğü konular için şiddet kullanılması gerektiğine inandığını, ancak daha sonra doğru olduğunu düşündüğü şeyleri savunmak için sadece çok paraya ihtiyaç olduğunu gördüğünü söyleyen Peker, "Son 8-10 yıldır evden çıkmıyorum, 10 yıldır zaten lüks bir cezaevinde yaşıyorum, sürekli okuyorum, ismimin başka bir şekilde duyulması için, ama olmadı" diye konuştu. 
     "Mahkeme Heyeti’ndeki değişiklikler nedeniyle tahliye olma şansının bulunmadığını bildiğini" belirten Peker, "Heyecanlı bir şekilde savunma yapıyorum. Çünkü soruşturma aşamasında yaşadıklarımı bir kişiye bile anlatabilirsem tahliye olmuş gibi sevineceğim" dedi. 
     "Bu davadan beraat edeceğini bildiğini" söyleyen Peker, "Tahliyemi istiyorum, ama olmazsam çok üzülmem" diye konuştu. 
     Atilla Peker de Yusuf Altay’ın iddialarını reddederek, "Kendisini rol yapma kabiliyetinden dolayı takdir ediyorum" dedi. 
     Söz alan tutuklu sanıkların avukatları, tahliye talebinde bulundu. 
     Tahliye istemlerini reddeden mahkeme heyeti, eksikliklerin giderilmesi amacıyla duruşmayı erteledi. 
     Sedat Peker, güvenlik nedeniyle savcı ve hakimlerin kullandığı kapıdan çıkarılarak, "Akrep" adı verilen zırhlı araçla adliyeden götürüldü. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, Sedat Peker’in, "çıkar amaçlı suç örgütü kurmak ve yöneticiliğini yapmak", "adam kaldırmak suretiyle gasp", "gaspa teşebbüs", "özel evrakta sahtecilik" ve "tehdit" suçlarından 21.5 ile 62 yıl arasında ağır hapis cezasına çarptırılması isteniyor. 
     Atilla Peker’in "çıkar amaçlı suç örgütüne üye olmak", "adam kaldırmak suretiyle gasp" ve "ruhsatsız silah bulundurmak" suçlarından 23 yıla kadar ağır hapisle cezalandırılması öngörülen iddianamede, sanıklardan Bayram Küçük, Tuncay Ortay, Can Yakarlar ve Yılmaz Turan’ın da "gasp" ve "çıkar amaçlı suç örgütüne üye olmak" suçlarından 13 ile 26’şar yıl arasında ağır hapis cezasına çarptırılması talep ediliyor. 
     İddianamede, avukatlar Çağatay Özdemir, Şirin Berk ve Hakkı Kurtuluş ile bir emniyet amiri, bir başkomiser ve 3 adliye katibinin de aralarında bulunduğu diğer sanıkların da çeşitli suçlardan dolayı 6 ay ile 6 yıl arasında hapis cezalarına çarptırılmaları isteniyor. 
     
</TEXT>
</DOC>
