<DOC>
<DOCNO> 371332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/dunya/adun.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turuncu Devrim' çabuk kirlendi 
</HEADLINE>
<TEXT>


Ukrayna'da 'Turuncu Devrim'in simgelerinden Başbakan Yulya Timoşenko, on binlerce dolar değerindeki kıyafetlerinin hesabını veremedi. Timoşenko yolsuzlukla suçlanıyor 

Cenk Başlamış - Moskova 


Ukrayna'da yolsuzluklara savaş açarak iktidara gelen Devlet Başkanı Viktor Yuşçenko ve ailesinden sonra "Turuncu Devrim"in sembolü Başbakan Yulya Timoşenko 45 da yolsuzluk suçlamalarına hedef olmaya başladı. 
Devrimdeki rolü nedeniyle "Turuncu Prenses" diye anılan Timoşenko, gelirinin kaynağıyla ilgili sorulara yanıt vermekte güçlük çekti. Başbakan'ın gelirini gündeme getiren, Yuşçenko'nun oğluna da yolsuzluk suçlamaları yönelten Ukrainskaya Pravda gazetesi oldu. Gazete, görünümüne her zaman özen gösterdiği bilinen Timoşenko'nun sahip olduğu gelirle ünlü Batılı markaları satın alamayacağı sonucuna vardı. 
Gazete, geçen yıl 12 bin dolar kazandığını ve bankada 178 doları bulunduğunu deklare eden Timoşenko'nun sadece kıyafet ve çantalarının değerinin 31 bin doları aştığını yazdı. Gazetenin hesaplamasına göre, Timoşenko'nun en sevdiği marka olan Louis Vuitton'un etiketini taşıyan bir tayyör ceketi 1750 dolara satılıyor. Başbakan'da bu ceketlerden en az 2 tane bulunduğu biliniyor. Aynı kıyafetin parçası olan eteğin satış fiyatı ise 1050 dolar. Louis Vuitton'a ait palto da 4200 dolar etiket taşıyor. 
En az 2 Louis Vuitton çantaya sahip olduğu bilinen Timoşenko'nun ödemesi gereken fatura 2500 doları geçiyor. Ukrayna Başbakanı'nın sık sık kullandığı Le Talentueux marka çanta ise 2140 dolardan satılıyor. Timoşenko'nun 3300 dolar olan başbakanlık maaşını haziran ayından itibaren almaya başladığı biliniyor. 
Timoşenko, önceki gün düzenlediği basın toplantısında, gelirinin kaynağını soran gazetecilere, "Biraz birikmiş param var" yanıtını verdi. Gazeteciler, geçmişte önemli görevler üstlendiğini söyleyen Başbakan'a servet beyanında bu gelirlere neden yer vermediğini sordu, ancak doyurucu yanıt alamadı. Rusya, Ukrayna Birleşik Enerji Sistemi'nin Müdürü olduğu yıllarda Timoşenko'nun yolsuzluk yaptığını öne sürüyor. 


</TEXT>
</DOC>
