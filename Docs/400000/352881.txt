<DOC>
<DOCNO> 352881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun33.html </URL>
<DATE> 2005/06/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Almanya'da Ermeni soykırımı iddialarını karşı yürüyüş yapılacak 
</HEADLINE>
<TEXT>

     Almanya'nın başkenti Berlin'de, 19 Haziran Pazar günü Ermeni soykırımı iddialarına karşı yürüyüş yapılacak. 
     Berlin Türk Cemaati TGB tarafından yapılan açıklamada, yürüyüşün, Ermeni soykırımı iddialarını ve Almanya federal meclisinde tarihin siyasallaştırılmasını protesto etmek amacıyla düzenleneceği bildirildi. 
     Yürüyüş, 19 Haziran'da TSİ 13.00'da Adenauarplatz adlı meydanda başlayacak ve ''yıkık kilise'' olarak bilinen Gedaechtniskirche'nin bulunduğu meydana kadar sürecek. 
     TGB, yürüyüşün ''Yeter artık Bayrağını kap da gel. Türkler tek yürek, tek ses'' sloganıyla yapılacağını, yürüyüşte Türk bayrağından başka hiçbir görüşü temsil eden bayrak ya da flama taşınmayacağını açıkladı. Ayrıca yürüyüşte kullanılacak sloganların, yürüyüş komitesi tarafından tespit edileceği bildirildi. 
     
     SÖZDE SOYKIRIM KARARINA TEPKİ 
     Öte yandan Almanya Türk Toplumu TGD , dün federal mecliste oybirliğiyle kabul edilen sözde soykırım kararına tepki gösterdi. 
     TGD tarafından yayımlanan basın açıklamasında, federal mecliste bu konuda yapılan tartışmalarda olayların hep Ermenilerin anlatım şekliyle dile getirildiği belirtilerek, ''Türkiye'de hiç kimsenin Ermenilerin tehciri sırasında meydana gelen ve Osmanlı devletinin eksikliklerinden kaynaklanan acı olayları inkar etmediği, ancak madalyonun diğer yüzünün de ele alınması gerektiği'' kaydedildi. 
     ''Hiç kimsenin, yaklaşık 800 yıl boyunca barışçı bir şekilde bir arada yaşayan Türkler ile Ermenilerin birbirlerini karşılıklı olarak öldürmelerinin nedenleri üzerinde durmadığına'' dikkat çekilen açıklamada, ''Türklerin sadece vahşi insanlar, Ermenilerin ise sadece kurban olarak gösterilmesine karşı çıkıldığı'' belirtildi. 
     Balkanlar'da Müslümanlara yönelik katliamların ve sürgünlerin hiç dile getirilmediğine işaret edilen açıklamada, ''amacın, tarihteki çatışmaların bir kültürler çatışmasına dönüştürülerek iç siyaset için kullanılması olduğu'' kaydedildi. 
     ''Osmanlı arşivlerinde bir soykırımın ya da insanlık suçunun ispatlanamadığı'' belirtilen açıklamada, Başbakan Recep Tayyip Erdoğan'ın da, Ermenistan Devlet Başkanı Robert Koçaryan'a bir mektup göndererek bağımsız bir komisyon kurulmasını önerdiği hatırlatıldı. 
     TGD'nin de tüm arşivlerin açılmasını önerdiği, ancak bunun henüz Ermeniler tarafından kabul edilmediği ifade edilen açıklamada, ''ABD Başkanı George Bush'un bile Koçaryan'a Erdoğan'ın çağrısını kabul etmesini önerdiği'' kaydedildi. 
     ''Alman meclisinin de bu çağrılara katılmak yerine, para ve terörle yönetilen bazı Ermeni çevrelerin tek taraflı nefret propagandalarına kapıldığı'' belirtilen açıklamada, TGD'nin federal meclisin kararını kınadığı ve bu kararın Alman-Türk ilişkilerine vereceği zarardan meclisin sorumlu olduğu ifade edildi. 
     Almanya'da yaşayan Türklere de itidalli davranmaları çağrısında bulunulan açıklamada, ''ne tür karar alınırsa alınsın tarihin çarpıtılamayacağı'' bildirildi. 
     
     ERMENİLERLE İLGİLİ KİTABA TEPKİ 
     Berlin Türk Cemaati TGB tarafından Berlin eyaletinin uyum ve göç sorumlusu Günter Piening'e gönderilen mektupta, Piening tarafından hazırlatılan ''Berlin'deki Ermeniler-Berlin ve Ermenistan'' adlı kitabın yayımlanmasına tepki gösterildi. 
     Piening'in ''bazı tutucu ve milliyetçi çevrelerin sözde Ermeni soykırımını tabu haline getirdikleri'' yolundaki sözleri eleştirilen mektupta, ''bu sözlerin Piening'in olaylarla ilgili ne kadar yetersiz bilgisi bulunduğunu gösterdiği'' ifade edildi. 
     Bunun yanlış bir tutum olduğuna dikkat çekilen açıklamada, hiçbir yerde sözde Ermeni soykırımının somut şekilde ispatlanmadığı, bu nedenle Piening'in dairesinin tek taraflı hareket ettiği kaydedildi. 
     ''Hiç kimsenin meydana gelen olayları tabu haline getirmek istemediği, sadece gerçeklerin gün ışığına çıkartılmasını istedikleri'' belirtilen açıklamada, TGB'nin önyargılara karşı mücadele ettiğine, tüm ülkelerdeki tarihi arşivler değerlendirilmeden bu konuda yapılacak açıklamaların objektiflikten uzak olacağına dikkat çekildi. 
     Açıklamada, Piening'in hatalarını kabul etmesi ve bunu resmen açıklaması da istendi. 
     
</TEXT>
</DOC>
