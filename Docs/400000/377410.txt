<DOC>
<DOCNO> 377410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/dunya/axdun02.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye federasyona karşı değil' 
</HEADLINE>
<TEXT>


İHSAN DÖRTKARDEŞ DHA 


Irak Devlet Başkanı Celal Talabani, resmi temaslar için gittiği Washington'da "Türkiye'nin federal Irak'ı desteklediğini" öne sürdü. 
Amerika'nın Sesi Radyosu'nda basın toplantısı yapan Celal Talabani, radyonun Türkçe servisinin sorularını yanıtlarken, Başbakan Recep Tayyip Erdoğan'ın, Federal Irak'ın "Iraklıların kendi seçimi olduğu" yönünde kendilerine sözlü güvence verdiğini öne sürdü. 

PKK büyük hata yapıyor 
Talabani, PKK konusunda şöyle konuştu "Irak ilke olarak, kendi topraklarında yabancı silahlı güçlerin kalmasına izin vermiyor. Bu bağlamda herkesten ülkeyi terk etmesini istiyoruz. PKK'ya destek vermiyoruz ve bu örgütün Türkiye'ye karşı silahlı çatışmaları yeniden başlatarak büyük bir hata işlediğine inanıyoruz. Bu durum ancak Kürtlerin düşmanlarının işine gelir. Mücadelelerin siyasi ve barışçıl zeminlere taşınmasının zamanının geldiğine inanıyoruz. PKK'nın yaptığı, ne Türkiye'deki, ne de Irak'taki Kürtlerin çıkarınadır." 
Irak Devlet Başkanı, Kerkük konusundaki soruyu şöyle yanıtladı 
"Geçici Anayasa'nın 58. maddesine ve anayasa taslağına göre, önce durumun normalleştirilmesi gerekiyor. Saddam dönemindeki Araplaştırma politikası sonucu Kerkük'e yerleştirilenlerse ayrılmalı veya onların Kerkük'ün geleceğini etkilememeleri sağlanmalı. Normal hale geldikten sonra, 2007 yılının sonunda Kerküklüler sandık başına gidecek. Geleceklerine kendileri karar verecekler. Kürt Federasyonuna mı, yoksa Batı Federasyonuna mı katılmayı yoksa kendi başlarına kalmayı mı tercih edecekler Bu tercih onların." 
Talabani'nin, "Başbakan Erdoğan, Federal Irak'a karşı değil" sözleri üzerine, bir soruyu yanıtlayan Başbakanlık Sözcüsü Akif Beki, "Başbakan'ın bu tür bir mesajı ve ifadesi olmamıştır" dedi. 


</TEXT>
</DOC>
