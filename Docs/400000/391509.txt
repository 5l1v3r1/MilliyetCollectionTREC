<DOC>
<DOCNO> 391509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur16.html </URL>
<DATE> 2005/11/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ankara ve İstanbul'da doğalgaza zam 
</HEADLINE>
<TEXT>

     BOTAŞ’ın, doğalgaz metreküp satış fiyatını artırmasının ardından Ankara’da doğalgazın metreküp satış fiyatı 468 bin 946 liradan 492 bin 485 liraya yükseldi. 
     Ankara Büyükşehir Belediyesi yetkililerinden alınan bilgiye göre, BOTAŞ’ın doğalgaza zam yapmasının ardından gaz satışını 50 milyon lira ile sınırlayan EGO, bu sabahtan itibaren doğalgazı, metreküp fiyatını 468 bin 946 TL’den 492 bin 485 TL’ye yükselterek satmaya başladı. 
     Yetkililer, BOTAŞ’ın, EGO’ya verdiği doğalgazın metreküpünü 5.78 oranında artırmasına rağmen EGO’nun bu zammı 5.02 olarak yansıttığını ifade ettiler. 
     
     İSTANBUL'DA DA FİYATLAR ARTTI 

     İGDAŞ’tan alınan bilgiye göre, BOTAŞ tarafından doğalgaza yapılan yüzde 5 zam oranı, şirket tarafından bugünden geçerli olmak üzere fiyat tarifesine yansıtıldı. 
     Yeni tarife uyarınca İstanbul’da 1 metreküp doğalgazın fiyatı KDV hariç 399 bin 411 liradan 419 bin 375 liraya, yüzde 18 KDV dahil fiyatı da 471 bin 305 liradan 494 bin 863 liraya çıktı. 
     
     CHP'Lİ ATEŞ TEPKİ GÖSTERDİ 

     CHP Ankara Milletvekili Yılmaz Ateş, Ankara ve İstanbul’da doğalgaza yapılan zamma tepki göstererek, "Dolar ve euronun son bir yıldır düşüş göstermesine rağmen, petrol fiyat artışını zamma gerekçe göstermek, halkı aldatmaya yöneliktir" dedi. 
     CHP Ankara Milletvekili Yılmaz Ateş, bir yazılı açıklama yaparak, ağır kış şartlarının yaklaştığı bir dönemde doğalgaza İstanbul’da yüzde 5, Ankara’da yüzde 5.02 oranında zam yapılmasının insafsızlık olduğunu bildirdi. 
     Ateş, hükümetin halka bayram müjdesi olarak verdiği bu zammın, uyguladığı ekonomi politikalarına, enflasyon hedefine inanmadığının da bir göstergesi olduğunu kaydetti. 
     Ateş, "Hele hele Başkent Ankara’da uygulanan yüzde 5.02 oranındaki doğalgaz zammı, tüm Türkiye’de ulaşım, su ve doğalgaz gibi temel ihtiyaçlarını en pahalı kullanan Ankaralılara yapılan en büyük haksızlıktır. Bu zam Ankaralıları sadece soğuğa değil, açlığa ve sefalete mahkum etmektir" dedi. 
     Yılmaz, insafla bağdaştırılamayan bu zammı halka reva gören hükümete başta Ankaralılar olmak üzere vatandaşların zamanı geldiğinde gereken yanıtı vereceğini de vurguladı. 
     
</TEXT>
</DOC>
