<DOC>
<DOCNO> 363074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko26.html </URL>
<DATE> 2005/07/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sabancı, yeni ürünü Saka Meyveli'yi pazara sundu... 
</HEADLINE>
<TEXT>

     Saka markasıyla 2004 yılında içecek pazarına yeniden giriş yapan Sabancı Grubu, 7 değişik çeşitteki mineralli gazlı içecek Saka Meyveli'yi pazara sundu. 
     GıdaSA İçecek Genel Müdürü Adnan Erem yeni ürünün tanıtımı amacıyla düzenlenen basın toplantısında yaptığı konuşmada, gelecek planlarını AB normlarına tam uygunluk ilkeleri altında tasarladıklarını söyledi. 
     Erem, Saka'nın Türkiye'nin ilk doğal mineralli suyu olmak için Sağlık Bakanlığı'na başvuran ilk marka olduğunu belirtti. 
     Saka markasıyla girdikleri damacana su pazarında İstanbul'da en büyük ikinci oyuncu olma hedeflerine ulaştıklarını ifade eden Erem, Deren markasıyla girdikleri çay işinde de Türk tüketicisinin beğenisini kazandıklarını anlattı. 
     Adnan Erem, ''GıdaSA uzmanlığındaki yeni ürünümüz de içecek sektörünün hızla büyüdüğü ülkemize yeni bir armağan'' dedi. 
     Toplantının ardından gazetecilerin sorularını yanıtlayan Erem, Sakarya Hendek'teki gıda üssünde üretilen yeni içecek ile ilgili yaklaşık 8 milyon dolarlık yatırım yaptıklarını bildirdi. 
     Erem, 25 milyon dolara mal olan Hendek'teki gıda üssünün yaklaşık bir ay sonra Başbakan Recep Tayyip Erdoğan tarafından açılacağını da kaydetti. 
     
     ''DAMACANALARIN YARISI KAÇAK'' 
     Büyükşehirler dışında da büyüyen Türk damacana pazarının 5 milyar litre ile dünyanın büyük damacana pazarlarından biri haline geldiğini, bu sene pet su pazarının 1 milyar litre, aromalı pazarının 50 bin ton olmasını beklediklerini ifade eden Erem, şunları belirtti 
     ''Bu sene girdiğimiz çay kategorisi, dünyanın kişi başına en fazla tüketimi olan büyüklüğe ulaştı. Bizim de girmemizle siyah çay pazarı büyümeye başladı. Damacanada koyduğumuz hedef İstanbul'da en büyük 2 markadan bir olmaktı, bunu sağladık. Pet su işinde de pazarının yüzde 15'ine sahip olarak yılı tamamlayacağız. Saka aromalı diye bahsettiğimiz aromalı, gazlı, mineralli maden suyu ürününde de önümüzdeki 3 yılda yüzde 35-40 pazar payı ve pazar liderliği hedefliyoruz. Çay işinde de iddiamız, 5 yıl içinde Türkiye'de her harcanan 3 liranın 1 lirası Deren Çay'a gidecek.'' Başka bir soru üzerine de Erem, AB uyum süreci ile birlikte damacana pazarında belirli konsolidasyonlar beklediklerini, kalite standartları nedeniyle uzun dönemli yaşayamayacak firmalar olduğunu söyledi. 
     Erem, Türkiye'de halen damacanaların yarısının kaçak doldurulduğunu, burada haksız rekabet dışında hiç bir sorunları bulunmadığını belirtti. 
     Kaçak çay girişi ile ilgili olarak da Erem, yüksek vergi oranları olan her yerde kaçak bulunduğunu, çayın da bunlardan bir tanesi olduğunu ifade ederek, ''Bunun çok sürdürülebilir olduğunu düşünmüyoruz. Dünyadaki en pahalı çayı tüketen toplumlardan bir tanesiyiz. Hammadde olarak kullandığımız çay dünya piyasalarına göre pahalı, bu nedenle de tüketiciler çayı pahalı içiyor'' dedi. 
     
</TEXT>
</DOC>
