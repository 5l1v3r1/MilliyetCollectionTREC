<DOC>
<DOCNO> 362234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/dunya/axdun02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturyalı Bakan, Türkiye'ye cephe aldı 
</HEADLINE>
<TEXT>


Maliye Bakanı Karl-Heinz Grasser, Türkiye'nin Avrupa Birliği üyeliğinin gerçekçi bir teklif olmadığını göstermek için çabalayacağını açıkladı 

DIŞ HABERLER SERVİSİ 


Avusturya Maliye Bakanı Karl-Heinz Grasser, Financial Times gazetesine verdiği demeçte, Türkiye'nin Avrupa Birliği AB üyeliğinin gerçekçi bir teklif olmadığını savunarak, "Türkiye ile AB'ye tam üyelik için müzakere yapmak yanlış olur" dedi. 
Der Standard gazetesine de konuşan Grasser, Türkiye ile müzakere kararını, "Avrupa entegrasyon politikasının büyük bir hatası" olarak niteledi. Grasser, "Türkiye'nin AB üyeliğinin gerçekçi bir teklif olmadığını göstermek için çabalayacağını" da söyledi. "Hırvatistan ve diğer Balkan ülkeleri kısa zamanda AB'ye girmeyi Türkiye'den daha fazla hak ediyor" diyen Bakan, "Türkiye ile AB'ye tam üyelik için müzakere yapmak yanlış olur" ifadesini kullandı. 

'AB ders almalı' 
Hollanda ve Fransa'da AB Anayasası referandumlarından "hayır" sonucu çıkmasına da değinen Grasser, AB'nin bu sonuçlardan ders alması ve seçmenlerin endişelerine kulak vermesi gerektiğini belirtti. Avusturyalı Bakan, "İnsanlara, 'Türkiye'nin üyeliğini istiyor musunuz ' diye sorarsanız, eminim, 'hayır' cevabını alırsınız" diye konuştu. 
Financial Times, Müzakere Çerçeve Belgesi'nin 25 AB ülkesi tarafından da onaylanması gerektiği göz önüne alındığında Grasser'ın sözlerinin öneminin ortaya çıktığını belirtti. 
Grasser, Der Standard'daki demecinde de, "Türkiye'nin ekonomik, sosyopolitik ve insan hakları kriterlerini yerine getirmediğini" iddia etti. AB'nin Türkiye ile müzakerelerin ucunu açık tutmasını, "Avusturya'nın başarısı" olarak nitelendiren Grasser, "Ancak ben müzakerelerin tamamen ertelenmesinden yanayım" dedi. 


</TEXT>
</DOC>
