<DOC>
<DOCNO> 376332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun12.html </URL>
<DATE> 2005/09/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İspanya Ulla’da Türkiye’yi suçladı 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
İSPANYOL hükümeti, İskenderun Körfezi’nde tam bir yıl önce batan Ulla gemisinde bulunan zehirli atıkların hala çıkartılamamış olmasının sorumlusunun Türkiye olduğunu öne sürdü. İspanyol Çevre Bakanlığı yetkilileri yaptıkları açıklamalarda, "Türk yetkililer bu atıkların İspanya’ya geri gönderilmesini istemiyor. Zehirli atıklar halen orada bekliyorsa, bunun sorumlusu Türk Çevre Bakanlığı’dır" dedi. 
     Türk Çevre Bakanlığı’nın geminin batısından sonra başlattığı ’hassasiyetin’ devamını getiremediğini savunan İspanyol yetkililer, bu zehirli atığın halen Türk karasuları içinde olmasının tek sebebinin Türk bürokrasinin yavaş işlemesi olduğunu vurguladı. 
     Türkiye’ye zehirli atıkların çıkartılması ve İspanya’ya geri getirilmesi hususlarında her türlü teknik ve ekonomik kolaylıkları sağladıklarını iddia eden İspanyol Çevre Bakanlığı, Türkiye’ye geçen haziran ayında teknik bir heyetin gönderildiğini, burada yapılan inceleme sonucunda zehirli atığın çıkartılması konusunda her türlü görüş birliğine varılmasına rağmen, bu kararın Türk yetkililerin yavaşlığından icraata konulamadığını savundu. 
     Toksik atık yüklü İspanya bandıralı ’MV Ulla’, ’toz kömür’ olarak belirtilen yükü Cezayir’e boşaltamayınca 2000 yılının mart ayında giriş yaptığı İskenderun Limanı’nda bekletilmeye başlanmıştı. Yapılan incelemelerde, yükün ’termik santral baca kurumlarının oluşturduğu tehlikeli toksik atık’ olduğu tespit edilince, gemi mühürlenmişti. Ulla ile ilgili hukuki süreç devam ederken gemi 6 Eylül 2004’te İskenderun Körfezi’nde batmıştı. 
     
</TEXT>
</DOC>
