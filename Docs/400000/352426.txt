<DOC>
<DOCNO> 352426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/aspo.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıldırtan kaçış 
</HEADLINE>
<TEXT>


Ribery'nin Marsilya Kulübü'ne transferini dün ilk kez duyuran Fransız internet siteleri oldu. Genç yıldızın parası ödenmediği için serbest kaldığı ve 4 yıllık imza attığı ileri sürüldü. Bu haber Galatasaray Yönetimi'ni şaşkına çevirdi. Sarı-Kırmızılılar ödemelerin yapıldığını iddia etti. Marsilya, Ribery'nin formalı resimlerini yayınlayınca, camia yönetime adeta ateş püskürdü 

MİNE G. KIRIKKANAT PARİS 


Galatasaray camiası, Frank Ribery'nin dün Marsilya ile sözleşme yaptığının açıklanması üzerine büyük şok yaşadı. Le Parisien ve L'equipe gazeteleri dün internet sitelerine, Ribery'nin yeniden ülkesine döndüğünü ve Marsilya ile anlaştığını yazdı. Haberin içeriğinde, Galatasaray'ın şubat ayından bu yana ödeme yapmadığı iddia edilirken, "Ribery'nin bayan avukatı Patricia Moyersoen, müvekkilinin Galatasaray'la anlaşmasını 'haklı sportif gerekçe'siyle iptal etmesini sağladı. FIFA'nın anlaşmayı geçersiz sayması beklenmiyor, çünkü uluslararası kurallara göre üç ay ödeme yapılmayan sporcu serbest sayılıyor" ifadeleri kullanıldı. Marsilya'nın Ribery için FIFA'dan da onay aldığı ileri sürülüyor. 
Bu açıklamalar Galatasaray Yönetimi'ni şaşkına uğrattı. Sarı - Kırmızılılar karşı atağa geçerek, "Kulübümüzün futbolcuya yaptığı ödemelerde kontratının iptalini gerektirecek bir gecikme olmamıştır. Bu husus Ribery'nin şahsen imzaladığı ibranameden ve banka dekontlarının tarihlerinden kolayca anlaşılmaktadır" açıklamasını yaptı. Galatasaray cephesi, Ribery'nin, ayrılması durumunda 10 milyon Euro tazminat ödemesi gerektiğini bildirdi. Bülent Tulun, "Ribery'yi kandırmışlar. Açığımız yok, borcumuz da yok" dedi. 
Bu arada Galatasaray'ın tüm futbolculara yaptığı gibi Ribery'ye de, "Kulüpten hiçbir alacağım yoktur" diye kağıt imzalattığı ve FIFA'da açılacak davada bu belgeye güvendiği ifade edildi. Fakat yönetimin bu imzaya rağmen yatırılması gereken parayı 1 gün geciktirdiği iddia edildi. Ribery'nin avukatının da bu 24 saatlik rötarı değerlendirdiği öne sürüldü. Rakamın ise 200 bin dolar olduğu söylentileri kulaktan kulağa dolaşmaya başladı. 
Marsilya Kulübü de açıklamaların 1-2 saat sonrasında resmi internet sitesinden Ribery ile 4 yıllık sözleşme imzalandığını ilan etti ve yıldız futbolcunun formalı resimlerine yer verdi. Ribery, "Marsilya'ya geldiğim için çok mutluyum" yorumunu yaptı. Fotoğrafların yayınlanmasının ardından Galatasaray camiası ayağa kalktı. Taraftarlar forumlarda yönetime ateş püskürdü ve Ribery'nin gitmesi durumunda Canaydın ve ekibinin istifa etmesi gerektiğini savundu. 
Bu arada Marsilya'nın, Galatasaray'ın gözdesi Arjantinli Gallardo'nun da peşinde olduğu iddia edildi. 

Galatasaray Karnesi Oynadığı maç 18 Oynadığı dakika 1223 Attığı gol 1 Asist 4 Sarı kart 1 

Sıra şimdi Mondi'de mi 

ERHAN TELLİ 

Galatasaray'ın dün yaşadığı Ribery şokunun ardından bu kez Mondragon'dan gelen sert mesajla sarsıldığı ileri sürüldü. Kolombiyalı file bekçisinin, Sarı - Kırmızılı yöneticilerle telefonla görüşerek, geçen sezon 900 bin dolara indirilen ücretinin yeniden 1 milyon 300 bin dolara yükseltilmesini talep ettiği bildirildi. Mondragon'un, "Aksi takdirde beni isteyen İngiliz kulüplerinden biriyle anlaşacağım" diye eklediği öğrenildi. 
Yönetimin, kalecisinden gelen bu rest üzerine sözleşmesindeki 5 milyon dolarlık bonservis ücretini devreye sokmayı, hatta fiyatı 10 milyona yükseltmeyi düşündüğü iddia edildi. Everton'un da, Mondi için en fazla 2.5 milyon Dolar vereceği belirtildi. 


</TEXT>
</DOC>
