<DOC>
<DOCNO> 379449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo10.html </URL>
<DATE> 2005/09/18/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Derbide birbirinden ilginç pankartlar, Fenerli taraftarlar tribünde 
</HEADLINE>
<TEXT>

     Turkcell Süper Ligi'nde Beşiktaş ile Fenerbahçe arasında yapılan sezonun ilk derbi maçında, BJK İnönü Stadı siyah-beyaz renklere büründü. 
     Sezon başında yapılan anlaşma uyarınca dev maçta BJK İnönü Stadı'nın tribünlerinde Fenerbahçe taraftarı yer almadı. 
     Siyah-beyazlı taraftarlar, 32 bin koltuk kapasiteli statlarını tamamıyla doldururlarken, maç öncesinde tezahüratlar ve tribün şovlarıyla da renkli görüntüler oluşturdular. 
     
     BİRBİRİNDEN İLGİNÇ PANKARTLAR 

     Derbi maçta Beşiktaş tribünlerinde asılan ilginç bir pankart dikkati çekti. 
     Yeni açık tribününe asılan pankartta "Gamzem beni affet. Benimle evlenir misin Umudun" yazısı yer aldı. 
     Bu arada Beşiktaş tribünlerinde açılan, "Bu alemde 2 büyük var Beşiktaş ve 70'lik rakı" pankartı alkış aldı. 
     Taraftarların açtıkları pankartlar arasında "Keşke hep Fener ile oynasak", "3 avans, 4'te biter", "Hepimiz kapıcıyız" yazıları dikkati çekti. 
     
     FENERBAHÇELİ TARAFTARLAR GERGİNLİK YAŞATTI 

     Fenerbahçeli bir grup taraftar, maçta kendilerine yer ayrılmamasına karşın bilet temin ederek, karşılaşmayı topluca izlemeyi denedi. 
     Eski açık tribünde rakip takım taraftarına ayrılan bölümde yer alan yaklaşık 150 kişilik grup, maç başlamadan önce Beşiktaş lehine tezahürat yaparak renklerini belli etmedi. Ancak bu grup, maçın başlmasıyla birlikte hep beraber üstlerindeki giysilerini çıkarıp, Fenerbahçe lehine bağırınca olaylar çıktı. Beşiktaş taraftarlarının büyük tepkisine neden olan olay üzerine devreye giren polis, Fenerbahçeliler'i tribünden çıkardı. Bu sırada Fenerbahçeliler'in üzerine yabancı madde atılırken, Beşiktaş taraftarı ise maçı protokol tribününde izleyen İstanbul Valisi Muammer Güler'e yönelik, "vali istifa" diye uzun süre tempo tuttu. Beşiktaşlı yöneticiler protostoyu engellemeye çalışırken, vali Güler'in de bazı taraftarlarla diyaloğa girdiği gözlendi. 
     Beşiktaşlı taraftarlar ayrıca, Fenerbahçe Kulübü Başkanı Aziz Yıldırım'a da küfürlü tezühürat yaparken, numaralı tribünde Fenerbahçe forması giydirilmiş "şişme kadın" dolaştırdılar. 
     
     BEŞİKTAŞ'TA AILTON VE TAYFUR İLK 11'DE 

     Beşiktaş'ta, sakatlığı nedeniyle Malmö FF maçında forma giyemeyen Ailton ile Adem, Fenerbahçe karşısında ilk 11'de sahaya çıktı. 
     Teknik direktör Rıza Çalımbay, menajer-kaptan Tayfur'u da ilk haftadaki Kayseri Erciyesspor maçının ardından ilk 11'de sahaya sürerken, Malmö FF maçında yedek oturan Youla da Ahmet Dursun'un yerine ilk 11'de sahaya çıktı, Ahmed Hassan ise uzun süre sonra yedek soyundu. 
     Siyah-beyazlılarda Murat, Ahmet Dursun, Çağdaş, Ali Tandoğan, İbrahim Akın, İbrahim Üzülmez ve Ahmed Hassan yedekler arasında yer aldı. 
     
     FENERBAHÇE'DE APPIAH OYNUYOR 

     Fenerbahçe'de, teknik direktör Christoph Daum, Beşiktaş maçında, Avrupa Şampiyonlar Ligi'nde AC Milan karşısına sürdüğü ilk 11 kişilik kadroya görev verdi. 
     AC Milan maçında sakatlanan ve derbide oynayıp oynamayacağı son güne dek belli olmayan Appiah, Beşiktaş'a karşı takımdaki yerini alarak sarı-lacivertli formayla ilk derbi maçına çıktı. 
     Daum, kaledeki tercihini yine Volkan'dan yana kullanırken, sakatlığı geçen Rüştü yedekler arasında yer alarak, bu sezon ilk kez bir maçta 18 kişilik kadroya dahil oldu. 
     Ligin 2. haftasındaki Diyarbakırspor maçında gördüğü kırmızı kartla 3 maç cezalandırılan Tuncay, ligde geçen hafta Ankaraspor maçında cezasını tamamlayarak derbide sahaya çıktı. 
     Fenerbahçe'de ayrıca, sakatlığı nedeniyle Zafer Biryol maç kadrosuna alınmazken, uzun bir sakatlık dönemi geçiren Servet ise yedek soyundu. Futbol Federasyonu Tahkim Kurulu'nun lisansına verdiği vize işlemini askıya aldığı Deniz de maç kadrosunda yer almadı. 
     
     BAKANLAR MAÇTA 

     Beşiktaş ile Fenerbahçe arasındaki derbi maçı bazı bakanlar da izledi. 
     Milli Eğitim Bakanı Hüseyin Çelik ile Çalışma ve Sosyal Güvenlik Bakanı Murat Başesgioğlu da protokol tribünündeki yerlerini alırlarken, Fenerbahçe Kulübü Başkanı Aziz Yıldırım, derbi maç için BJK İnönü Stadı'na gelmedi. 
     Maç öncesinde Beşiktaş formalı 2 küçük çocuk, Yıldırım Demirören ile Fenerbahçe Kulübü İkinci Başkanı Nihat Özdemir'e çiçek verdi. 
     
     İLK HEYECAN 

     Beşiktaş ile Fenerbahçe arasında yapılan sezonun ilk derbi maçında 2 takımda da bazı futbolcular ilk kez derbi heyecanı yaşadı. 
     Beşiktaş'ta Kleberson, Ailton, Adem ve Youla, Fenerbahçe'de ise Appiah, ilk kez bir Beşiktaş-Fenerbahçe derbisinde forma giydi. 
     
     GÜVENLİK ÖNLEMLERİ 

     Derbi maç için güvenlik güçleri, Fenerbahçe taraftarlarının stada alınmayacak olmasına karşın geniş güvenlik önlemleri aldı. 
     Polis, stat çevresinde olağanüstü güvenlik önlemleri alırken, maç öncesinde bazı kişilerin karaborsa bilet sattığı gözlendi. 
     
     DEMİRÖREN'DEN KANDİL KUTLAMASI 

     Beşiktaş Kulübü Başkanı Yıldırım Demirören, Türk ulusu ve Beşiktaş camiasının Berat Kandili'ni kutladı. 
     Demirören, siyah-beyazlı kulübün resmi internet sitesinde yer alan kutlama mesajında, "Müslüman aleminin bu önemli gününde Türk milletinin ve camiamızın Berat Kandili'ni kutlar, tüm camiamızın ve spor dünyasının dostluk ve kardeşlik içerisinde olmasını dilerim" görüşlerine yer verdi. 
     
     MEDYADAN BÜYÜK İLGİ 

     Sezonun ilk derbisine medya da büyük ilgi gösterdi. 
     BJK İnönü Stadı'ndaki dev maçta, 1'i Japon olmak üzere yaklaşık 230 gazeteci görev yapıyor. 
     Karşılaşmanın hakemi Fırat Aydınus, başlama düdüğünü çalmadan önce dua okudu. 
     
</TEXT>
</DOC>
