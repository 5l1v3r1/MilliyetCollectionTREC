<DOC>
<DOCNO> 352151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun41.html </URL>
<DATE> 2005/06/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bush ile Putin telefonda BM reformlarını görüştü... 
</HEADLINE>
<TEXT>

     ABD Başkanı George Bush ile Rusya Devlet Başkanı Vladimir Putin’in, telefonda BM reformlarını görüştüğü bildirildi. 
     Beyaz Saray sözcüsü Scott McClellan, 15 dakika süren görüşmede, devlet başkanlarının geniş kapsamlı BM reformları çerçevesinde Güvenlik Konseyi’ndeki reformları ele almak için anlaşmaya vardığını söyledi. 
     Görüşmede sadece BM reformlarının görüşüldüğünü söyleyen sözcü, Güvenlik Konseyi reformunun hedefinin, Konseyin daha etkili olmasını sağlamak olduğunu belirterek, ileriye dönük geniş kapsamlı bir uzlaşı inşa etmenin önemine dikkati çekti. 
     McClellan, BM Genel Sekreteri Kofi Annan’ın reformlar konusunda bazı öneriler ortaya koyduğunu, BM’de reform gerektiren çok sayıda alan bulunduğunu ifade etti. 
     Sözcü, ABD’den sonra BM bütçesine en fazla katkı sağlayan Japonya’ya Güvenlik Konseyi’nde bir sandalye verilmesini desteklediklerini belirterek, adaylığı söz konusu olan diğer ülkeler için Güvenlik Konseyi reformları bağlamında konuya baktıklarını söyledi. 
     Japonya, Almanya, Brezilya ve Hindistan’ın yanı sıra Afrika’dan iki ülkenin de BM Güvenlik Konseyi’nin yeni daimi üyelikleri için adı geçiyor. 
     
</TEXT>
</DOC>
