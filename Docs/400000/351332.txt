<DOC>
<DOCNO> 351332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur22.html </URL>
<DATE> 2005/06/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İstanbul Boğazı'nda tanker eylemi... 
</HEADLINE>
<TEXT>

     Türkiye Çevre Kozası, İstanbul Boğazı'ndan tanker geçişini protesto etmek amacıyla yaklaşık bin tekneyle bir saat boyunca boğazı gemi trafiğine kapattı. 
     Paşabahçe açıklarında toplanan balıkçı tekneleri, Deniz Arama Kurtarma DAK botları ve yolcu tekneleri, ''El ele verelim koruyalım'' ve ''İstanbul'u seviyorum'' yazılı pankartlar açtılar. 
     Eylem sırasında tekneler siren çalarken, eyleme katılanlar da ''Boğazda tanker geçişi istemiyoruz'' şeklinde slogan attılar. 
     Havada 3 planörün ''El ele koruyalım'' yazısı taşıdığı ve İstanbul Ulaşım A.Ş'ye ait bir helikopterin de eşlik ettiği yaklaşık bin tekne, Paşabahçe'den hareket ederek İstanbul Boğazı'nda eylemi sürdürdüler. 
     Bu arada, Boğaz'a yeni giriş yapmak üzere olan bir yük gemisi, eylem nedeniyle geçişini durdurmak zorunda kaldı. 
     Türkiye Çevre Kozası İnisiyatifi adına yapılan basın açıklamasında, Türk boğazları ve Karadeniz'den tankerlerle yapılan tehlikeli madde taşımacılığında olası bir kazada milyonlarca insanın ölebileceği, canlı yaşamı ile doğal, tarihi, kültürel ve ekonomik değerlerin onarılmaz zararlar görebileceği vurgulandı. 
     Olası bir felaketi önlemek amacıyla 244 sivil toplum kuruluşunun üye olduğu Türkiye Çevre Kozası öncülüğünde bir dizi eylemin gerçekleştirildiği belirtilen açıklamada, 1993'den beri gerçekleştirilen eylemler sonucunda Bakü-Tiflis-Ceyhan boru hattının hayata geçirilmesi çalışmalarının hızlandırıldığı, yeni boru hatlarının kurulması çalışmalarına da başlandığı kaydedildi. 
     2005-2006 etkinliklerinin ''İstanbul'u seviyorum'' sloganıyla düzenlendiği belirtilen açıklamada, ''Kendi kaderimiz ve yaşadığımız bölgenin geleceği hakkında önlemler almak hem hakkımız, hem de gelecek kuşaklara karşı görevimizdir'' ifadesine yer verildi. 
     Destek amacıyla eyleme katılan Büyükçekmece Belediye Başkanı Hasan Akgün de İstanbul Boğazı'nın bir petrol boru hattı olmadığını kabul ettirene kadar herkesin bu eylemlere destek vermesi gerektiğini vurguladı. 
     Beykoz Belediye Başkanı Muharrem Ergül de Boğaz'daki tehlikelere en çok maruz kalanların yalı sahipleri olduğunu, ancak yıllardır yapılan bu tür eylemlere onların duyarsız kaldıklarını belirterek, bundan sonraki eylemlerde onlardan da aktif destek beklediklerini söyledi. 
     Çeşitli sivil toplum kuruluşu temsilcileri, Boğaz'a kıyısı olan belediyelerin yöneticileri ile balıkçıların katıldığı eylem, Kabataş açıklarında sona erdi. 
     İstanbul Boğazı, yaklaşık 1 saat süren eylem boyunca gemi trafiğine kapalı kaldı. 
     
</TEXT>
</DOC>
