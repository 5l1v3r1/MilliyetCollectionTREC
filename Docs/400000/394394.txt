<DOC>
<DOCNO> 394394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur05.html </URL>
<DATE> 2005/11/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Uyuşturucu satıcılarının sinsi tuzağı .. 
</HEADLINE>
<TEXT>

     İstanbul Narkotik Şube Müdürü Tufan Ergüder, Türkiye’de ilk defa ecstasy görünümlü eroin haplarının ele geçirildiğini bildirdi. 
     Narkotik Şube Müdürlüğü’nde konuya ilişkin basın açıklaması yapan Ergüder, Fatih’te 9 Kasım 2005 tarihinde bir sokak satıcısına yönelik gerçekleştirilen operasyonda ele geçirilen sentetik haplar üzerinde Kriminal Polis Laboratuarı tarafından inceleme gerçekleştirildiğini söyledi. 
     Ergüder, yapılan inceleme sonucu, ecstasy olarak satılan ve üzerinde "007" ibaresi bulunan tabletlerin aktif maddesinin eroin olduğunun anlaşıldığını anlattı. 
     Eroinin uyuşturucu maddelerin en tehlikelisi olduğunu vurgulayan Ergüder, "Bilindiği gibi ülkemiz eroin kaçakçılığında transit ülke konumunda bulunmasına rağmen, batılı ülkelere oranla eroin bağımlılığında sevinerek ifade edelim ki oldukça düşük seviyededir. İstanbul’da, özellikle sokak satıcılarına yönelik olarak emniyet müdürlüğümüzün tüm imkan ve kabiliyetleriyle ciddi, kararlı ve başarıyla mücadele edilmektedir" dedi. 
     Sürdürülen kararlı çalışmalardan uyuşturucu satıcılarının rahatsız olduğuna işaret eden Narkotik Şube Müdürü Ergüder, sözlerini şöyle sürdürdü 
     "Uyuşturucu kaçakçılarının gençlerimize sinsi bir tuzak kurduğu ve eroin pazarını genişletmek için hileli bir yol izlediği gözükmektedir. İlk kullanımda bile bağımlılık yapma olasılığı yüksek olan eroin maddesinin gençler arasında yeterince tehlikesi kavranamamış sentetik hap görüntüsünde satılması, eroin bağımlılarının artırılması yönünde sinsi bir hesaptır. 
     Kaldı ki eroinin maliyeti sentetik hapların çok üzerindeyken daha ucuz satılması, bağımlılar oluşturulması amacına yönelik kötü niyeti açıkça ortaya koymaktadır." 
     
     SİNSİ TUZAĞA KARŞI UYARI 
     Tufan Ergüder, kamuoyuna ve gençlere de şu uyarıda bulundu 
     "Ülkemizde ilk defa karşılaşılan ve vatandaşlarımızın can güvenliğini doğrudan etkileyen eroin tabletleri, bağımlılık oluşturma riskinin yanında ölümlere de neden olabilecek büyük bir tehlike arz etmektedir. Bu nedenle kamuoyunu bu sinsi tuzak karşısında uyarıyor ve gençlerimizi uyuşturucuların her türünden uzak durmaya çağırıyoruz." Bu arada İstanbul Narkotik Şube Müdürlüğü bünyesinde, ecstasy görünümlü eroin içerikli haplarla mücadele için özel bir ekip kurulduğu bildirildi. 
     
</TEXT>
</DOC>
