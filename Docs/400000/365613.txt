<DOC>
<DOCNO> 365613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/yersen.html </URL>
<DATE> 2005/07/30/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Rum paranoyası 
</HEADLINE>
<TEXT>



Trabzonspor'a ön elemede Kıbrıs Rum Kesimi temsilcisi çıkınca medyamız başladı kriz senaryoları üretmeye. 
Yok efendim Rum kesimine gidiş eziyet olacakmış, yok Larnaka'ya gidecek uçak bulunamıyormuş, Dışişleri devreye girecekmiş, falan filan. 
Otuz yılı aşkın bir süredir Rumlar KKTC'yi, KKTC Rumları tanımaz. 
Aynı süreçte çeşitli spor kafileleri uluslararası müsabakalar için karşılıklı olarak defalarca Rum kesimine gider, Türkiye'ye gelir... 
Herhangi bir sorun yaşanmaması için alışılmışın ötesinde güvenlik önlemi alınır. Can sıkıcı kurallardan her iki taraf da rahatsız olur. 
Lakin aksi durumda bu kez de "Vay efendim korumasız bırakıldık, açıkta kaldık" diye başlarız hayıflanmaya. 
Türkiye'den giden ekipler Lefkoşe'den değil, Atina ya da Ada'ya yakın bir başka ülke üzerinden Rum kesimine giriş yapar. 
Rum temsilcileri de doğrudan Türkiye'ye giremez. Onlar da genellikle Atina'ya geçer, oradan ülkemize gelir. 
Yıllardır onların da bizim de değişmeyen kuralımız, rotamız budur... 
Ama biz habercilik adına bu sportif yolculuğu usanmadan bir eziyet tefrikasına çevirmeyi yeğleriz. 
Alın işte... Yine günlerce yazıldı, çizildi, abartıldı. 
Ada'da eşit statüyü kabul edemeyen beyinlerin, fanatiklerin ekmeğine yağ sürüldü. Tüm bunlar Bordo - Mavili futbolcuları etkilemedi mi 
Konsantrasyonunu, motivasyonunu bozmadı mı 
Kim hayır diyebilir buna, göz göre göre düştüğümüz tuzağa. 
Yarın Anorthosis Trabzon'a gelecek. Zorlu bir rövanş oynanacak. 
Artık benzer senaryoları tekrarlamak yerine, elimiz değdikçe KKTC'ye uygulanan spor ambargosunun kalkması için çaba göstersek, kalem oynatsak. 
Çözüm önerilerine kafa yorsak, üçüncü sınıf provokatörlerin oyununa gelmesek... 
Daha yararlı bir iş yapmış olmaz mıyız 

Fark nerede 

Can Çobanoğlu 7 yıldır sürdüğü görevinden törenle uğurlandı... 
Federasyon, sözleşmesinin karşılıklı fesh edildiğini açıkladı. Hemen ardından da milli takım eski menajerine başkan Levent Bıçakcı'nın katıldığı törende teşekkür edildi, plaket verildi. 
Son derece medeni bir davranıştı... 
Ersun Yanal da bu milli takıma ve ülkeye hizmet etti. Üstelik dikenli bir fıçının içinde kımıldamaya fırsat bulamadan. 
Ama ne bir Allah'ın kulu ona teşekkür etti, ne de yolcu etmeye gitti. 
Mazur görsünler farkı anlayamadık... 
Yoksa kurumsallaşma diye yutturduğunuz şey bu mudur 

Bu ne yaman çelişki.. 

Sporda şiddeti önlemek için yasa çıkaran ender ülkelerden biriyiz. 
Tribün eşkiyalarının, futbol militanlarının, sokak zorbalarının sayısız can yaktığı, günahsız bebelerin maganda kurşunlarına hedef olduğu bu memlekette, spor alanlarının temiz kalması için parlamentosunu devreye sokan belki de tek ülkeyiz... 
Şikeyi, şiddeti araştırmak için komisyon kuran... 
Maç, düğün, sünnet kutlamalarını savaş alanına çeviren de biziz... 
Western filmlerini aratmayacak sahneleri yaratan, bunları televizyon başında gencecik beyinlere izlettiren de keza... 
Teknoloji çağında hapşırsanız, dünyanın öteki köşesinden duyuluyor. 
Bu kez de öyle oldu... 
Hafta içinde iki milletvekilimiz bir düğünde aşka gelip silahlarına davrandı. Mermiler mısır gibi patladı. Yabancı haber ajansları bize has kutlamayı dünyaya duyurdu. Onlar ne düşündü bilmem ama, şükür bu serseri kurşunlar bir kazaya yol açmadı... 
Bunların sporla ne ilgisi mi var.. 
Aynı vekillerin geçen yasama döneminde "Sporda Şiddet ve Düzensizliğin Önlenmesine" dair yasayı çıkartmak için TBMM'de el kaldırdığını düşününce... 
Sadece "Bu ne yaman çelişkidir " diye sormaktan alıkoyamıyorum kendimi... 

Özerten'in fendi danışmanı yendi 

Merkez Hakem Kurulu Başkanı Ufuk Özerten'in göreve geldiği ilk günlerdi. 
Özerten pek çok konuda görüşlerini açıklıyor, orijinal fikirleriyle dikkat çekiyordu. 
Aynı günler, Federasyon Başkanı Levent Bıçakcı'nın herşeyi danıştığı, danışmadığı vakit danışmak zorunda bırakıldığı başdanışmanı Ahmet Güvener'in de pek çok şeye karıştığı dönemdi. 
Maç öncesi eşgüdüm toplantısını zorunlu hale getiren ve hakemleri isyan ettiren başdanışmana, Ufuk Özerten karşı çıkıyordu. 
Hakemin sabah otelden çıkıp stattaki toplantıya gitmesine, özellikle büyük kentlerde saatlerce yolda kalıp konsantrasyonunun bozulmasına izin vermeyeceğini söylüyordu. Dördüncü hakemin iştiraki yeterliydi. 
Özerten haklıydı... 
Gelgelelim kendisine herhangi birşey danışılmadığı vakit danışmanlığının anlamı olmadığını düşünen başdanışman allem etti, kallem etti eşgüdüm toplantısıyla ilgili statüye müdahale etti. 
Statü önceki gün resmi gazetede yayınlandı. Eşgüdüm toplantısına maçın hakemi ile dördüncü hakeminin katılması zorunlu tutuldu. 
MHK başkanı durur mu 
Özerten verdiği sözden dönmeyeceğini ve hakemin kesinlikle eşgüdüm toplantısına gitmeyeceğini söyledi bize. 
"Bir teknik direktörü ya da takım kaptanını eşgüdüm toplantısı için zorunlu kılabilir misiniz Buna hangi kulüp izin verir Peki benim hakemimin suçu ne Onun motivasyonu yok mu Hakemimi eşgüdüm toplantısına göndermem. Dördüncü hakem yeterli. Böyle biline" dedi Özerten... 
MHK başkanının tavrı çok açık ve net. 
Özerten'e bir destek de Abant'taki seminerin açılışında Federasyon Başkanı Bıçakcı'dan gelince... 
Bu kez herşeyi bilen başdanışmanın değil, Merkez Hakem Kurulu başkanının borusu öttü. 
Ve hakemler de eşgüdüm eziyetinden kurtuldu... 



</TEXT>
</DOC>
