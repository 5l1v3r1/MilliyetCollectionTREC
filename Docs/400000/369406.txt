<DOC>
<DOCNO> 369406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/agun.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım ton bomba çıktı 
</HEADLINE>
<TEXT>


El Kaide militanı Sakka'nın sahte kimlikle kiraladığı hücre evde, yarım tondan fazla patlayıcı etkisi olan aseton ve hidrojen peroksitle 6 kilogram C-4 patlayıcı bulundu 

Tolga Şardan - Ankara 

El Kaide'nin aralarında Türkiye'nin bulunduğu bölge sorumlusu Suriyeli Louai Sakka'nın ve yardımcısı Hamed Obysi'nin yakalanmasıyla ilgili detaylar ortaya çıkmaya başladı. Konyaaltı Plajı'nda hücre evi olarak kiralanan daireyi Sakka'nın, kendisini İranlı gibi tanıtarak sahte kimlikle tuttuğu belirlendi. Evde yapılan aramada, yarım tondan fazla yanıcı etkisi olan aseton ve hidrojen peroksitle birlikte, 6 kilogram C - 4 plastik patlayıcı bulundu. 
Polis, Kemer bölgesindeki araştırmalarda bulduğu ipucu sonrasında, kiralık evin yerini tespit etti. Ev sahibiyle temasa geçen polis, Sakka'nın sahte kimlikle evi tuttuğunu ve çıkan yangından sonra kayıplara karıştığını belirledi. 
Evde ayrıca Ekrem Özel adına hazırlanmış bir pasaport da ele geçirilince, Sakka'nın üzerindeki kimlik ayrıntılarıyla saptandı. Bunun üzerine İstihbarat Dairesi, Sakka'nın daha önce ele geçirilen fotoğraflarını havalimanı olan kentlere gönderirken, Ekrem Özel adına Diyarbakır'dan İstanbul'a uçak bileti kaydının belirlenmesi üzerine Diyarbakır Havalimanı'nda önlem alındı. Sakka, burada güvenlik kontrolü sırasında gözaltına alındı. 

Birden fazla eylem mi 
Üst düzey bir emniyet yetkilisi, yapımında evde bulunan kimyasalların kullanılacağı bir patlayıcı düzeneğinin, sadece bir kerede gemilere yönelik kullanılmasının mümkün olmadığını söyledi. Bir bot veya tekneye bu kadar patlayıcıyı yerleştirmenin zorluğuna dikkat çeken yetkili, "Patlayıcı düzeneği ya birden fazla eylem için ya da aynı eylemde çok sayıda noktaya zarar verebilmek için kullanmak üzere hazırlanmış" diye konuştu. 

Operasyon 'Türk işi' 

ANKARA Milliyet 
Emniyet Genel Müdürlüğü Sözcüsü Ramazan Er, Antalya ve Diyarbakır'da operasyonla ele geçirilen Louia Sakka ile Hamed Obysi'nin, yakalanmamaları halinde, eylemleri sonrası komşu bir Avrupa ülkesine geçmeyi planladıklarını açıkladı. Er'in ismini vermediği ülkenin Yunanistan olduğu öne sürüldü. Er, haftalık bilgilendirme toplantısında, Sakka ve Obysi'nin Antalya'daki evde eylem planı yaptıklarını, evde çıkan yangın sonrası ele geçen bilgilerdoğrultusunda, gelişmelerin bazı müttefik ülkelerin istihbarat birimleriyle paylaşıldığını belirtti. Er, "yalnız bu operasyon, sadece ve sadece Türk istihbarat birimlerinin müşterek çalışmasıyla yapılan bir operasyondur" dedi. Er, 15 - 20 Kasım olaylarıyla ilgili olarak Habip Aktaş, Gürcan Baç, Azat Ekinci'nin de aralarında bulunduğu bazı kişileri aramayı sürdürdüklerini hatırlattı. 

Yeni adresi Kandıra 

İSTANBUL Milliyet 
Terör örgütü El Kaide'nin Türkiye grubunun lideri olduğu iddia edilen ve Alanya'ya gelen İsrail gemilerine bombalı saldırı hazırlığı yaparken yakalanan Suriyeli Louasi Sakka 32 , Kandıra F Tipi Cezaevi'ne naklediliyor. Can güvenliği tehlikede olduğu öne sürülen Sakka'nın bundan sonraki durağı ise sır gibi saklanıyor. İstanbul'a gitmek üzere geldiği Diyarbakır Havaalanı'nda 6 ağustosta 'Ekrem Özel' sahte kimliğiyle yakalanan Sakka, önceki gün tutuklanmıştı. Geçiçi olarak Bayrampaşa Cezaevi'ne konulan Sakka'nın, Kocaeli'ndeki Kandıra F Tipi Cezaevi'ne gönderilmesine karar verildi. Sakka'nın Kandıra'da bir süre kalacağı belirtildi. Arap kökenli Hataylı bir ailenin çocuğu olan Sakka'nın eşi, anne ve babasının Suriye'de oldukları öğrenildi. Sakka'nın avukatları, Emniyet Genel Müdürlüğü Sözcüsü Ramazan Er'in, ele geçen bilgilerle yakalanan kişilerin beyanlarının, bazı müttefik ülkelerin istihbarat birimleriyle paylaşıldığı yönündeki açıklamalarının şaşırtıcı olduğunu söyledi. 


</TEXT>
</DOC>
