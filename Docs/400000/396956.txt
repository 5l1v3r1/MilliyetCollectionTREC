<DOC>
<DOCNO> 396956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yazar/yilmaz.html </URL>
<DATE> 2005/11/22/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Zeytinyağı 'zeytin dalı' bekliyor 
</HEADLINE>
<TEXT>


Ayvalık'ta önceki hafta sonu katıldığım "Zeytin Hasat Günü" etkinliğinde, Türkiye'nin dünya zeytinyağı pazarında daha güçlü bir konuma gelmesi tartışıldı öneriler ve engeller aktarıldı. Bu sütunlarda okumuşsunuzdur... 
15 Kasım tarihli "Zeytinyağı üreticileri Tema ve Tariş'e cephe açtı" başlıklı yazım, Ege İhracatçı Birlikleri ile Türkiye Erozyonla Mücadele, Ağaçlandırma ve Doğal Varlıkları Koruma Vakfı TEMA arasındaki kavgayı su yüzüne çıkardı. Tema Başkanı Hayrettin Karaca bana da bir mektup yazmış 
"Haklı davamızda kazanacağımızı umduğumuz tazminat bedelinin ise, ülke sathında zeytin tarımı arazilerinin tespiti için yapılacak olan etüt çalışmalarına harcanacağını bildirerek, meseleye, indirekt olsa da vesile olarak katkıda bulunmuş olacağınızdan, peşinen teşekkür ederim" diyor. 
Duyarlı bir üslup 

Bütçe ve dava 
Olayın başlangıcına bakalım... İhracatçılar, ormanların "patronu" gördükleri Tema'dan "işbirliği" talep etmişti. 
Tema, 20 Eylül 2001'de Ege İhracatçı Birliği'ne bir yazı göndererek, "Maliye Bakanlığı, Milli Emlak Müdürlüğü, Vakıflar Genel Müdürlüğü" gibi yerlerde, "Gerçek ve tüzel kamu ve özel kişilere ait arazilerin" araştırılmasını öneren 22 milyar 300 milyon lira ön etüt bütçesi çıkardı. 
Birlik, Tema'yla işbirliğine gitmekten vazgeçti ve Orman Bakanlığı'yla "bozuk orman alanlarına zeytin ağacı dikilmesi" yönünde protokol imzaladı. 
Tema, protokole, Danıştay'a başvurarak "itiraz" etti. Danıştay da 2003'te yürütmeyi durdurma kararı verdi. 
Tema yolun başında, bozuk orman arazilerinin zeytinlik olarak açılmasına karşı olduğunu belirtip, "ön etüt bütçesi" zahmetine girmeyebilirdi. 

Teşekkür mektubu 
Bir başka yazışma... 
Zeytin ağacı dikim alanlarının artırılması yönünde kendilerinden yardım talep eden, Ege İhracatçı Birlikleri Genel Sekreterliği'ne hitaben, Tema Ağaçlandırma Bölüm Başkanı Mahir Keskin, "Türkiye Çöl Olmasın" imzası ile şu yazıyı gönderiyor "06.03.1998 tarihli öneriniz için teşekkür ederiz. Özellikle son yıllarda kıyılardaki hızlı yapılaşmanın zeytinlikleri önemli ölçüde azalttığı bir gerçektir. Her geçen gün artan baskıyı karşılamak yeni üretim alanları tesis etmek için hangi tür alanların devreye sokulması çok önemli bir konu. Özel Ağaçlandırma Yönetmeliği'nde yapılan değişiklikle "bozuk orman alanları, orman içi açıklıklar ve Hazine arazilerinde zeytin ağaçlandırmalarına izin verilmektedir. Bu yöntem kullanılarak potansiyel alanlar devreye sokulabilecektir." 
1998 ile 2001 yılı arasında ne değişmiş olabilir Orman Bakanlığı ile Birlik arasındaki protokolün aynısı Tariş, Orman Vakfı ve Akhisar Tütenli köyüyle de imzalandı, onlar ekim yaptılar. 
Geçen günlerde Tema Başkan Vekili Nihat Gökyiğit'e giden Birlik yöneticileri "Bize yol gösterin, hangi arazileri kullanabiliriz" diyerek bir zeytin dalı uzattılar. Türkiye İhracatçılar Meclisi TİM Başkanı Oğuz Satıcı da Tema'yı "ikna etme" turuna çıktı. Amaç, çiftçiye dağıtılacak zeytin ağacı fidanlarıyla gelişen ekonomi yaratmak. 
Zeytinyağı üretiminde 6'ncı sıraya gerileyen Türkiye'nin "zeytin dalına" ihtiyacı var. Suriye ise bu yıl Türkiye'nin yerini aldı. 



</TEXT>
</DOC>
