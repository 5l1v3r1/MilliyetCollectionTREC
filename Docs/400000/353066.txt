<DOC>
<DOCNO> 353066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur43.html </URL>
<DATE> 2005/06/17/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Iğdır Valisi Ulusoy "Iğdır Ovası giderek çölleşiyor" 
</HEADLINE>
<TEXT>

     Iğdır Valisi Halil Ulusoy, Iğdır Ovası’nın giderek çölleştiğini bildirdi. 
     Ulusoy, Dünya Çölleşmeyle Mücadele Günü dolayısıyla Aralık İlçesi’ndeki rüzgar erozyonunu önleme bölgesinde düzenlenen törende yaptığı konuşmada, Iğdır’da çölleşen arazi miktarının 22 bin hektara ulaştığını belirterek, bu miktarı en aza indirmek için çalıştıklarını söyledi. 
     Yöre halkının, erozyona neden olan bilinçsiz sulama ve aşırı otlatmadan vazgeçmesi gerektiğini ifade eden Ulusoy, şunları kaydetti 
     "83 bin 211 hektar alana sahip Iğdır Ovası giderek çölleşiyor. Bu miktarın artmaması için herkesin işbirliği yapması gerekir. Özellikle rüzgar erozyonuna maruz kalan Aralık’ta kendiliğinden yetişen Ebucehil çalısını kesmeyeceğiz. Çoğalmasına katkı sağlayacağız. Rüzgar erozyonunu önlemek için trilyonlar harcayarak ağaç dikiyoruz. Bu çalılar çoğalırsa, ağaçlara harcanan para değişik yatırımlara gider. 
     Aralık’ın, Iğdır’ın çölleşmesini istemiyorsak, işbirliği içerisinde olmalıyız. Toprağımızı korumalıyız." Konuşmaların ardından, erozyonu önleme bölgesinde ağaç dikimi yapıldı. 
     
</TEXT>
</DOC>
