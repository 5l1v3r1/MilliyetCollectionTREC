<DOC>
<DOCNO> 359970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo14.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunun bedeli 
</HEADLINE>
<TEXT>


Su korkusunu atsın diye yüzmeye başladıktan 10 yıl sonra Avrupa Gençlik Olimpiyatı'nda 1500 metre serbestte 15.51.12 ile tarihi bir rekoru kıran Çağlar Gökbulut'un hayalini olimpiyat şampiyonluğu süslüyor 

ÖZEL RÖPORTAJ MURAT AĞCA 


Altı yaşında deniz ve su korkusunu yensin diye yüzme kursuna yazdırılan Çağlar Gökbulut, on yıl sonra 1500 metre serbestte kırdığı rekorlarla Türkiye'nin havuzdaki umudu oldu. 
"Çağlar kıyıda denize sırtını dönüp ağlar, duşa girmekten bile korkardı" diyen annesi Nilüfer hanım tarafından Samsun'da gönderildiği kursta ilk antrenörünün yüzmeyi sevdirdiği milli sporcu, artık gözünü denizler ötesindeki olimpiyat madalyasına dikmiş durumda... 
İstanbul'a geldikten sonra 2000'de Galatasaray'a, 2002'de de FMV Işık Spor Kulübü'ne geçen Gökbulut, adeta "ikinci yuvası" haline gelen son kulübünde derecelerini hızla geliştirdiğini söylüyor, "Ailem havuza uzak diye evimizi bile yakına taşıdı. Okul, havuz, antrenörüm Hakan Eskioğlu ve ailem bir araya gelince de ideal ortamda başarılara ulaşmak daha kolay oldu" diyor. 

İlk sekiz içinde 
İtalya'daki Avrupa Gençlik Olimpiyatı'nda 1500 metreyi 15.51.12'de yüzerek gümüş madalya kazanan ve bu mesafede 16 dakikanın altına inen Türkiye'deki ilk sporcu olan 16 yaşındaki yüzücünün en büyük amacı, yine bir ilki gerçekleştirip olimpiyatta kürsüye çıkmak. Gökbulut Pekin 2008 için, "Herkes final yüzebilirsin diyor ama benim hedefim daha büyük. Ben oraya madalya için gitmek istiyorum" diye konuşuyor. 
Dünya'da kendi yaş grubunda ilk 8 içinde bulunduğunu belirten genç yüzücü, kendini geliştirmek için ABD'ye gitmeye hazırlanıyor. Ağustos'ta ABD Gençler Şampiyonası'nda yüzecek olan Gökbulut, yakın vadedeki en önemli sınavının ise 2006 Avrupa Gençler Şampiyonası olduğunu söylüyor. 

Van'a kadar yüzüp, geliyor 

Yüzmede başarının kolay kazanılmadığını vurgulayan genç rekortmen, özellikle mukavemet gerektiren 1500 metre serbest için günde çift antrenmanla ortalama 4 - 5 saat çalışıyor. Gökbulut'un bir günde yüzdüğü mesafe yaklaşık 15 kilometre. Milli yüzücü, bir yıl boyunca yarışma ve antrenmanlar toplamında ise 3 bin kilometreden fazla kulaç atıyor. Yani İstanbul'dan Van'a yüzerek gidip geliyor 

'Onu kolay bulmadık' 

Gençlik ve Spor Genel Müdürü Atalay, eski federasyon başkanı Yurdadön'ün dava açtığı Elvan Abeylegesse'yi savundu, "O'ndan Dünya Şampiyonluğu bekliyoruz" dedi 

Gençlik ve Spor Genel Müdürlüğü'nün personeli için Bolu Aladağ'da düzenlediği pikniğe katılan Genel Müdür Mehmet Atalay, Elvan Abeylegesse'den Dünya Şampiyonluğu beklediğini söyledi. 
Antrenörü Ertan Hatipoğlu tarafından sakatlığı nedeniyle gelecek ay Dünya Şampiyonası'na katılamayacağı açıklanmasına rağmen Elvan'dan altın beklediğini belirten Atalay, milli atletle eski federasyon başkanı Mehmet Yurdadön arasındaki gerginliğe de değindi. Kendisine "aşkım" dediği için rahatsız olduğunu söyleyen Elvan'ı mahkemeye vereceğini açıklayan Yurdadön ile milli atlet arasında yaşananlara üzüldüğünü belirten Atalay, "Sorunlarla hiçbir yere varamayız. Çözülmeyecek sorun da yoktur. Elvan ile federasyon ve hoca arasında şu anda bir sorun yok. Elvan'ı biz kolay bulmadık. Kaybetmekte istemiyoruz" dedi. 
Elvan'ın sağlığının madalyadan önemli olduğunu da belirten Atalay sözlerini şöyle sürdürdü "Elvan rahatsız denince 'Elvan'ımız sağ olsun' dedik. Akdeniz Oyunları'nda 2-3 madalyayı feda ederiz dedik. Çünkü biz ondan Dünya Şampiyonluğu bekliyoruz". 

Eşref sıfır çekti 

Kulüplerarası 1.Lig 1. Kademe Yarışları'nda piste çıkan Olimpiyat 3.'sü, Akdeniz Oyunları Şampiyonu çekiççi Eşref Apak, dört hakkında da faul yapınca diskalifiye oldu. Havanın sıcak olması nedeniyle konsantre olamadığını kaydeden milli atlet, "Bu öğle sıcağında müsabaka yapılır mı " dedi. İstanbul Ekrem Koçak Pisti'ndeki yarışlarda dün birinci olan sporcular şöyle Bayanlar 400 Mt. Engelli Özge Gürler 59.61 , 200 Mt Burcu Şentürk 24.00 , 800 Mt Zeynep Aydemir 2.10.08 , Uzun Fatma Dulkan 6.08 , Çekiç Svetlana Torun 67.18 . Erkekler 400 Mt. Engelli Tuncay Örs 52.37 , 200 Mt İsmail Aslan 21.62 , 800 Mt Selahattin Çobanoğlu 1.49.69 , Sırık İlian Efremov 5.00 , Çekiç Turgay Çabukel 53.64 . 

Bursa'da Serkan farkı 

Türkiye Ralli Şampiyonası'nın üçüncü yarışı olan Hyundai Yeşil Bursa Rallisi'nde zafere Bursalı pilot Serkan Yazıcı ulaştı. İki gün süren ve iki ayakla yeni etaplarda düzenlenen 449.22 kilometrelik rallide dün geçilen son altı özel etabın üçünde en iyi zamanı gerçekleştiren Hyundai Assan takımı sürücüsü Yazıcı, finişi de ilk sırada gördü. Rallide ikinciliği Ford Rallye Sport'tan Mehmet Besler, üçüncülüğü de yine Hyundai Assan'dan Ömer Tolon elde etti. Super 1600 kategorisinde de Fiat Motorsports'tan Volkan Işık birinci oldu. 

Ayazoğlu'ndan büyük başarı 

Dünya Gençler Grekoromen Güreş Şampiyonası'nda, 66 kiloda mücadele eden Refik Ayazoğlu altın madalya kazandı. Litvanya'daki şampiyonada Ayazoğlu, finalde Rumen rakibini yenerek Dünya Şampiyonu oldu. Genç milli güreşçimiz, yarı finalde de güçlü Rus rakibini mağlup etmeyi başardı. Bugün yurda dönecek Ayazoğlu, törenle karşılanacak. 

Fenerbahçe zirveye çıktı 

Sapanca Gölü'nde iki gün süren Türkiye Kupası Kürek Yarışları sonunda en fazla birinciliği Fenerbahçe kazandı. 22 takımdan 132 sporcunun katıldığı yarışlarda dün Fenerbahçe 7, Galatasaray 2, Şişe Cam da 1 birincilik elde ettiler. Kupanın ilk gününde de Fenerbahçe 6, Galatasaray 3 ve Beşiktaş 2 yarışta zafere ulaşmıştı. 

Ümit bayanlar galip 

4. Avrupa Ümit Bayanlar Basketbol Şampiyonası'nda Türkiye, son maçında Belçika'yı 82-58 yenerek şampiyonayı 13. sırada tamamladı. Çek Cumhuriyeti'nin Brno kentinde, 16 takımın katılımıyla düzenlenen ve 10 gün süren şampiyonanın son gününde klasman maçında Belçika ile karşı karşıya gelen milli takım, rakibi önünde ilk periyodu 25-10, devreyi 41-23, 3. çeyreği de 60-41 önde kapadı. Karşılaşmayı 82-58 kazanan milli takım, 13. sırada yer aldı. 

Aktan zirvede 

19. Uluslararası Boğaziçi Judo Turnuvası İstanbul'da sona erdi. Ahmet Cömert Spor Salonu'nda yapılan turnuvanın son gününde Türkiye, bayanlarda 70 kiloda Ebru Aktan altın madalya alırken, artı 78 kiloda Demet Yıldız gümüş, aynı kiloda Gülşah Kocatürk, 70 kiloda Sulbiye Demiralay ve 78 kiloda Yeşim Kılıç ise bronz madalya elde etti. Turnuvanın ardından Türkiye bayanlarda 1 altın, 2 gümüş ve 6 bronz madalya ile 3., erkeklerde ise 1 bronz madalya ile 9. sırada yer aldı. 

Ankara'dan çifte zafer 

Türkiye Eskrim Takım Şampiyonası İzmir'de sona erdi. Kültürpark 2 Nolu Hol'de yapılan ve Universiade öncesi test niteliği tayşıyan şampiyonanın son gününde bayan flörede Ankara Eskrim Kulübü, bayan kılıçta İzmir Büyükşehir Belediyesi, erkek epede ise yine Ankara Eskrim Kulübü ilk sırayı aldılar. 


</TEXT>
</DOC>
