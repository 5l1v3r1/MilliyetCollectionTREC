<DOC>
<DOCNO> 365144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur15.html </URL>
<DATE> 2005/07/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Düğün konvoyundan bahşiş almak isterken, otomobil üstünden geçti 
</HEADLINE>
<TEXT>

     Turgay İPEK DHA 

      ERZURUM’un Şükrüpaşa Mahallesi’nden geçen düğün konvoyunun önünü keserek bahşiş almak isteyen 9 yaşındaki Muhammet Berati Kızıl’ın üzerinden otomobil geçti. Kazadan sonra Atatürk Üniversitesi Tıp Fakültesi Aziziye Araştırma Hastanesi Göğüs Cerrahisi Servisi’nde tedavi altına alınan Kızıl’ın kafasına 13 dikiş atıldı. Karnında lastik izleri bulunan Muhammet Berati Kızıl, Bahşiş almak isterken otomobilin altında kaldım. Kazayı öğrenen damat ile gelinin yakınları, benim bahşişimi hastanede verdiler. İçinde para bulunan zarfları saydım, tam 13 taneydi'' dedi. Bir daha çağırsalar bile gelin arabasının yanına gitmeyeceğini söyledi. 
     Çocukların geleneksel hale getirdiği düğün konvoylarından bahşiş alma çabaları, Kocatepe İlköğretim Okulu 3’üncü sınıf öğrencisi Muhammet Berati Kızıl’ın az daha ölümüne nedene oluyordu. Geçen Cumartesi günü oturdukları Şükrüpüşü Mahallesi’nden geçen bir düğün konvoyunun kırmızı ışıkta durmasını fırsat bilen Muhammet Berati Kızıl, gelin arabasından bahşiş almak için otomobilin çevresini arkadaşları ile kuşattı. Ancak yeşil ışığın yanması ile birlikte aniden hareket eden konvoydaki araçlardan kurtulamayan Kızıl, 61 DH 235 plakalı otomobilin altında kaldı. Otomobilin üstünden geçtiği Muhammet Berati Kızıl, konvoydaki diğer bir araç tarafından Atatürk Üniversitesi Tıp Fakültesi Aziziye Araştırma Hastanesi’nin Acil Servisi’ne kaldırıldı. Burada yapılan ilk müdahalenin ardından Göğüs Cerrahi Anabilim Dalı’na alınan Muhammet Berati Kızıl’ın göğsünde ezilme ve kafasında kırıklar tesbit edildi. 
     
     BİR DAHA ÇAĞIRSALAR GİTMEM'' 
     Kafasına 13 dikiş atılan Muhammet Berati Kızıl, bundan sonra bir daha aynı hatayı yapmayacağını belirterek, Kırmızı ışıkta gelin arabası durunca sevindim. Tam içinde para olan zarfı alacaktım, araç hareket etti. Arabalardan kaçamadım ve birinin altına girdim. Gözümü hastanede açtım. Damat ve gelinin yakınları benim bahşişimi hastanede verdiler. İçinde para bulunan zarfları saydım, tam 13 taneydi. Otomobilin lastik izleri, göğsümde acı bir hatıra olarak kalacak. Artık gelin konvoylarının yanına, bahşiş vermek için çağırsalar bile gitmeyeceğim'' diye konuştu. 
     Hastanede oğlunun yanından ayrılmayan iki çocuk annesi Sevgi Kızıl ise, Oğlumun başına gelenler diğer çocuklara ders olsun. Kaldığı otomobilin altından sağ çıkması gerçekten bir mucize. Ölseydi, hayatımız zehir olurdu. Oğlum kusurlu olduğu için otomobil sahibi hakkında şikayetçi olmadık'' diye konuştu. 
     
</TEXT>
</DOC>
