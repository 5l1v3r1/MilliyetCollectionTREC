<DOC>
<DOCNO> 386517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/ekonomi/eko06.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Whirlpool ile Vestel el sıkıştı 
</HEADLINE>
<TEXT>


Vestel, Amerikan Whirlpool'un ürünlerini Türkiye'de satmaya başlayacak. Sektör temsilcileri, 'Bu işbirliği daha ileri boyuta taşınabilir' yorumunda bulundu 

EKONOMİ SERVİSİ 

Vestel, dünyanın en büyük beyaz eşya üreticilerinden Amerikan Whirlpool ile bu şirketin ürünlerini Türkiye'de pazarlama ve dağıtım anlaşması imzaladı. Anlaşmaya göre, Whirlpool ürünleri 2006'nın ilk çeyreğinden itibaren Vestel mağazalarında satışa sunulacak. 
Bu gelişmeyi değerlendiren beyaz eşya sektörü temsilcileri, Vestel'in Whirlpool ile işbirliğinin ürün satışıyla sınırlı kalmayacağı yorumunu yaptılar. Vestel'in bir süre önce Elektrolux ile beyaz eşya konusunda ortaklık görüşmeleri yaptığı açıklamasını hatırlatan sektör temsilcileri, "Elektrolux ve Whirlpool rakip. Vestel'in hem Elektrolux ile ortak olup hem de Whirlpool ürünü satması uzak olasılık. Vestel'in Whirlpool ile satış anlaşmasını daha ileri boyutta işbirlikleri izleyebilir" şeklinde konuştular. 

'Gelecek için fırsat' 
Whirlpool Güneydoğu Avrupa ve Gelişmekte olan Pazarlar Başkanı Claudio Baggiani, Vestel ile imzalanan anlaşmayla dünyanın en iyi gelişmekte olan pazarlarından birine girerek, gelecek için çok iyi bir fırsat yakaladıklarını bildirdi. Vestel Dayanıklı Tüketim Malları Pazarlama Genel Müdürü Levent Hatay da Whirlpool ile sürdürdükleri uzun vadeli işbirliği görüşmelerini sonuçlandırdıklarını belirtti. 

'Avrupa'ya girmişiz' 
Öte yandan, Vestel Beyaz Eşya'nın halka arzının, piyasa koşulları da göz önünde bulundurularak 2006'nın ilk yarısında gerçekleştirilmesinin planlandığını bildirildi. 
TÜSİAD Başkanı Ömer Sabancı, Zorlu Holding Yönetim Kurulu Başkanı Ahmet Nazif Zorlu ile Vestel'in Manisa'daki tesislerini gezdi. Sabancı, "Burası Türkiye için gurur verici bir tesis. Bu gibi tesislerimizle Avrupa'nın içine girmişiz" dedi. Ahmet Nazif Zorlu da Sabancı'nın gerçekleştirdiği sürpriz ziyaretten dolayı memnun olduğunu kaydetti. Zorlu, "Varlığımız Türk varlığına armağan olsun. Böyle tesislerin de Türkiye'de yüzlerce olmasını diliyoruz" dedi. 


</TEXT>
</DOC>
