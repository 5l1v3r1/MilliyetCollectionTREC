<DOC>
<DOCNO> 382251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko42.html </URL>
<DATE> 2005/09/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Takanichi otomotiv'de isim değişikliği... 
</HEADLINE>
<TEXT>

     Merkezi Japonya'da bulunan ve Adapazarı'nda kurulu Takanichi Otomotiv İç Döşeme Parçaları Sanayi ve Ticaret A.Ş'nin adı değişiyor. 
     Takanichi Otomotiv İç Döşeme Parçaları Sanayi ve Ticaret A.Ş. Yönetim Genel Müdürü Halim Turhan, yaptığı yazılı açıklamada, şirketin isminin, 1 Ekim 2005 tarihinden itibaren, 'Toyota Boshoku Türkiye Otomotiv Sanayi ve Ticaret A.Ş' olarak değişeceğini bildirdi. 
     Turhan açıklamasında, 2004 yılı Ekim ayında, içlerinde ana firmalarının da olduğu 3 Japon şirketinin birleşmesiyle Toyota Grubu'na ait 'Toyota Boshoku Corporation' adında yeni bir şirket kurulması nedeniyle, 1 yıl sonra kendilerinin de unvan değişikliğine gittiğini ifade ederken, Toyota Boshoku Corporation'ın ''otomotiv iç döşeme sektöründe Japonya'da 1 ve dünyada 4. büyük firma konumuna geldiğini'' belirtti. 
     Turhan ayrıca, Türkiye'de yatırımlara hız vererek 2006 Ocak ayında kurulacak ikinci fabrikayla, metal koltuk karkası üretimini de yurt içinde yapacaklarını ve entegre bir koltuk üretim üssü haline geleceklerini kaydetti. 
     
</TEXT>
</DOC>
