<DOC>
<DOCNO> 394031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun27.html </URL>
<DATE> 2005/11/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Şaron ve Peretz haftaya buluşuyor 
</HEADLINE>
<TEXT>

     İsrail Başbakanı Ariel Şaron'un, İşçi Partisi'nin yeni lideri Amir Peretz ile haftaya görüşmeyi planladığı bildirildi. 
     Başbakanlık bürosundan yapılan açıklamada, Şaron'un Peretz ile perşembe günü görüşmeyi planladığı kaydedildi. 
     Merkez soldaki İşçi Partisi liderliği oylamasını dün Şimon Peres'e karşı kazanan Peretz'in bir danışmanıysa dünkü açıklamasında, Şaron-Peretz görüşmesinin pazar günü yapılacağını söylemişti. Peretz'in Şaron'dan erken seçime gidilmesini isteyeceği belirtilmişti. 
     Sendika lideri olan Peretz, Likud Partisi ile koalisyon hükümetinden çekileceği taahhüdünde bulunmuştu. 
     
     SINIRDA ÇATIŞMA 
     Öte yandan, Gazze'de Filistinli militanların İsrail'in güneyine roket attığı, İsrail topçularının da karşı ateş açtığı bildirildi. 
     İsrail ordu açıklamasında, Filistinli militanların roket saldırısına İsrail topçusunun Gazze'nin kuzeyindeki açık alanı topa tutarak karşılık verdiği kaydedildi. 
     Sınırdaki karşılıklı ateşte can kaybı olup olmadığı ya da hasar meydana gelip gelmediği konusunda bir açıklama yapılmadı. 
     
</TEXT>
</DOC>
