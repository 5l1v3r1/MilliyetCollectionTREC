<DOC>
<DOCNO> 390004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/gun04.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal meydanı 
</HEADLINE>
<TEXT>


İlk iftar çadırının kurulduğu Üsküdar Meydanı, Marmaray projesi nedeniyle şantiyeye dönüşünce gelenek vapurda sürüyor. Üsküdar artık eskisi gibi değil... 

Mehmet Gündem 

Bugün pek çok meydanda gördüğümüz iftar çadırlarının ilki, 1995 yılında Üsküdar Meydanı'nda kurulmuştu. Onu sonra başkaları izledi ve kent ramazanlarda bir "çadırkent" fotoğrafı vermeye başladı. Fakat çadırı ilk kaldıran yine Üsküdar Belediyesi oldu. Marmaray projesi nedeniyle meydan şantiyeye dönüşmüş. En az 3 yıl daha böyle. Şantiyenin bir yerinde tarihi kalıntılar çıkmış ve o noktada inşaat durmuş. Akıbeti meçhul... 
2 yıldır meydana çadır kurulmuyor. İskeleye bir aylığına demirleyen "Gayrettepe" adlı arabalı vapur çadır hizmeti veriyor. Geminin 4 kişilik mürettebatı da "limandan demir almak vakti" gelmediği halde mesaiye geliyorlar. 

İlk 250 kişi 
Bugün de Üsküdar Meydanı'nda kuyruktayım. İftardan iki saat önce başlıyor kuyrukta beklemeler. En öndeki ilk 250 kişi buranın müdavimleri. Onlar Üsküdar'ın yoksulları. En iyi onlar biliyor birkaç tabak yemeğin, kurumamış 2 dilim ekmeğin kıymetini. Sokak çocukları da var aralarında. 
Kuyruk çeşit çeşit insan öyküleriyle uzayıp gidiyor. Uzadıkça da yoksulluk görüntüsü yerini varlığa bırakıyor. Telaşı olmayanlar daha gerilerden geliyorlar kuyruğa... Öğretmenler, emekliler, memurlar, işadamları... "İbretlik olsun" diye getirilen ilköğretim öğrencileri, gençler, yaşlılar... Uzayıp gidiyor... 
Nizami olmayan kuyrukta yanımda iki üniversite öğrencisi, Selman ve Ramazan. "İlk mi " diyorum, "Hayır, çok geldik buraya" diyorlar. "Çok mu iyi yemekler " dediğimde ise, "Lezzetine hiç bakmıyoruz. Öğrenciyiz, evde uğraşmaktansa günü kurtarıyoruz" diyorlar. "Nostalji olsun" diye gelenler de var aralarında... 
Küçük elleriyle zor tuttuğu 3 - 5 k ğıt mendili gösterip, "Bir tane almaz mısın " diye arada bir kuyruğu yokluyor çocuklar... Kiminden azar işitiyorlar, kimine seslerini hiç duyuramıyorlar... 
Kuyrukta söz dönüp dolaşıp Üsküdar Meydanı'na geliyor. Tam bir labirente dönmüş meydanın kenarından Üsküdar'a tutunmaya çalışıyor insanlar. Meydandaki şantiye bir hamle daha yapsa herkes denize dökülecek gibi. 

Yazık oldu 
Sesler yükseliyor kuyruktan "Tarihi meydana yazık oldu. Burası bir daha eskisi gibi olmaz." Bir başka ses "Tüp geçit mi Vapurları modernize edip seferleri çoğaltsalardı daha iyi olmaz mıydı " 
Bir ses de temeli atılırken Başbakan Recep Tayyip Erdoğan'ın yaptığı konuşmaya atıfta bulunuyor "21. yüzyıla yakışan bir eser olacak. Sabredin" diyor. 
Meydanda oluşan labirent sadece trafik sorunu yaratmıyor, aynı zamanda o güzelim meydandan başlayıp bütün Üsküdar'a yayılan hayalimizdeki güzelliklerin üzerine bir sis gibi çöküyor. Ne tarihi çeşme şırıl şırıl bir sesle, musluklarından su içme davetini sürdürüyor ne de Sinan'ın eseri Mihrimah Sultan Camii ses veriyor. Tarih susmuş, yalnızca şantiyenin gürültüsü konuşuyor. 

Güvercinler de yok 
Üsküdar, artık kendi meydanından gözükmüyor. Ya İstanbul'dan, Cihangir'den eskisi gibi mi gözükür Yahya Kemal yine "Hayal Şehir" diyerek İstanbul'dan bakıp gördüğü güzellik karşısında aşkla seslendiği gibi bir daha seslenir mi Üsküdar'a 
"Git bu mevsimde gurub vakti cihangirden bak, Bir zaman kendini karşındaki rüyaya bırak... ... Nice yüz bin senedir şarkın ışık mimarı Böyle mamur eder ettikçe hayal Üsküdar'ı" 
...İçeride, masalar arasında dolaşıyorum, oturanların yüzlerine çaktırmadan dikkatle bakıyorum. Mutluluk, hüzün, yalnızlık, hayattan yorgunluk, ne ararsanız var... 
Üsküdar Meydanı'na artık güvercinler konmuyor. Meydanın üzerinde süzülerek geçip gidiyor güvercinler, martılar... 
İftar vapurunun kaptan köşkünden bir "hayal meydanı" gözüküyor Üsküdar'da. Orada oluşan kuyruk da zaten bir hayalin kuyruğundan başka bir şey değil. 



</TEXT>
</DOC>
