<DOC>
<DOCNO> 391125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo09.html </URL>
<DATE> 2005/10/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Emreli Newcastle fark attı... 
</HEADLINE>
<TEXT>

     Premier Lig'de Emre Belözoğlu'nun 90 dakika oynadığı maçta Newcastle United, West Bromwich'i 3-0 yendi. Newcastle'ın golleri Owen 2 ve Shearer'dan geldi. 
     Premier Lig'in 11. hafta mücadelesinde Emre Belözoğlu'nun formasını giydiği Newcastle United, West Bromwich Albion'ı deplasmanda 3-0 yendi. Emre, karşılaşmada 90 dakika oynarken Newcastle'ın golleri 46. ve 78. dakikada Michael Owen ve 88'de Alan Shearer'dan geldi. Newcastle United, ligde 11 puanla 10. sırada yer alıyor. 
     Serie A'nın 10. haftasında ise Fiorentina sahasında Cagliari'yi 2-1 yendi ve Juventus-Milan ikilisinin arkasında üçüncü sıradaki yerini korudu. 2001-2002 sezonunda küme düştükten sonra mali sorunları nedeniyle üçüncü lige düşürülen Floransa ekibi, geçen sezon geri döndüğü Serie A'da eski günlerini hatırlatan bir performans gösteriyor. Cagliari karşısında da bir gol kaydeden, Fiorentina'nın bu sezon Palermo'dan 25 milyon avro karşılığında transfer ettiği golcü Luca Toni de ne denli doğru bir tercih olduğunu kanıtlamaya devam ediyor. Milli takımdaki yerini iyice sağlamlaştıran 28 yaşındaki oyuncu, attığı 12 golle gol krallığında ilk sırayı aldı ve Avrupa liglerinin en golcü oyuncusu unvanını elde etti. 
     
     Fiorentina seriye bağladı 

     İtalya Ligi’nde sezonun flaş ekibi Fiorentina, Cagliari engelini ikinci yarıda bulduğu gollerle geçti 2-1. Devreyi Suazo’nun golüyle 1-0 geride kapayan Mor Menekşeler önce Luca Toni ile eşitliği yakaladı. 82’de sahneye çıkan Danimarkalı Jörgensen ev sahibine 3 puanı getirdi. Üst üste 3. galibiyetini alan Fiorentina bu sonuçla San Siro’da Milan’a 3-1 kaybeden lider Juventus ile aradaki puan farkını 5’e indirdi. Roma evinde kümede kalma mücadelesi veren Ascoli’yi uzatma anlarında bulduğu golle 2-1 mağlup etti. Mücadele Panucci ve Domizzi’nin karşılıklı golleriyle 1-1 devam ederken, 90 1’de sahneye çıkan Mexes skoru ilan etti. Sarı - Kırmızılılar son 9 dakikayı Chivu’nun atılmasıyla 10 kişi oynadı. 
     
     Diğer sonuçlar 

     Chievo-Empoli 2-2. 
     Lecce-Messina 0-2. 
     Livorno-Parma 2-0. 
     Reggina-Lazio 1-0. 
     Treviso-Siena 0-1. 
     
     Sol Campbell Kazayla vurdum 

     Arsenal’in Tottenham’la 1-1 berabere kaldığı Londra derbisinde, dirseğiyle rakibi Tainio’nun kaşını açan Sol Campbell, olayın bir kazadan ibaret olduğunu söyledi. Hava topuna çıkarken avantaj sağlamak amacıyla dirseklerini açtığını dile getiren Campbell, Her şey çok hızlı gelişti. Kesinlikle Tainio’ya zarar vermek istemedim. Taraftarların bana tepki göstermesine üzüldüm'' dedi. 
     
     Ferguson şokta 

     Premier Lig’de kabus dolu günler geçiren Manchester United’ın Middlesbrough deplasmanında aldığı 4-1’lik yenilginin şoku sürüyor. Teknik Direktör Alex Ferguson mağlubiyeti bozgun olarak nitelendirirken, Şaşırtıcı derecede kötü bir performans ortaya koyduk. Oyuncularım acemice goller yedi ve durumu düzeltmek için hiçbir şey yapmadık'' dedi. Son 19 ayın en ağır yenilgisini alan Kırmızı Şeytanlar, lider Chelsea’nin 13 puan gerisinde altıncı sırada bulunuyor. 

     
</TEXT>
</DOC>
