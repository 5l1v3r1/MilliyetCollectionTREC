<DOC>
<DOCNO> 379711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo09.html </URL>
<DATE> 2005/09/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Liverpool ile Manchester United golsüz berabere kaldı... 
</HEADLINE>
<TEXT>

     Premier Lig'in altıncı haftasındaki Liverpool-Manchester United maçı golsüz sona erdi. Emre'nin forma giymediği karşılaşmada Newcastle, Tugaylı Blackburn'ü 3-0 mağlup etti. 
     Premier Lig'in altıncı haftasındaki Liverpool-Manchester United mücadelesi golsüz sona erdi. Daha üstün görünen ev sahibi ekip ilk yarıda Gerrard ve Luis Garcia'yla yakaladığı pozisyonlarda kaleci Van Der Saar'ı geçemedi. Aralarında sezonu kapatan Heinze'nin de bulunduğu yedi oyuncusundan yoksun olan Manchester United'ın maçtaki tek pozisyonda ise 44'te Hollandalı golcü Van Nistelrooy fileleri bulamadı. 
     Bu sonuçla Liverpool, ligdeki dördüncü maçında üçüncü beraberliğini alıp 6 puanda kalırken beş maç oynayan Manchester puanını 13'e yükseltti. 
     Beraberlikten kazançlı çıkan taraf ise ligdeki altı maçını da kazanan lider Chelsea oldu. 
     Öte yandan dizindeki sakatlığı nedeniyle altı hafta oynayamayacağı açıklanmasına rağmen karşılaşmada forma giyen Manchester United kaptanı Roy Keane'in ayak tarağı kırıldı. İrlandalı oyuncunun iki ay futbol oynayamayacağı belirtildi. 
     
     Tugay sonradan girdi 

     Ligde günün ikinci maçında Türk oyuncuların forma giydiği iki takım karşı karşıya geldi. Tugay Kerimoğlu'nun takımı Blackburn Rovers'ın Emre Belözoğlu'nun ekibi Newcastle United'ı Ewood Park'ta ağırladığı mücadelede konuk takım 3-0 kazanarak ligdeki ilk galibiyetini aldı. Blackburn'de Tugay 67. dakikada oyuna girerken Newcastle'da baldırından sakatlığı bulunan Emre kadroda yer almadı. Newcastle'ın golleri ise 62'de Shearer, 66'da Owen ve 85'te N'Zogbia'dan geldi. Beşer puanı olan iki takımdan Blackburn 18., Newcastle ise 14. sırada yer aldı. Middlesbrough, Wigan deplasmanında 1-1 berabere kaldı. 
     
</TEXT>
</DOC>
