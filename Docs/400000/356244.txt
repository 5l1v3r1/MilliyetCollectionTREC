<DOC>
<DOCNO> 356244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko48.html </URL>
<DATE> 2005/06/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Özince Ekonominin iyileşmesi için süre ve kaynağa ihtiyaç var 
</HEADLINE>
<TEXT>

     Türkiye Bankalar Birliği TBB Başkanı Ersin Özince, Türkiye'de sadece finansal sektör ve bankaların değil ekonomik yapının topyekün iyileşmesi ve rekabet gücünün artırılması için, ''makul bir süre ve yüksek düzeyde kaynağa ihtiyaç duyulduğu kanaatinde olduğunu'' söyledi. 
     Özince, Türkiye Odalar ve Borsalar Birliği, Bankacılık Düzenleme ve Denetleme Kurumu ve TBB'nin ortaklaşa düzenlediği ''Risk Yönetimi ve Basel ll'nin KOBİ'lere Etkileri'' toplantında yaptığı konuşmada, bu sürecin sadece ekonomik değil aynı zamanda sosyal, siyasi, kültürel konuları da içerdiğini anlattı. 
     Özince, bu çabayı sadece kamu ve finansas sektöründen beklemenin doğru olmayacağını düşüncesinde olduğunu da belirtti. 
     Gelişmiş ülke standartlarını uygulamaya çalışırken, sürecin olumlu yönde ilermesine hassasiyet gösterilmesi gerektiğini ifade eden Özince, şöyle devam etti 
     ''Acele edelim derken sürecin tersine dönme riskini, sonuçlarını gözönünde tutma durumundayız. Bunları çok sık aralıklarla ve benimsemeden değiştirmek mümkündür. Ancak toplumsal desteğe, zamana ve sabra ihtiyaç vardır. Bu zaman da hiç bir zaman Türkiye'yi emsallerinden geri bırakacak seviyede de olamayacaktır'' dedi. 
     
     ''FİNANSAL SEKTÖRÜ OLUMLU YÖNDE ETKİLECEĞİ ÜMİDİNDEYİM'' 
     Özince, Basel II uygulamasının Türkiye'de de başlamasının, finansal sektörün faaliyetleri, rekabetini olumlu yönde etkileyeceği ümidinde olduğunu, bu konuda önemli adımların şu anda atıldığını da söyledi. 
     Bankaların modern risk yönetimi sistemleri kurma yolunda ciddi çabalar ve kaynak harcadığını anlatan Özince, bankaların risk yönetimi uygulamalarının yönetim boyutu ve teknik yeterlilikleri konusunda önemli mesafelerin alındığını bildirdi. 
     Risk Yönetimi konusunda bankaların çok ciddi boyutta kaynaklar ayırdığını, uluslararası uzmanlıklardan da yararlanıldığını belirten Özince, ''risk yönetimi artık, Türk bankalarının bankacılık kültüründe oldukça oturmuş, en azından teorik yönden oldukça oturmuş bir kavramdır''dedi. 
     
     ''RİSK YÖNETİMİ, İCRADAN BAĞIMSIZ YAPILANDIRILDI'' 
     Bu arada bankalarda, risk yönetiminin icradan bağımsız, yönetim kuruluna bağlı bir fonksiyon olarak yapılandırıldığını, bankaların bünyesinde teftiş kurulundan bağımsız bir iş kontrol fonksiyonu oluşturulduğunu kaydeden Özince, bu kuruluşun temel görevinin ''risklerin saptanması, ölçülmesi, raporlanması'' şeklinde özetlenebileceğini söyledi. 
     Basel ll kriterleri ile piyasa disiplini, şeffalık ve rekabetin artması ve daha etkin hale gelmesinin beklendiğini, müşteri ilişkisi ile ürün fiyatlamasında köklü değişiklikler olmasının ise muhtemel etkilerden biri olarak görüldüğünü anlatan Özince, şöyle devam etti 
     
     ENDİŞE KONUSU 
     ''Düzenlemenin, uluslararası düzeyde faaliyet gösteren banka ile bu kapsamda yer almayan bankalar üzerinde, yani yerli bankalar üzerinde farklı etkiler yaratabilir endişesindeyiz. Gelişmiş ülkeler ile gelişmekte olan ülkelerin bankaları arasında da, farklı etkileri olacağı aşikardır. Bu konuda ülkemiz ile ilgili çarpıcı bir örnek vermek gerekirse, Türkiye gibi ülkeler, daha önce OECD üyesi tanımının avantajından yararlanıyorlardı. Bu avantaj ortadan kalkacak. Kalktığında da sadece bankacılık sektörü değil dolayısıyla tüm sektörlerde etkilenebilecek. Hatta en başta Hazine etkilenecektir.'' 
     
     HAZİNE TAHVİLLERİN RİSK AĞIRLIĞI 
     OECD üyesi olma nedeniyle, Hazine tahvillerinin bilançolardaki risk ağırlığının halen sıfır olduğuna işaret eden Özince, ''ancak bu uygulamaya son verdiğimizde bu ağırlık, o andaki yatırım yapılabilir ülke kredi notunu eğer alamazsak, muhtemelen şu andaki reyting notumuz ile yüzde 100 olarak gerçekleşecektir'' dedi. 
     Diğer bir örnek olarak, risk ağırlıkları hali hazırda borçlunun dahil olduğu kategoriye dayanmakta iken, yeni düzenlemedeki standart yaklaşım uygulandığında, uluslararasmı derecelendirme kuruluşunun kriterlerine göre belirleme yapılacağını belirten Özince, ''ülke notlarının fiili olarak derecelendirme tabanı olarak kullanılması ve bankaların kendi ulusal paraları cinsinden kendi devletinden alacakları yerel para derecelendirme notlarının tanıması ülke kredi notunun önemini artırmaktadır'' şeklinde görüş bildirdi. 
     Bu çerçevede Hazine'nin borçlanma maliyetleri açısından ülke notunun yükselmesinin de büyük önem taşıdığını vurgulayan Özince, risk odaklı kredi fiyatlamasının, KOBİ'lerin kullanacakları kredilerin miktarları ve fiyatlarını olumlu yada olumsuz yönde etkileyebileceğini kaydetti. 
     
</TEXT>
</DOC>
