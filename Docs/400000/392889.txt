<DOC>
<DOCNO> 392889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur38.html </URL>
<DATE> 2005/11/07/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
''2. Barış ve Tolerans Konferansı'' 
</HEADLINE>
<TEXT>

     Diyanet İşleri Başkanı Ali Bardakoğlu, dini liderler olarak dinin şiddeti haklı göstermediğini güçlü bir şekilde açıklamaları gerektiğini belirterek, ''Dinin, terörizmin aktörleri tarafından kullanılamayacağının altını çizmek bizim görevimiz olmalı'' dedi. 
     Avrupa Komisyonu Başkanı Jose Manuel Barosso, Fener Rum Patriği Bartholomeos ve merkezi New York'da bulunan Appeal of Conscience Başkanı ve Başhahamı Arhur Schneier'in himayelerinde, ''Güneydoğu Avrupa'da, Kafkaslarda ve Orta Asya'da Diyalog'' başlığıyla düzenlenen ''2. Barış ve Tolerans Konferansı'' Swissotel'de başladı. 
     Diyanet İşleri Başkanı Bardakoğlu, burada İngilizce yaptığı konuşmada farklılıklara hoşgörüsüzlük ile diyalog ve anlayış eksikliğinin, insanlığın günümüzde yüz yüze geldiği problemler arasında yer aldığını belirtti. Bu tür problemlerin tek bir medeniyeti ya da ulusu değil tüm insanlığı tehdit ettiğini vurgulayan Bardakoğlu, bu sorunların çözümünde de herkesin sorumluluğu bulunduğunu ifade etti. 
     ''İnanıyorum ki bu tür sorunların çözümünde en etkili yöntem dinler ve kültürler arasında güçlü bir diyalogtur'' diyen Bardakoğlu, dünyayı daha iyi bir yer yapmak için gerekli entellektüel ve ruhani kaynağın olduğuna inandığını söyledi. Bardakoğlu, şöyle devam etti 
     ''İslam dininde böyle samimi bir diyalog için hiçbir engel bulunmamaktadır. Çünkü İslam en başından beri dinlerarası diyalogu kabul etmiştir. İslam, başlangıcından beri tüm bireyler, toplumlar ve kültürler arasında sağlıklı ilişkileri cesaretlendirmiştir. Çok iyi biliyorum ki diğer dinlerin diyalog konusuna yaklaşımı da İslam dininden farklı değildir. Ayrıca güçlü bir şekilde inanıyorum ki olumsuz sonuçları doğuran dinlerin kendisi değil, onun farklı yorumlarıdır.'' Bardakoğlu, dinin şiddet eylemlerine alet edilebildiğine de işaret ederek, ''Kaynağı ne olursa olsun din adına yapılan her türlü radikal harekete ve şiddet eylemine karşı olmalıyız. Ancak bugün üzüntüyle dini sembollerin ve retoriğin bütün dünyada bu tür bazı kötü eylemleri haklı çıkarmak için kullanıldığına şahit oluyoruz. Biz dini liderler olarak, dinin şiddeti haklı göstermediğini güçlü bir şekilde açıklamalıyız. Dinin, terörizmin aktörleri tarafından kullanılamayacağının altını çizmek bizim görevimiz olmalı'' diye konuştu. 
     Bardakoğlu, toplumun çok kültürlü ve çok dinli yapısının radikalizme ve şiddete karşı en güçlü kaynak olduğunun bilinmesi gerektiğini, dini ve kültürel geleneklerin ancak barış sayesinde sürdürülebileceğini sözlerine ekledi. 
     
     PATRİK BARTHOLOMEOS 

     Konferans programında ''ekümenik patrik'' ibaresiyle yer alan Fener Rum Patriği Bartholomeos da tüm Müslümanlar'ın Ramazan Bayramı'nı kutladı. Konferansın verimli olması dileğinde bulunan Bartholomeos, ilki 11 yıl önce düzenlenen konferansın sonuç bildirgesinde, dinin çatışmalara taraf olmaması için çaba gösterilmesinin gerektiğinin vurgulandığını hatırlattı. 
     İki topluluğun çatışmaya girmesi durumunda, bu toplumların dini liderlerinin de söz konusu yönde sürüklenmelerinin neredeyse kaçınılmaz olduğunu dile getiren Bartholomeos, bu dini liderlerin ''vatan haini'' gibi çeşitli suçlamalarla karşı karşıya kalabileceğini söyledi. 
     Çatışmaların her zaman taraflar için yıpratıcı olduğunu, ancak dini liderlerin soğukkanlılıklarını ve tarafsızlıklarını korumaları gerektiğini vurgulayan Bartholomeos, şöyle devam etti 
     ''Hiçbir zaman için bu hareketlerin Tanrı'nın isteği olduğu konusunda yalın fakat her zaman doğru olmayan bir kanıyla hareket etmemeleri gerekir. Tabii ki her çatışmada, herkes kendi tarafının tezinin doğru olduğu konusundaki yanılgıya düşmemelidir. Çünkü, Tanrı herkesin Tanrısıdır. Siyasi değerlendirmelerimizi hiçbir zaman için Tanrı'ya mal etmeyelim. Tabii, asırlardır bunun tam tersi bir taktikle hareket edilmiştir. Bunun hemen değişmesi çok zordur. Kutsal kitaplardaki sureler, bizi her zaman barış, kardeşlik konularında yönlendireceklerdir. Tanrı'nın istediği yönde ilerlememiz için ortak noktalarımızı bulmamız lazım. Çünkü hep birlikte barış içinde yaşamamız gerekiyor. İnanan ve inanmayan insanlara doğruyu göstermemiz gerekir. Onlara bu şekilde yardımcı olabiliriz.'' 
     
     HAHAMBAŞI HALEVA 

     Türkiye Musevileri Hahambaşısı İsak Haleva da Türkçe yaptığı ve ''Kentlerin kraliçesi İstanbul'un bir sakini ve 40 asra dayanan Musevi dininin mütevazı bir temsilcisi olarak sizleri yürekten selamlıyorum'' diyerek başladığı konuşmasında, konferansın, hoşgörü ve anlayışa en fazla ihtiyaç duyan iki bölgeyi tema olarak alması nedeniyle tarihe geçebilecek önemde olduğunu söyledi. 
     Haleva, ''Silahların saban demiri olarak kullanılacağına, ulusların savaş sanatını öğrenmeye gerek duymayacağına umudu olan bir inanç disiplininden gelen ben, bu umutların gerçekleşmesini yürekten temenni ediyorum'' diye konuştu. 
     Toplantıya katılamayan Türkiye Ermenileri Patriği Mesrob II de konferansta okunan mesajında, dinlerarası çatışmaların politikacılara dayanak verdiğini, buna dayanarak, siyasilerin çatışmalara neden olabildiğini belirterek, ''Dini liderler olarak bütün bu unsurları göz önüne alarak adımlarımızı ona göre atmamız gerekir'' dedi. 
     
     YUNANİSTAN EĞİTİM VE DİN İŞLERİ BAKANI GIANNAKOU 

     Yunanistan Eğitim ve Din İşleri Bakanı Marietta Giannakou da önemli olanın sadece yasal düzenlemeler değil, halkların bir arada yaşamaları yönünde eğitilmeleri olduğunu vurguladı. 
     Giannakou, şöyle konuştu 
     ''Bu konuda dini liderler, siyasetçilere kıyasla çok daha önemli çabalar harcayabilirler. Patrik hazretlerinin, diğer dini liderlerle üstlendiği bu girişim, çok önemli bir araç. Biz, Yunanistan olarak bu çabaları her şekilde desteklemeye devam edeceğiz. Pek çok Avrupalı politikacı da emin olun ki size bu çabalarınızda destek olacaktır. Çünkü, siz dini liderler, bazen politikacıların yapamadığını yaparak halkınızı etkileyebiliyorsunuz. Dolayısıyla sizlerin çabalarınız son derece önemlidir.'' Gürcistan Katolik Patrikliği Başpiskoposu Elias II de, Kafkaslar bölgesinde bugün ne barış ortamının, ne de tam bir çatışma ortamının söz konusu olduğunu, ancak bu durumun gelecekte düzeleceğine inandığını söyledi. 
     ''Barış ve dini hoşgörünün oluşması, çaba göstermemiz gereken bir şey olmamalıydı'' diyen Elias II, dini liderlerin dünyadaki sorunlara göz yumamayacağını ifade etti. 
     Kafkas Müslümanlar Konseyi Başkanı Şeyh Allahshukur Paşazade de, din aleminin başlıca görevinin, bütün insanlığa hayır getiren yollar aramak olduğunu vurguladı. 
     İskenderiye Patriği Teodoros ise, bütün Afrika'da din, dil, renk ayrımı yapmadan, hiçbir dini fanatizme kapılmadan halklar arasında barışın sağlanabilmesi için ellerinden gelen çabayı gösterdiklerini vurguladı. 
     Katolik dünyasının ruhani lideri Papa 16. Benedictus, "2. Barış ve Tolerans Konferansı"na gönderdiği mesajda, "Barış ve hoşgörü mesajları, davranışların gittikçe katılaştığı dünyada son derece önemli mesajlardır" dedi. 
     Papa 16. Benedictus'un, Avrupa Komisyonu Başkanı Jose Manuel Barosso, Fener Rum Patriği Bartholomeos ve merkezi New York'da bulunan Appeal of Conscience Başkanı ve Başhahamı Arhur Schneier'in himayelerinde, Swissotel'de düzenlenen "2. Barış ve Tolerans Konferansı"nın açılışına gönderdiği mesaj, Papalık Hıristiyanlar Arası Birlik Kurulu PHABK Başkanı ve Benedictus'un sözcüsü Kardinal Walter Kasper tarafından okundu. 
     16. Benedictus, farklı dinler arası kaynaşmayı destekleyen dini liderleri tebrik ettiği mesajında "Barış ve hoşgörü mesajları, davranışların gittikçe katılaştığı dünyada son derece önemli mesajlardır" dedi. 
     Papa, mesajında şunları kaydetti 
     "Eğer çözüm bulmak istiyorsak, diyalog kurmamız gerekir. Ancak diyalog sayesinde dünya barışçı ve yaşanabilir bir yer olabilir. Herkes barışçı ahenge yönelik katkıda bulunmalı ve bunu yaparken manevi değerlerini insanların hizmetine sunmalıdır. Her insanın hayatına saygı duyulmalıdır. Bütün insanlar eşit haklara sahiptir. 
     İstikrarlı barışı ancak demokrasi sağlayabilir. Dolayısıyla milliyetçilik, demokrasinin çabalarına yardımcı olmuyor. İnsanlara doğruyu öğretmek, onları eğitmek ve gerçek diyalog fikrini benimsetmek çok önemli. Tanrı, barışın yolunu bizlere göstermektedir. Kardeşlerim, bu toplantı vesilesiyle sizlere şunu söylemek isterim ki Katolik Kilisesi halklar ve dinler arasındaki işbirliği ve diyalog için çalışacaktır." 
     
     AB KOMİSYONU BAŞKANI BAROSSO 

     AB Komisyonu Başkanı Jose Manuel Barosso da konferansa gönderdiği mesajda, dünya liderlerinin bir DİYALOGUN odağında olduğunu, bu DİYALOGUN amacının ise çatışmaların azaltılması olduğunu bildirdi. 
     Diyalog çabalarında, değişim ve toplumlar arası kaynaşma konusunda 3 semavi dinin liderlerinin çok büyük sorumluluğu bulunduğunu vurgulayan Barosso, şöyle devam etti 
     "Avrupa, kışkırtmalara karşı koymaya devam edecektir ve amacı barışı, istikrarı sağlamak olacaktır. Bölgedeki çatışmalar AB'nin daha genel hedeflerine gölge düşürmektedir. 3 semavi dinin lideriyle Brüksel'de bir araya gelmiştim ve bu buluşma sırasında müreffeh bir Avrupa'nın oluşması konusundaki irademizi teyit etmiştik. Avrupa Komisyonu, dini liderlerle olan DİYALOGUN devamından yanadır. Birleşmiş bir Avrupa ideali bu şekilde vücut bulacaktır." 
     
     BM GENEL SEKRETERİ ANNAN 

     Birleşmiş Milletler BM Genel Sekreteri Kofi Annan da mesajında tüm dini liderlerin BM'nin müttefikleri, dostları olduklarının altını çizdi. 
     Annan, mesajında, şöyle dedi 
     "Eğer amaçlarınız konusunda kararlıysanız BM size destek olacaktır. BM, hem dine inananları, hem inanmayanları, yani bütün insanları bir araya getirmeyi amaçlamaktadır. Dinlerin, farklı olanın özündeki ortak değerleri araştırmaları gerekir. Bizim taahhüdümüz, insanlığın refahını korumaktır ve değişik kültürler arası diyalogu desteklemek amacındayız. Bu, günümüzde herzamankinden daha önemlidir. Çünkü günümüzde, amacı insanlar arasında yanlış anlamalara yol açmak olan şiddet eylemleri gerçekleşmektedir. Bunlara karşı çıkış, bu gibi toplantılarla sağlanabilir. " 
     
     ABD BAŞKANI BUSH 

     ABD Başkanı George Bush da mesajında, eşitliğin tüm insanlar için geçerli bir prensip olduğunu vurgulayarak, şunları kaydetti 
     "Biz tüm insanların bir arada, barış içinde yaşamasını istiyoruz. Toplumlar arasında düşmanlığın bulunmamasını istiyoruz. İnsanlar arasındaki kini ve anlayış eksikliğini işbirliğiyle yok edebiliriz. Dini hoşgörü ABD'nin temelini oluşturan öğedir. Atalarımız bu topraklara bunun için gelmiştir. Bizce, böyle bir DİYALOGA evsahipliği yapacak Türkiye'den daha ideal bir ülke olamazdı. Çünkü Türkiye, kültürler arasında köprü kuran bir ülkedir. Konferansta bulunan herkese, göstermiş oldukları çabalar için teşekkür ediyorum." 
     
</TEXT>
</DOC>
