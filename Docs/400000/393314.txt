<DOC>
<DOCNO> 393314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun15.html </URL>
<DATE> 2005/11/09/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Pentagon, işkenceyi yasakladı 
</HEADLINE>
<TEXT>

     ABD Savunma Bakanlığı, dünyada teröre karşı yürütülen savaşta Pentagon tarafından tutuklanan kişilere kesinlikle işkence yapılmamasını kararlaştırdı. 
     Pentagon’un, terör tutuklularının nasıl sorgulanacağına ilişkin yeni açıkladığı politika belgesinde, "fiziki ve psikolojik işkence eylemleri yasaklanmıştır" ifadesi yer aldı. 
     ABD Savunma Bakanlığı, terör tutuklularının korkutulması amacıyla sorgucuların köpekleri kullanmasını da yasakladı. 
     Pentagon sözcüsü Bryan Whitman, terör tutuklularının sorgulanmasının terörizmle mücadelede büyük önem taşıdığını belirterek, "Ancak uygulamada görülen bazı boşlukların bir politika belgesiyle doldurulmasına karar verildi" dedi. 
     Pentagon’un denetimindeki Irak’ın Ebu Garib cezaevinde tutuklulara kötü muamele ve cinsel aşağılama uygulandığının geçen yıl ortaya çıkması, ABD ve dünyada büyük tepkilere yol açmıştı. 
     
</TEXT>
</DOC>
