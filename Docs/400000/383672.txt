<DOC>
<DOCNO> 383672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur18.html </URL>
<DATE> 2005/10/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Misafirliğe gittiği evdeki kadına tecavüz etmeye kalktığı iddia edildi 
</HEADLINE>
<TEXT>

     Tolunay DUMAN TARSUS Mersin , DHA 

ŞANLIURFA’nın Viranşehir İlçesi’ne bağlık Büyük Kemberli Köyü Muhtarı 40 yaşındaki Halil Kalkan, yakınlarını ziyarete geldiği Mersin’in Tarsus İlçesi’nde uzaktan akrabası 36 yaşındaki T.S.’ye tecavüz etmek istediği iddiasıyla linç edilmek istendi. 
     Şahin Mahallesi’nde gece saat 01.00 sıralarında meydana gelen olayda, muhtar Halil Kalkan, yakınlarıyla aynı sokakta oturan, aralarındaki anlaşmazlıktan dolayı eşi bir süre önce evi terkeden uzaktan akrabası 4 çocuk annesi T.S.’nin evine gitti. Kalkan, iddiaya göre, çocukları da uyuyan T.S.’ye tecavüze kalktı. Kadının çığlık atıp, komşularından yardım istemesi üzerine muhtar Kalkan, pantolon ve iç çamaşırını da giyemeden pencereden atlayıp, vücudunun alt kısmı çıplak şekilde kaçmaya başladı. Aynı sokakta oturan T.S.’nin kardeşleri ve mahalle halkı sokakta kaçarken yakaladığı muhtarı linç etmek istedi. Üzerinde atlet ve gömleği bulunan Halil Kalkan'ın iç çamaşırı ve pantolonu da kendisini dövenler tarafından giydirildi. 
     Kanlar içinde kalan muhtar, olay yerine gelen polis tarafından kurtarılıp, Tarsus 70’inci Yıl Devlet Hastanesi’ne götürüldü. İlk ifadesinde suçlamayı kabul etmeyen ve başından ağır darbeler alan Kalkan, Yoğun Bakım Servisi'nde tedaviye alındı. 
     Olayla ilgili gözaltına alınan T.S.'nin kardeşi H.T. ifadesi alındıktan sonra serbest bırakıldı. Olayla ilgili soruşturmanın sürdüğü bildirildi. 
     
</TEXT>
</DOC>
