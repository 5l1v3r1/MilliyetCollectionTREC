<DOC>
<DOCNO> 374283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/yture.html </URL>
<DATE> 2005/08/31/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Kara göründü 
</HEADLINE>
<TEXT>



Yıllardan bu yana hep "takım olamadığı" için eleştiri oklarının haklı hedefi olan 12 Dev Adam, dün uzun bir aradan sonra ilk kez Fransa karşısında, istediğinde nasıl "takım" olabileceğini gösterdi. 
Henüz hala kırk dakikaya yayamamış olsa da, mücadele gücü, top kullanımındaki paylaşımcılığı, yıldızlarının bireysellikten uzak, ancak yerinde sorumluluk alan anlayışı ve en önemlisi de kazanma hırsı, Avrupa Şampiyonası için Abdi İpekçi Salonu'na gelen herkese umut saçtı. Hatalar yok muydu Maçı neredeyse tek bir fast - break atamadan tamamladık. Yarı sahayı en süratli geçtiğimiz anlarda top guardlarımızın değil, çoğunlukla 2.08'lik Hidayet'in elindeydi. En uzunu 2.05'lik Schmitt olan Fransa'ya karşı özellikle ilk yarıda çok kolay ribaund verdik, alamadık. Devlerimize göre daha kısa ancak atletik siyah oyuncularının çokluğu ve çabukluğunu iyi değerlendiren Fransızlar, sayıların çoğunu bu hareketli uzunlardan, pota altından üretti. Farkı 9 sayıya çıkardığımız üçüncü çeyreğin başında devreye yine "rehavet hastalığı" girdi, ara kapandı. Tony Parker'ı boş bırakma "lüksüne" kapılan millilerimiz, rakibini yeniden maça ortak etti. 
Sahada sadece olumsuzluklar mı vardı, tabii ki hayır. 12 Dev Adam, kazanma hırsı ve arzusundan hiç vazgeçmedi. Hidayet, son çeyrekte 'bir yıldız nasıl maç kazandırır' sorusuna en güzel yanıtı verdi. Mirsad savaşçı kimliğine bu kez olgunluğu ve akılcı basketbolunu da ekledi. Serkan, soğukkanlılığı ve zor pozisyonlarda bulduğu sayılarla ilk beşin bankosu olacağını gözler önüne serdi. Memo yine "çaktırmadan" kaşla göz arasında 12 sayıyı ve 7 ribaundu tabelaya astı. Sonuçta tüm oyuncular, bireyselliğe kaçmadan takımlarının başarısı için mücadele verdiler. Bu da sonuçtan çok ama çok daha önemliydi... 


</TEXT>
</DOC>
