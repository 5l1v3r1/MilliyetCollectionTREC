<DOC>
<DOCNO> 386885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun04.html </URL>
<DATE> 2005/10/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Pakistan'da ölü sayısı 38 bine yükseldi... 
</HEADLINE>
<TEXT>

     Pakistan'ı geçen cumartesi günü vuran 7,6 büyüklüğündeki depremde ölenlerin sayısı 38 bine çıktı. 
     Ordu sözcüsü Tümgeneral Şevket Sultan, özel bir televizyon kanalına yaptığı açıklamada, depremde can kaybının 38 bine yükseldiğini, yaralı sayısının da 62 bin olduğunu bildirdi. 
     Tümgeneral Sultan, yardım çalışmalarının zamana karşı yarışarak sürdüğünü belirterek, kapalı yolları açmaya çalıştıklarını, askerlerin Pakistan'ın ücra köşeleri ve Keşmir'in uzak bölgelerine ulaşmaya başladığını söyledi. 
     Pakistan'da depremde resmi ölü sayısı daha önce 25 bin olarak açıklanmıştı. Yetkililer, depremin 35 bin ila 40 bin can kaybına yol açmasından endişe ettiklerini kaydetmişti. 
     Güney Asya'da etkili olan geçen haftaki depremde Hindistan'da da en az 1350 kişinin öldüğü bildirilmişti. 
     
     MÜŞERREF "ÖLÜ SAYISI 38 BİNDEN FAZLA OLABİLİR" 

     Pakistan Devlet Başkanı Pervez Müşerref, Pakistan'ı geçen cumartesi günü vuran 7,6 büyüklüğündeki depremde ölenlerin sayısının 38 binden fazla olabileceğini kaydetti. 
     Müşerref, düzenlediği basın toplantısında, arama-kurtarma ekipleri önümüzdeki günlerde hala ulaşılamamış yerlere gittiğinde, 38 bine ulaşan ölü sayısında artış olabileceğini belirtti. 
     Pakistan lideri, "Kurtarma operasyonları devam ediyor, ama 8 gün sonra birini kurtarmak mucize olacak" dedi. 
     Şu anda en çok ihtiyaç duyulan şeyin çadır olduğunu, sert Himalaya kışına maruz kalacak yaklaşık 2 milyon evsiz bulunduğunu kaydeden Müşerref, "Temel ihtiyacımız çadır. Herkesten çadır vermesini bekliyoruz" diye konuştu. 
     
</TEXT>
</DOC>
