<DOC>
<DOCNO> 389484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko17.html </URL>
<DATE> 2005/10/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
En lezzetli pastırma, pastırma yazında üretiliyor... 
</HEADLINE>
<TEXT>

     Vedat Doğan AA 

Türkiye'nin en önemli pastırma ve sucuk üretim merkezlerinden biri olan Kayseri'de, en lezzetli pastırmanın ''pastırma yazı'' adı verilen dönemde yapıldığı bildirildi. 
     Kayseri Ticaret Borsası Yönetim Kurulu Başkanı ve pastırma sucuk üreticisi Şaban Ünlü, pastırma yazının başladığı bugünlerde, pastırma ve sucuk talebiyle, üretiminde artış olduğunu belirterek şunları söyledi 
     ''Pastırma yazı denilen dönem, Ekim ayının son haftasıyla Kasım ayının sonuna kadar sürer. En lezzetli pastırma ve sucuk, bu dönemde yapılır. Gündüz Erciyes'in rüzgarıyla açık havada kurutulan pastırma ve sucuklar, gece hava sıcaklığının sıfır dereceye kadar düşmesi sonucu olgunlaşarak lezzetlenir. Pastırma ve sucuğun anavatanı sayılan Kayseri'de, Karpuzatan semtindeki fabrikalarda yılda ortalama 20 bin büyükbaş hayvan kesimi yapılmaktadır.'' Ünlü, bugünlerde pastırma ve sucuk üretimin artış gösterdiğini ifade ederek ''Kesilen 20 bin büyükbaş hayvandan 800 bin kilo pastırma, 3 milyon kilo da sucuk, salam, sosis ve kavurma elde edilmektedir. Pastırma ve sucuk üretiminde artık geleneksel el işçiliği yerine modern makinalar kullanılmaktadır. Her firmanın kendi veterineri vardır'' diye konuştu. 
     Kayseri'nin en eski pastırma ustalarından olan ve 50 yıldır aynı işi yaptığını söyleyen İbrahim Tan ise pastırma üretiminin 1 ayda gerçekleştiğini kaydetti. 
     Tan, ''Kesilen etler, dinlendirilip uygun olarak söküldükten sonra tuzlanıp baskıya alınır. Yıkanıp ikinci baskıya konup kurutulduktan sonra çemen içerisine yatırılıp bir süre bekletilir. Üzeri çemenle sıvanıp bir süre daha kurutulduktan sonra piyasaya sunulur'' dedi. 
     İbrahim Tan, pastırmanın ince doğranmasının da önemli olduğuna dikkati çekerek ''Pastırma ne kadar iyi yapılırsa yapılsın, iyi doğranmazsa ağızda kolayca çiğnenmez. Kayseri pastırması mutlaka bıçak ile doğranmalıdır. Makinada doğranan pastırma, yandığı için lezzetini kaybeder'' diye konuştu. 
     
     PASTIRMA ÇEŞİTLERİ 
     Pastırma çeşitleri arasında, en kıymetli ve lezzetlisi kuşgömü, sırt ve antrkot cinsi olanı. Büyükbaş hayvanın sırt bölgesinden elde edilen etlerden yapılan bu grup pastırmaların kilosu 35 YTL'den, ikinci kalite olarak adlandırılan eğrice, dilme, şekerpare adı verilen türler 25 milyon liradan, sıra pastırması olarak adlandırılan 3. kalite pastırmalar ise kilosu 20 YTL'den satılıyor. 
     
</TEXT>
</DOC>
