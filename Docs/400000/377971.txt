<DOC>
<DOCNO> 377971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yasam/yas05.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah kurbanının ilk hediyesi Tabanca 
</HEADLINE>
<TEXT>


Geçtiğimiz çarşamba günü serseri bir merminin isabet ettiği bacağı kesilen küçük Şehmuz'un ilk 'Geçmiş olsun' hediyesi, oyuncak silah oldu 

TAYLAN YILDIRIM İzmir DHA 

İzmir Buca'da, geçtiğimiz çarşamba günü sokak ortasında rasgele ateş eden 17 yaşındaki D.G.'nin pompalı tüfeğinden çıkan domuz kurşunuyla sağ bacağından yaralanan 7 yaşındaki Şehmuz Coşacak, yoğun bakımdan çıktı. 
Kaldırıldığı Buca Devlet Hastanesi'nde sağ bacağı diz altından kesilmek zorunda kalınan Ötügen İlköğretim Okulu 2. sınıf öğrencisi küçük Şehmuz Coşacak, yoğun bakım ünitesindeki 3 gününün ardından dün ortopedi servisine alındı. 
Burada küçük Şehmuz'a ilk verilen 'geçmiş olsun' hediyesi ise, oyuncak da olsa bir tabanca oldu. 

Protez takılacak 
Oyuncak tabancasıyla çevresindekileri 'vurmaya' çalışan Şehmuz'un babası Nedim Coşacak, "Kimin getirdiğini bilmiyorum. Hemen elinden alacağım" diye konuşurken, doktorlar da küçük çocuğa kötü haberi vermeye hazırlanıyor. 
Şehmuz Coşacak'a artık eskisi gibi yürüyemeyeceğini söyleyecek doktorlar, bir hafta daha hastanede kalacak küçüğe, bacağındaki yaranın iyileşmesinin ardından da protezini takacaklar. 




</TEXT>
</DOC>
