<DOC>
<DOCNO> 377517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko07.html </URL>
<DATE> 2005/09/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ATO Başkanı Kredi kartı kara listesi 800 bin kişiye dayandı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, kredi kartı faizlerinin vatandaşı dut gibi ağacın dibine düşürdüğünü belirterek, ''Kart sahibi 133 bin kişi borcunu ödeyemez duruma düşmüşse, bankaların kara listesi 800 bin kişiye dayanmışsa, vatandaş kart başına 550, kişi başına 738 dolar borçlu duruma gelmişse, lamı cimi yok bu kredi kartları krizidir'' dedi. 
     Konuya ilişkin yaptığı yazılı açıklamada, geçen yılın aynı döneminde 420 trilyon lira olan tasfiye olacak kredi kartları borçlarının bu yılın Temmuz ayı sonu itibarıyla 1 katrilyon 73 trilyon liraya yükseldiğine dikkat çeken Aygün, sorunlu kredi kartı borçlarının aynı döneme göre yüzde 147 arttığını ifade etti. 
     Geçen yıl sonu itibariyle sorunlu kredi kartları borçlarının 417 trilyon lira olduğunu hatırlatan Aygün, sorunlu kredi stokunun da 7 ayda yüzde 85 arttığın kaydetti. 
     Geçen yılın aynı döneminde 9.9 katrilyon lira olan kredi kartı alışverişleri tutarının bu yıl yüzde 54 artarak 15.5 katrilyon liraya yükseldiğini anlatan Aygün, ''Kartlı alışveriş yüzde 54 artarken, tasfiye olunacak borç geçen yılın Temmuz ayına göre yüzde 157, son 7 ayda ise yüzde 67.5 artıyorsa, kriz ben geliyorum değil, ben geldim demiş'' değerlendirmesinde bulundu. 
     
     1.2 KATRİLYON BATIK KREDİ 
     Bankaların kredi kartı alacaklarının 15.5 katrilyon, tüketici kredilerinin ise 19.8 katrilyon lirayı ulaştığını belirten Aygün, toplam takibe alınmış kredi miktarının 1 katrilyon 73 trilyon lirası kredi kartları olmak üzere, toplam 1.2 katrilyon lirayı yakaladığını kaydetti. 
     Aygün, şu anda kredi kartı başına ortalama borcun 550 milyon lira, olduğunu ifade etti. 
     
     BOÇLU SAYISI 300 BİNİ AŞACAK 
     Aylardan beri bütün verilerin kriz alametleri gösterdiğini, bu alametlerin doğru okunamadığını ve Kredi Kartları Yasası'nın bir türlü çıkarılamadığını savunan Aygün, ''Yasanın bir ay gecikmesi 25 bin yeni kart mağdurun borcunu ödeyemez duruma düşmesine neden oluyor. Son 4 ayda çıkarılamayan yasa 100 bin yeni faizzede yarattı. Bu da 2001 krizindeki sayıya eşit bir rakam'' dedi. 
     ATO Başkanı Aygün, açıklamasında şu görüşlere yer verdi 
     ''Bu yıl sonu itibarıyla sadece 2005 yılında borcunu ödeyemeyenlerin sayısının 300 bini aşmasını bekliyoruz. Bu rakam 2001 yılı krizinde borcunu ödeyemeyen 111 bin kişinin yüzde 200 fazlasına denk geliyor. Yani tüketici, 2001 krizinin 2 katı şiddetinde bir deprem yaşıyor. 
     Enflasyon ÜFE'de yıllık yüzde 7.91'e düştü. Tüketici kredilerine aylık yüzde 1.35, yıllık yüzde 16.2 faiz uygulanıyor. Hazine bonosunda vadeli mevduat faizi getirileri yıllık net yüzde 15-18 arasında, Gecikme cezası yıllık yüzde 5-10 arasında değişiyor. Buna karşın kredi kartı faizlerine ortalama aylık yüzde 5.80 faiz uygulanıyor. 
     Bileşik faizle bu yıllık yüzde 100 faiz anlamına geliyor. Memura bu sene 10 kuruş zam yapıldı, bankalar 100 kuruş olarak geri alıyor . Türkiye'de kredi kartının adı yüzde 100 iflas, yüzde yüz dram, yüzde yüz soygun'' 
     
     MİLLETVEKİLİ KARTZEDELER 
     Kredi kartları yasasının çıkmaması nedeniyle kart krizin ağırlaştığının altını çizen Aygün, ''Kredi kartları sorununda ilgili kurumların tümünün ağır ihmali var. Hükümet işin ciddiyetinin farkında değil. Meclis tatile çıktı.Tatile giden milletvekilleri Meclis'e kartzede olarak geri dönecek. Vatandaş ise tutunacak bir dal alıyor, icra kapılarında sürünüyor'' görüşünü savundu. 
     Temmuz ayı sonu itibarıyla alışverişlerde 4.5 katrilyon lira taksitli, 10.9 katrilyon lira taksitsiz olmak üzere toplam 15.4 katrilyon liralık kredi kartı kullanımı yapıldığına ve kredi kartı kullanımının yüzde 2.9 arttığına dikkat çeken Aygün, kredi kartları pazarının her geçen ay küçük yüzdeler itibarıyla büyüdüğünü, buna karşılık mağdur sayısının katlanarak arttığını kaydetti. 
     Meclisin çıkaracağı ilk yasanın Kredi Kartları Yasası olması gerektiğini dile getiren Aygün, ''Gerekirse hemen yarın meclis olağanüstü toplantıya çağırılsın ve vatandaş faiz belasından kurtarılsın. Kart mağduru 200'ü aşkın milletvekili, hem kendilerini hem halkı rahatlatsın'' dedi. 
     
</TEXT>
</DOC>
