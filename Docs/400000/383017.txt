<DOC>
<DOCNO> 383017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/asiy.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li askerden Kürtçe türküler 
</HEADLINE>
<TEXT>


Erbil Havaalanı'na giderken minibüsün sürücüsü Kürtçe bir türkü çalınca, sivil ABD askerleri neşeyle ve neredeyse hatasız bir Kürtçeyle türküye eşlik ediyor 

İrfan Ergi - Frankfurt 


Frankfurt'tan havalanan Kürdistan Havayolları'nın uçağıyla gittiğimiz Erbil, 1 milyona yakın nüfusu ve her köşesinde süren inşaatlarla adeta şantiye gibi. Türk gıda ve tüketim malları satan esnaf, Türkiye ve Türkler konusunda diyalog kurarken çekingen davranmıyor. Ancak, güvenlik birimleri ve siyasilerde Türkiye'ye karşı mesafeli bir duruş, hatta bir "antipati" gözleniyor. Kürt orta sınıfı da aynı tavır içinde. 
Bölge yönetimi, yabancı yatırımcılara 5 yıl vergi muafiyeti ve bazı kolaylıklar sağlamış. Bundan yararlanan Türk şirketleri pazara adeta damgasını vurmuş. Erbil Havaalanı ile hemen yanında bulunan daha büyük ikinci havaalanının yapımını üstlenen Mak-Yol'un yanı sıra Çevikler, Yenigün gibi çok sayıda Türk inşaat şirketi büyük projeler yürütüyor. Bu durum, inşaat önlerindeki ruhsat tabelaları ve Türkçe uyarı levhalarıyla hemen göze çarpıyor. 

Meclis'i görüntüledik 
"Kürdistan Gazeteciler Sendikası"nın tahsis ettiği araçla, yerel "Kürdistan Parlamentosu"na gidip bin bir güçlükle fotoğraf çekme izni alabiliyoruz. Bu sırada Meclis'te anayasa görüşmeleri sürüyor ve televizyonlardan canlı yayımlanıyor. KDP ve KYB dışında 12 partinin daha temsil edildiği parlamentoda 111 milletvekili bulunuyor. Meclis'teki her milletvekilinin önünde Türkiye'den ithal edilen "Hayat" marka sular dikkat çekiyor. 
Dönüş yolculuğu için Erbil Havaalanı'na giderken minibüsün sürücüsü Kürtçe bir türkü çalınca, arkamda duran sivil giyimli ABD askerlerinin neşeyle ve neredeyse hatasız bir Kürtçeyle türküye eşlik etmeleri uzun sürmüş bir savaşı da haber veriyor 

Ejderha armalı asker 
Terminal girişinde nöbet tutan Amerikan askerinin omzunda ejderha arması var. Bu silahsız özel timcinin mensubu olduğu "101 Airborn Division" 101. Hava İndirme Tugayı , halen İtalya'da görev yapan Albay William Mayville komutasındayken, Türk askerlerinin başına geçirdiği çuvalla gündeme gelmişti. Havalimanı terminalinde sarı-kırmızı harflerle "Kurdistan Airlines" yazılı kartona basılı biniş kartımızı alıyoruz. Ancak uzun süre gelecek uçağı bekliyoruz. 
Frankfurt'a, bizi Erbil'e getiren uçakla dönüyoruz, ancak personel değişmiş. Yolcular arasında sadece birkaç Avrupalı ve ABD'li asker var. Anonslar yine İngilizce ve Almanca. Rota yine Erbil-Ankara-İstanbul-Graz-Viyana-Nürnberg üzerinden Frankfurt. "Kürdistan"ı ifade eden hiçbir malzemenin bulunmadığı uçakta, yolculara dağıtılan gazete ve dergilerin tamamı Almanca. 


Meclis'te Türk suyu 


Kürtlerin meclisinde anayasa görüşmeleri sürüyor. Her milletvekilinin önünde Türkiye'den ithal edilen "Hayat" marka su var. Terminal girişindeki Amerikan askerlerinin omuzlarında ejderha arması var. Bu tugay, Türk askerlerinin başına geçirilen çuvalla gündeme gelmişti. 


</TEXT>
</DOC>
