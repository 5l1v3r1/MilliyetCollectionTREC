<DOC>
<DOCNO> 394628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/ekonomi/eko02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Atabank, Türk ortak arıyor 
</HEADLINE>
<TEXT>


Azerbaycan'da faaliyet gösteren Ata Holding'in sahibi olduğu Atabank, ortaklık için Türk bankaları ile görüşüyor 

EKONOMİ SERVİSİ 

Azerbaycan - Türk İşadamları Derneği Başkanı ve Ata Holding'in sahibi Ahmet Erentok, Azerbaycan'da faaliyet gösteren Atabank'ın bir Türk bankası ile ortak olmayı istediğini belirterek "Finansbank, Garanti Bankası veya Oyakbank ile ortak olmayı çok isteriz" dedi. 
Ortaklık konusunda bazı Türk bankaları ile görüşmeler yapıldığını belirten Erentok, "Çok arzu ediyoruz ama henüz bu yönde bir gelişme yok" diye konuştu. Türk bankalarının bölgede yoğun olarak Kırgızistan, Kazakistan ve Rusya'da faaliyet gösterdiğini söyleyen Erentok, şöyle dedi 
"Azerbaycan'da Türk bankaları var ama çok etkin değiller. Koçbank bir şube ile çalışıyor. Egebank kötü bir örnek oldu. Biz Atabank olarak bir Türk bankası ile ortak olmayı çok isteriz. Finansbank, Garanti ve Oyakbank ile ortaklık yapmayı çok arzu ediyoruz. Şu anda görüştüğümüz bankalar var ama henüz bir gelişme yok." 

'Azerbaycan'da banka sayısı 30'a düşer' Ahmet Erentok, bankacılık sektöründe son yıllarda yapılan yasal düzenmeler sonunda önemli sayıda birleşmeler olduğunu söyledi. Erentok, şu bilgileri verdi "42 bankanın birçoğu yabancı ortaklık konusunda görüşmeler yapıyor. Mevcut bankaların 5 milyon dolar tutarında sermaye tamamlamaları mecburiyeti olduğu için, bazıları muhtemelen yılsonunda birleşecek. 2008'e kadar Azerbaycan'da banka sayısı 30'a kadar iner." 


</TEXT>
</DOC>
