<DOC>
<DOCNO> 354299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun08.html </URL>
<DATE> 2005/06/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İsrail, militanlara suikast politikasına yeniden başladı... 
</HEADLINE>
<TEXT>

     İsrail, Filistinli militanlara karşı suikast politikasına yeniden başladığının işaretini verdi. 
     Kamu Güvenliği Bakanı Gideon Ezra, Ordu Radyosu'na yaptığı açıklamada, ''dün bir İslami Cihad militanına karşı Gazze'de bir girişimde bulunulduğunu, ancak başarısız olunduğunu'' söyledi. 
     Ezra, ''önlerine bir fırsat çıktığını'' ve İsrail'in militanı hedef aldığını belirterek, ''Örgütü etkisiz hale getirmek için her yolun mübah ve mümkün olduğunu'' kaydetti. 
     Kudüs'te dün İsrail-Filistin liderleri zirvesinin başladığı sırada, bir İsrail uçağından Gazze Şeridi'nde terk edilmiş bir binaya iki füze atıldığı haberleri gelmişti. 
     İsrail Başbakanı Ariel Şaron, şubat ayında Filistin lideri Mahmud Abbas ile yaptığı ateşkes anlaşması üzerine bu tür suikastları askıya almıştı. 
     
</TEXT>
</DOC>
