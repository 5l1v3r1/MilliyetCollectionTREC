<DOC>
<DOCNO> 363808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yasam/ayas.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim hüzünlü Ankara kedim' 
</HEADLINE>
<TEXT>


Gabriel Garcia Marquez'in son romanı 'Benim Hüzünlü Orospularım'ın kahramanları arasında bir de Ankara kedisi var 

ANKARA ANKA 

Nobel ödüllü Kolombiyalı yazar Gabriel Garcia Marquez, Türkiye'de yaz başında piyasaya çıkan ve üst üste baskılar yapan son romanı 'Benim Hüzünlü Orospularım'da, Ankara kedisini anlattı. 
Marquez'in geçen yıl yazdığı romanı, Ankara kedisinin ününün dünyaya yayıldığını ve yazar tarafından da çok iyi tanındığını gösterdi. 

'Soyu efsanevi' 
Ankara kedisini, romanın baş kahramanı 90 yaşındaki gazeteci şöyle anlatıyor 
"...Hayvanlarla hiç anlaşamam, konuşmaya başlamamış çocuklarla da öyle. Sanki ruhları dilsizdir... Üstelik miyavlamaları neredeyse konuşmaya benzeyen, pürüzsüz pembe tüylü, değerli bir Ankara kedisiydi. Soyağacını belirten bir belgeyle ve tıpkı monte edilmesi gereken bisikletlerinki gibi kullanma kitapçığıyla birlikte onu hasır bir sepete koyup verdiler bana." 
Romanda kedinin ilk günü de şu ifadelerle anlatılıyor "...Masamın altından bir şeyin kayıp geçtiğini hissettim, canlı bir beden değil de doğaüstü bir varlığı andıran bir şey ayaklarıma sürtündü, çığlık atarak yerimden fırladım. Havaya kalkmış o güzelim kuyruğu, gizemli ağır hareketleri ve efsanevi soyuyla şu benim kediydi. Evin içinde insan olmayan canlı bir varlıkla tek başıma kalmanın verdiği ürpertiye engel olamadım." 


</TEXT>
</DOC>
