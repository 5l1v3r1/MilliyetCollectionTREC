<DOC>
<DOCNO> 373447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur36.html </URL>
<DATE> 2005/08/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Gebze'de gıda zehirlenmesi nedeniyle 150 kişi hastaneye kaldırıldı... 
</HEADLINE>
<TEXT>

     Kocaeli’nin Gebze İlçesi’ne bağlı Çayırova Beldesi’nde, 150 kişi gıda zehirlenmesi nedeniyle çeşitli hastanelere kaldırıldı. 
     AA muhabirinin aldığı bilgiye göre, Çayırova Belediyesi’nde basın danışmanı olarak çalışan Ali Yeşilyurt ile Gülhan Akan çiftinin düğününe katılan davetlilerden 150’sinin bulantı ve baş ağrısı şikayetiyle hastaneye kaldırıldığı bildirildi. 
     Gebze Fatih Devlet Hastanesi’nin yanı sıra ilçedeki sağlık ocakları ile özel polikliniklerde tedavi altına alınan hastalardan 20’sinin sağlık durumunun ciddi olduğu, bu kişilerin İstanbul Kartal Lütfi Kırdar Eğitim ve Araştırma Hastanesi’ne sevk edildikleri öğrenildi. 
     Tedavi altına alınan kişilere gıda zehirlenmesi teşhisi konulduğu belirtildi. 
     Bu arada, zehirlenenlerin çokluğu nedeniyle hastanede yığılma yaşanması yüzünden Gebze İlçe Sağlık Grup Başkanı İlhan Kadıoğlu’nun, takviye amacıyla 3 hekimi göreve çağırarak, acil servise yönlendirdiği öğrenildi. 
     Zehirlenmeye neyin yol açtığının araştırıldığı kaydedildi. 
     
</TEXT>
</DOC>
