<DOC>
<DOCNO> 378151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur04.html </URL>
<DATE> 2005/09/13/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Yılmaz Vural trafik kazası geçirdi, hastaneye kaldırıldı 
</HEADLINE>
<TEXT>

     Antalyaspor Teknik Direktörü Yılmaz Vural trafik kazası geçirdi. 
     Antalya’da yerel bir televizyon kanalının canlı yayınından çıktıktan sonra cipiyle evine gitmekte olan Yılmaz Vural, Dedeman Kavşağı’nda bir otomobille çarpıştı. 
     Antalyaspor Teknik Direktörü Yılmaz Vural, geçirdiği trafik kazasının ardından kaldırıldığı Özel Anadolu Hastanesi Beyin Cerrahisi Servisi’nde tedavi altına alındı. 
     Kazadan sonra hastanenin acil servisine getirilen Vural’ın buradaki ilk müdahalenin ardından Beyin Cerrahi Servisi’ne kaldırıldığı bildirildi. 
     Vural’ın sağlık durumuyla ilgili açıklama yapan Beyin Cerrahi Uzmanı Dr. Hakan Özsüer, şunları kaydetti 
     "Hocamızın genel durumu şu an gayet iyi. Geçirdiği kazaya bağlı bir kafa ve boyun travması mevcut. Ama ciddi bir travma değil. Hayati tehlike arz edecek bir durum gözükmüyor. 24 saat gözlem altında tutacağız. Gerekli tedavisi başladı. Şu anda ayağa kalkabilecek durumda, fakat bazı fonksiyonlarını izlememiz gerekiyor." Kazayı haber alan Antalyasporlu futbolcular, yöneticiler ve yakınları Vural’ı görmek ve sağlık durumunu öğrenmek için hastaneye geldiler. 
     Öte yandan, Vural’ın, 34 YV 309 plakalı cipiyle seyir halindeyken, Dedeman Kavşağı’nda geri manevra yapan Betül Hamurçeviren’in kullandığı 07 EJ 478 plakalı otomobile arkadan çarptığı, ardından refüje çıktığı öğrenildi. 
     Kazada yaralanan Hamurçeviren’in de Antalya Devlet Hastanesi’nde tedavi altında olduğu bildirildi. 
     
</TEXT>
</DOC>
