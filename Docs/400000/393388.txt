<DOC>
<DOCNO> 393388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko26.html </URL>
<DATE> 2005/11/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
ABD'de petrol şirketleri tatlı karların hesabını verecek 
</HEADLINE>
<TEXT>

     ABD'de yılın üçüncü üç aylık döneminde 30 milyar doların üzerinde toplam kar yapan büyük petrol şirketleri, bu yüksek karlara rağmen, neden petrol fiyatlarının yüksek olduğu konusunu açıklamak için Senato huzuruna çıkıyor. 
     ABD'li petrol devleri Exxon Mobil, Chevron, ConocoPhillips ile İngiliz Hollanda ortaklığı Royal Dutch Shell ile İngiliz BP'nin ABD birimlerinin üst yöneticileri, bugün Senato Enerji Komisyonu önünde ifade vermeye hazırlanıyor. 
     Enerji Komisyonu Başkanı Cumhuriyetçi Partili Senatör Pete Domenici, petrol patronlarına ''ağır sorular soracaklarını'' ifade ederken, ''hazırlıklı gelseler, belgelerini yanlarında getirseler, bize bu parayla ne yapmakta olduklarını gösterseler iyi olur'' dedi. 
     Petrol şirketleri, ABD'de ve dünya kamuoyunda, sağladıkları yüksek karlara rağmen, yüksek petrol fiyatlarını dizginlemek için petrol çıkarma ve rafineri alanlarına gereken yatırımları yapmaya yanaşmadıkları gerekçesiyle eleştirilere uğruyor. 
     
</TEXT>
</DOC>
