<DOC>
<DOCNO> 396879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/axgun01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidan cinayetine ömür boyu hapis 
</HEADLINE>
<TEXT>


Hikmet Fidan cinayetinin iddianamesi tamamlandı. Bir sanık için ömür boyu, 2'si hakkında 10'ar yıla kadar hapis istendi. İtiraflarıyla olayı aydınlatan bir kişi hakkında ceza istenmedi 

ÖZGÜR CEBE Diyarbakır DHA 

Kapatılan HADEP'in Genel Başkan Yardımcısı Hikmet Fidan'ın Diyarbakır'da öldürülmesi olayına karıştıkları iddiasıyla bir süre önce yakalanan Fırat Karahan hakkında ömür boyu, 2 kişi hakkında da 10'ar yıla kadar hapis cezası istemiyle dava açıldı. 
İtiraflarıyla olayı ortaya çıkaran Veysi Akgönül hakkında ceza istenmedi. İddianamede Fidan'ı öldüren tetikçi olarak gösterilen ve halen aranan PKK'lı Serkan Şitilay için de, yakalanamadığı için ceza talebinde bulunulmadı. 

Fidan'a görev 
Diyarbakır'ın Bağlar beldesinde 6 Temmuz'da işlenen Fidan cinayetiyle ilgili savcı Muammer Özcan'ın yürüttüğü soruşturma tamamlandı. 
İddianameye göre, PKK'dan ayrılan Osman Öcalan'ın kurduğu yasadışı "Yurtsever Demokrat Parti" PWD örgütü mensuplarıyla, Kuzey Irak'ta Fidan'ın da katıldığı bir toplantı yapıldı. 
Toplantıda, Türkiye içinde örgütlenme ve PKK'nın eleştirilmesi konularında kararlar alınırken, Türkiye içinde örgütlenme konusunda Fidan görevlendirildi. Toplantıya katılan Akgönül ve Mustafa Kemal Ok, PWD'yi finanse etmek amacıyla Diyarbakır'da matbaa kurup burayı örgütün irtibat bürosu olarak kullandı. 
Akgönül daha sonra PWD'nin rakip olmasını istemeyen PKK tetikçileri tarafından dövülerek matbaayı kapatması konusunda tehdit edildi. 
2 PKK'lının "Fidan'ı öldüreceksin ya da yarın Bağlar Sağlık Ocağı karşısındaki sokağa getireceksin. Yoksa seni öldürürüz" diye tehdit etmesi üzerine Fidan'ı öldürmeyi kabul eden Akgönül, olayı tek başına yapamayacağını düşünerek gelişmeleri Karahan'a anlattı, birlikte cinayet işlemeye karar verdiler. 
Karahan, Fidan'ı kaldığı Miroğlu Oteli'den alarak belirtilen adrese götürdü. Burada Akgönül'ü telefonla arayan PKK tetikçisi Şitilay kendisine silah vereceğini söyledi. Akgönül silahı almaya cesaret edemedi. 
Bunun üzerine Şitilay, Akgönül'ü telefonla arayıp, "Hikmet'i yanıma getir" dedi. Sokak arasına götürülen Fidan, Rahat-1 Apartmanı'nın merdiven boşluğunda Şitilay tarafından ensesine ateş edilerek öldürüldü. 

İtiraf kurtardı 
Fidan'ı otelden alıp öldürüldüğü yere götüren Akgönül'ün, verdiği bilgilerle cinayetin aydınlatılmasına yardımcı olması ve olayı tehdit altında yapması nedeniyle cezalandırılmasına yer olmadığı belirtildi. 



</TEXT>
</DOC>
