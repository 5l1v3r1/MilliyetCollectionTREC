<DOC>
<DOCNO> 377739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko15.html </URL>
<DATE> 2005/09/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Büyüme hızı ikinci üç aylık dönemde yüzde 3.4 oldu... 
</HEADLINE>
<TEXT>

     Devlet İstatistik Enstitüsü DİE , Nisan, Mayıs, Haziran aylarını kapsayan bu yılın ikinci üç aylık döneminde, büyüme hızını yüzde 3.4 olarak açıkladı. 
     DİE'den yapılan açıklamaya göre, ikinci üç ayda gayri safi yurtiçi hasıla GSYH artış hızı ise yüzde 4.2 olarak belirlendi. 
     İkinci çeyrekte gayrısafi milli hasıla GSMH tutarı, cari fiyatlarla 109 milyar 258 milyon YTL olarak açıklanırken, GSMH artış hızı cari fiyatlarla yüzde 14.2, sabit fiyatlarla ise yüzde 3.4 olarak gerçekleşti. 
     İlk çeyrekte oluşan GSMH rakamı, dolar bazında ise cari fiyatlarla 80 milyar 62 milyon dolar olarak hesaplandı. 
     Bu arada yılın ilk yarısında büyüme hızı, yüzde 4.3 oldu. Bu dönemde GSYH artış hızı ise yüzde 4.5 olarak hesaplandı. 
     
     İNŞAATTA YÜKSELİŞE DEVAM 

     Buna göre ikinci çeyrekte, sektörel bazda sabit fiyatlarla en yüksek büyüme yüzde 22.2 ile inşaat sektöründe yaşandı. 
     Aynı dönemde tarım ve kar amacı olmayan kuruluşlar yüzde 0.1'lik büyüme ile yerinde saydı. Sanayi yüzde 3.9, ticaret 4.3, ulaştırma haberleşme yüzde 2.2, mali kuruluşlar 0.3, konut sahipliği ise yüzde 1.6 oranında büyüdü. 
     Serbest meslek ve hizmetlerde yüzde 4.1, ithalat vergisinde de yüzde 8.7 artış yaşanırken, devlet hizmetlerinde yüzde 0.4 büyüme oldu. 
     
     İNŞAAT İLK YARI LİDERİ 

     Yılın ilk yarısında ise inşaattaki büyüme yüzde 19.7'yi bulurken, devlet hizmetleri ve kar amacı olmayan kuruluşlar küçüldü. 
     Bu dönemde, tarım yüzde 0.1'lik büyüme ile yerinde saydı. Sanayi yüzde 4.6, ticaret 5, ulaştırma haberleşme yüzde 1.9, mali kuruluşlar 0.5, konut sahipliği ise yüzde 1.5 oranında büyüdü. 
     Serbest meslek ve hizmetlerde yüzde 4.4, ithalat vergisinde yüzde 8.6 artış yaşanırken, devlet hizmetlerinde yüzde 0.1, kar amacı olmayan kuruluşlarda ise yüzde 0.6 daralma yaşandı. 
     
     HARCAMALAR 

     Yılın ilk yarısında, özel kesim ve devletin tüketim harcamaları yüzde 4.2 arttı. 
     İkinci çeyrekte ise sabit fiyatlarla özel tüketim yüzde 4.4 ve devletin harcamaları yüzde 4 arttı. 
     İkinci üç ayda gayri safi sabit sermaye oluşumunda artış yüzde 17.9, mal ve hizmet ihracatı artışı yüzde 4.7, mal ve hizmet ithalatı artışı ise yüzde 9.2 oldu. 
     
</TEXT>
</DOC>
