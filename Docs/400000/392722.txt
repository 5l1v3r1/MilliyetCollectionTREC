<DOC>
<DOCNO> 392722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun14.html </URL>
<DATE> 2005/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fransa'da dün gece de 1408 otomobil yakıldı 
</HEADLINE>
<TEXT>

     Fransa'nın başkenti Paris'in banliyölerinde başlayan ve daha sonra ülke geneline yayılan şiddet olaylarının 11'inci gecesinde, ülke genelinde 1408 araç yakıldı. 
     Olaylarla ilgili 395 kişi sorgulanırken, yaralı polis sayısının 34'e çıktığı bildirildi. 
     Polis, olayların en fazla başkentin güneyindeki Essonne bölgesinin Grigny kesiminde çıktığını belirtti ve buradaki çatışmada, ikisi ağır 10 polisin yaralandığını açıkladı. 
     Banliyölerde, araçların yakılması dışında, bazı iş yerleri, mağaza ve sosyal kültür merkezlerinin de zarar gördüğü belirtildi. 
     Paris dışında, Strasbourg, Nantes, Rennes, Saint-Etienne, Lens, Toulosue kentlerinde de gençlerin araçları ateşe verdiği bildirildi. 
     Paris yakınlarındaki Clichy-Sous-Bois banliyösünde 27 ekimde iki gencin polisten kaçarken girdikleri trafoda elektrik akımına kapılarak ölmesi üzerine, polisi protesto edenlerin çıkardığı olaylar, önce diğer banliyölere, daha sonra diğer kentlere yayılmıştı. 
     
</TEXT>
</DOC>
