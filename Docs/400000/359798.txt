<DOC>
<DOCNO> 359798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/axyas01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerle tatil köyü tartışması 
</HEADLINE>
<TEXT>


Sarıgerme'de rüya gibi bir tatil beklerken, inşaat halinde bir tesisle karşılaştıklarını öne süren İngilizlere yanıt, tatil köyünün yetkililerinden geldi Amaçları para koparmak 

NEVSAL ELEVLİ Londra, MUSTAFA SARIİPEK Muğla DHA 

Muğla'nın Sarıgerme beldesinde güzel bir tatil yapacakları beklentisiyle 2 Haziran'da Türkiye'ye gelen 464 İngiliz turist, inşaatı bitmemiş bir tesis ve harç karıştırıcıları tarafından karşılandıklarını iddia ettiler. Otel yöneticileri ise iddiaları yalanladı. 
The Sun gazetesinin haberine göre, İngiliz seyahat şirketi First Choice da 'Pegasos Palace' tatil köyü yerine inşaatla karşılaşan turistlere 100 bin pound yaklaşık 260 bin YTL tazminat ödemek zorunda kaldı. Turistlere göre, tesisin birçok bölümü henüz tamamlanmamıştı. 40 derece sıcaklıkta odaların klimaları da çalışmıyordu. Kumsal da cam kırıkları içindeydi. Tatilleri zehrolan İngilizler, "holiday-truth.com" adlı siteye fotoğraf ve yazılar göndererek durumlarını anlatmaya çalıştı. Şik yetler üzerine First Choice, tesiste geçen her gün için kişi başı 200 pound tazminat ödedi. Buna rağmen şirket otele turist göndermeye devam etti. 
First Choice yetkilileri, The Sun'a yaptıkları açıklamada, "Ufak tefek bazı problemlerin olduğunu müşterilere bildirmedik. Biz de bunları ancak otele yerleşildikten sonra fark ettik, hemen konuklara tazminat verildi" dedi. 

Yüzde 98'i dolu 
Pegasus Palace'ın Genel Müdürü Gökhan Yıldız ise, "Otelimizin doluluk oranı yüzde 98. Bazı turistler tatil sonu acentelerden para koparabilmek için bu yola başvuruyor. Otelimizin yan taraflarındaki arazilerde yapılan çalışmaları bize mal ediyorlar" diyerek iddiaları yalanladı. 


</TEXT>
</DOC>
