<DOC>
<DOCNO> 398120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo08.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel'e ceza yok 
</HEADLINE>
<TEXT>


GSGM Ceza Kurulu, dopingli çıkan Fenerbahçeli yüzücü Sibel Piroğlu'na ceza vermedi. Kurul, yüzücünün yasaklı ilaç kullanmasında Doping Kontrol Merkezi'nin ihmali olduğu kanaatine vardı 

AYŞE YEŞİN 


Gençlik ve Spor Genel Müdürlüğü Ceza Kurulu, Türkiye Şampiyonası'nda dopingli yakalanan Fenerbahçeli yüzücü Sibel Piroğlu'nun ceza almasına gerek olmadığına karar verdi. 
Türkiye Yaz Yüzme Şampiyonası'ndaki kontrol sonrası "Nandrolone" kullandığı belirlenen Sibel Piroğlu'nun dosyasını inceleyen kurul, Teftiş Kurulu'ndan gelen rapor doğrultusunda sporcunun bilerek doping yapmadığına kanaat getirdi. Teftiş Kurulu, Piroğlu'nun müsabaka öncesi adet geciktirici ilaç almak için Doping Kontrol Merkezi'nin internet sitesinde yer alan yasaklı ilaçlar listesinden yararlandığını, ancak listenin eski tarihli olduğu ve değiştirilmemesinin ise merkezin hatasından kaynaklandığı şeklinde görüş bildirdi. 
Ceza Kurulu, Sibel Piroğlu'nun savunması, Teftiş Kurulu raporu ve Doping Kontrol Merkezi'nin görüşleri doğrultusunda sporcunun gerekli araştırmayı yaptığı, ancak yanlış yönlendirildiği ve alınan ilacın vücutta "Nandrolone" ürettiği nedeniyle ceza tayinine gerek olmadığı kararını verdi. 
Bu gelişme sonrası Yüzme Federasyonu yönetim kurulunun önümüzdeki hafta toplanarak Sibel Piroğlu ile ilgili karar vereceği kaydedildi. 


</TEXT>
</DOC>
