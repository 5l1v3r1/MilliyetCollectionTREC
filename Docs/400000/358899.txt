<DOC>
<DOCNO> 358899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun14.html </URL>
<DATE> 2005/07/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
G-8'e esprili ilan... 
</HEADLINE>
<TEXT>

     HİLAL YILMAZ Londra DHA 

      İSKOÇYA’da bugün başlayan G8 Zirvesi’ne katılan liderler, bir yardım vakfı tarafından hazırlanan gazete ilanlarında ’alay konusu’ oldu. 
     İngiltere’de faaliyet gösteren Christian Aid adlı yardım vakfı, gazetelere verdiği ilanlarda, G8 liderleri adına düzenlenmiş ’iğneleyici’ yaka kartları hazırlayarak onlarla dalga geçti. Hemen hemen tüm İngiliz gazetelerinde tam sayfa olarak yayımlanan ilanda, İngiltere Başbakanı Tony Blair’in yaka kartına, ’Bu toplantının başkanı benim. Beni iyi gösterin’ ibaresi konuldu. 
     Bugün açıklanması beklenen 2012 Olimpiyat şehri ve AB bütçesi konularında İngiltere’yle çatışan Fransa Cumhurbaşkanı Jacques Chirac’ın yaka kartına ise, ’Sadece bir kereliğine Tony Blair’le anlaşmaya hazırım’ yazıldı. Chirac’ın İngiliz yemekleri için kullandığı alaycı ifadeler de son günlerde iki ülke arasındaki gerginliği artırmıştı. 
     
     BUSH’UN YAKA KARTI 
     Christian Aid vakfının hazırladığı ilanda, ABD Başkanı George Bush için ’Babamın benimle gurur duymasını istiyorum’ ifadesi kullanılırken, Almanya Başbakanı Gerhard Schröder’in yaka kartına ise ’Bu gece rahat uyumak istiyorum’ yazısı konuldu. 
     Kanada lideri Paul Martin için, ’Ben adalet için buradayım ve tabi vaktim olursa biraz da golf oynamak için’ ifadesi kullanılan ilanlarda, Japon lider Juniçiro Koizumi’nin yaka kartına da, ’Bu kadar yolu kravatlarımızı karşılaştırmak için gelmedim’ yazıldı. 
     Rusya lideri Vladimir Putin için, ’Hayat kurtarma modundayım’ denilen yaka kartlarında, İtalya Başbakanı Silvio Berlusconi içinse ’Buraya sadece güneş yanıklarımı tazelemeye gelmedim’ yazıldı. 
     
     YARDIM KURULUŞLARINDAN ANLAMLI MESAJ 
     Chrisitian Aid vakfı, ilanın hemen altına ise G8 liderlerini uyarıcı bir yazı yerleştirerek, liderlerden bu zirve sırasında adalete hizmet etmelerini istedi. Yazıda, "G8 liderleri Eğer bu hafta uluslararası ticaret düzenini değiştirmeden masadan kalkarsanız tam 1.2 milyar insan yoksul kalacak. Serbest ticareti değil, adil ticareti savunun" denildi. 
     Haftalardır, G8 Zirvesi’nin ana teması olan ’Afrika’daki yoksulluk’ üzerinde duran İngiliz basını sayfalarında ayrıca, Afrika’daki yoksul çocukların desteklenmesi adına başlatılan bir yardım kampanyasının ilanlarına da yer verdi. 
     ’World Vision’ adlı yardım organizasyonu tarafından başlatılan kampanya çerçevesinde, kişilerden bir telefon numarasını arayarak yoksul çocuklar için bağış yapmaları istendi. Kampanyanın sloganı ise, "Dünyayı değiştirmek için dünya lideri olmanıza gerek yok" olarak belirlendi. 
     
</TEXT>
</DOC>
