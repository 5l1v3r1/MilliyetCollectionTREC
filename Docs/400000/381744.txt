<DOC>
<DOCNO> 381744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/ekonomi/eko01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
6 talip Erdemir'den vazgeçti 
</HEADLINE>
<TEXT>


EKONOMİ SERVİSİ 

Erdemir'in yüzde 46.12'lik kamu payının özelleştirilmesine ilişkin ihalede, 3 konsorsiyum ve 3 şirket teklif verdi. Arcelor, Ereğli Ortak Girişim Grubu EOGG , Mittal, NLMK-Open Joint Stock Company korsorsiyumu, Nurol - Limak - Özaltın Alkol Pazarlama - Severstal Ortak Girişim Grubu ile OYAK teklif verdiler. 
Açıklamaya göre, ön yeterlilik alan Azovstal - Metinvest Ortak Girişim Grubu Ukrayna , Corus Group PLC İngiltere , LebGoK - Oskol Ortak Girişim Grubu Rusya Federasyonu , Posco Güney Kore ve Zorlu Holding teklif vermedi. 
Tüpraş'ın yüzde 51'inin özelleştirmesinde Shell'le kurduğu ortaklıkla 4 milyar 140 milyon dolarla en yüksek teklifi veren Koç Holding de Erdemir için ön yeterlilik almasına rağmen ihaleye katılmama kararı almıştı. 

Yatırım şartı var 
Tüpraş'a gelen yüksek tekliften sonra Erdemir için de beklentinin yükselmesine karşılık ihalede rakamı düşürebilecek önemli noktalar da var. İhale şartnamesine göre alıcının 2008 sonuna kadar kapasiteyi 9.3 milyon tona çıkarması gerekiyor. Bu da yaklaşık 45 yılda kapasitesi 4-4.5 milyon tona ulaşan Erdemir'e, 3 yılda yeni bir fabrika daha katılması anlamına geliyor. Buna ek olarak istihdam şartı da bulunuyor. 
Erdemir ihalesinin ekim ayının ilk haftasında yapılması bekleniyor. 

'Satış özelleştirmeyi olumlu etkiler' Erdemir Yönetim Kurulu Başkanı Recai Berber, Evyap'tan geçen yıl sonunda 82 milyon dolara satın aldıkları Yarımca porselen fabrikası arazisinin yarısını, 105 milyon dolara Dubai Port'a satmalarının özelleştirmeye olumsuz değil, aksine olumlu katkı sağlayacağını savundu. Berber, "Arazinin yarısı, bizim kurmayı planladığımız tesisler için yeterliydi. Biz ihtiyacımız olmayan bölümü sattık" dedi. Borsa'ya yapılan açıklamada ise Yarımca A.Ş'nin hisse satış sözleşmesi imzalandığında, yüzde 100 hissesinin 127 milyon dolar bedelle devredilmiş olacağı bildirildi. 

Erdemir'de emekliliğe teşvik Ereğli Demir ve Çelik'te, emekliliğe hak kazanmış ve emekli olmak isteyen çalışanların teşvik edileceği bildirildi. Yapılan duyuruda, emekliliğe hak kazanmış ya da yeni yıla kadar hak kazanacak çalışanlardan, emekli olmak isteyenlerin, kıdem tazminatına ek olarak ihbar tazminatına karşılık gelen tutar ve 6 aylık ücretlerinin teşvik ikramiyesi olarak verileceği belirtildi. Uygulamadan yararlanmak isteyen çalışanların, dilekçe ile İnsan Kaynakları Müdürlüğü 'ne başvurmaları gerektiği kaydedilerek, maaşlara da, 1 Eylül 2005'den itibaren 6 ay için yüzde 2,5 zam yapıldığı açıklandı. 


</TEXT>
</DOC>
