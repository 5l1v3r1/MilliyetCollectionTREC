<DOC>
<DOCNO> 371310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur56.html </URL>
<DATE> 2005/08/19/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Ankara'da sahte kredi kartı operasyonu... 
</HEADLINE>
<TEXT>

     Başkent’te sahte kredi kartlarıyla yakalanan 5 kişiden 2’si tutuklandı. 
     Bir istihbaratı değerlendiren Ankara İl Jandarma Komutanlığı ekipleri, İzmir’den Ankara’ya sahte kredi kartlarını kullanmak amacıyla geldikleri belirlenen R.E, Ö.D, E.Ş, E.B ve M.E. ile alıcı olarak irtibata geçti. 
     Sözkonusu şahıslar, alıcı gibi davranan ekiplere, "kredi kartı sahiplerinin yurt dışında olmalarından dolayı herhangi bir sorun yaratmadığını, yurt dışındaki şahıslara ait bilgilerin internet aracılığı ile öğrenildiğini ve manyetik şeride yüklendiğini, slipte gerçekte olmayan bir şahsın çıktığını, yakalanmaları halinde bir sorun olmayacağı" gibi bilgiler iletti. 
     Ankara-Samsun yolu üzerindeki bir dinlenme tesisinde suçüstü yapılarak yakalanan bu şahıslarla birlikte ele geçirilen 7 adet beyaz renkli ve manyetik şeritli sahte kredi kartlarında, "Osman Bahşi" adına şahıs bilgisi yüklenmiş, yurt dışındaki yabancı uyruklu şahıslara ait bilgiler bulunduğu, banka ismi, hesap numarası, kart sahibinin adı, soyadı ve yürürlük tarihi gibi bilgilerin yer almadığı belirlendi. 
     Şahısların, sahte kredi kartlarını, İzmir’de çeşitli işyerlerinde kullandıkları, Ankara’da ise 15 Ağustos 2005 tarihinde yüzde 50 komisyon karşılığında, Batıkent’teki 2 kuyumcunun pos cihazlarından 30 bin 890 YTL tutarında kullandıkları ortaya çıktı. 
     Yakalanan şahıslardan sorguları tamamlanan R.E. ve Ö.D. 
     tutuklanarak Ankara Merkez Kapalı Cezaevine gönderildi. Diğer 3 kişi ise serbest bırakıldı. 
     
</TEXT>
</DOC>
