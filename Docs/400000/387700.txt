<DOC>
<DOCNO> 387700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo22.html </URL>
<DATE> 2005/10/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gerets, çift kale maçta futbolcuları sık sık uyardı... 
</HEADLINE>
<TEXT>

     Galatasaray, Turkcell Süper Ligi'nde 22 Ekim Cumartesi günü Denizlispor ile yapacağı maçın hazırlıklarına bir günlük iznin ardından yeniden başladı. 
     Teknik direktör Eric Gerets yönetiminde, Florya Metin Oktay Tesisleri gerçekleştirilen ve yaklaşık 1.5 saat süren antrenmanda futbolcular, kültür-fizik hareketlerinin ardından taktik çalışması yaparlarken, son bölümde ise çift kale maç oynadılar. 
     Taktik çalışma esnasında futbolcularından hızlı oynamalarını isteyen Gerets, çift kale maçta da kademe hatası yapan oyuncularını sık sık uyardı. 
     Antrenmana, sakatlıkları süren Orhan, Sabri ve Aykut katılmazken, çift kale maçta girdiği bir hava topu mücadelesinde yüzüne darbe alan Hakan Şükür, teknik heyeti korkuttu. Bir süre yerde kalan Hakan, yüzüne uygulanan buz tedavsini ardından çalışmaya devam etti. 
     Diğer yandan, çift kale maçta şık bir frikik golü atan Çek futbolcu Marek Heinz ise takım arkadaşları ve teknik heyetten alkış aldı. 
     Ayrıca, kulüp ikinci başkanı Ergun Gürsoy da antremanı izledi. 
     Galatasaray, Denizlisor maçı hazırlıklarını yarın yapacağı çift antrenmanla sürdürecek. 
     
</TEXT>
</DOC>
