<DOC>
<DOCNO> 379842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo08.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesur yürek 
</HEADLINE>
<TEXT>


Dört yıl önce pistte geçirdiği kazada ölümden dönen ve iki bacağını da kaybeden Alex Zanardi, İstanbul'daki WTCC yarışlarında kürsüye çıkarak azmin zaferini bir kez daha kanıtladı 


2001 Eylül ayı, hiç de güzel anılarla dolu bir dönem değildi. 11 Eylül'de İkiz Kuleler'e yapılan saldırının şoku tüm dünyada devam ediyordu. ABD orijinli CART yarışlarının Almanya'nın Lausitziring pistindeki ayağında da bu ağır hava hissediliyordu. Hava yağmurlu, pist oldukça kaygandı. Ve tribünlerdeki binlerce kişi, az sonra gözleriyle şahitlik edecekleri bir başka felaketten habersizdi... 
Reynard - Honda ile yarışan Formula 1 etiketli tecrübeli pilot Alex Zanardi, 22. başladığı yarışta olumsuz havaya rağmen ilk sıraya kadar yükselmeyi başarmıştı. Tam 141 tur geçilmiş, sadece 13 tur kalmıştı. Zanardi, yakıt için son kez girdiği pit lane'i terk ediyordu ki olanlar oldu. İtalyan sürücü bir anda aracının kontrolünü yitirmişti. Savrularak pist ortasına kadar gelen araca arkadan gelen Tagliani'nin aracı 300 km. süratle çarptı. Ortalık mahşer yerine dönmüştü. Zanardi'nin aracı kokpitin bulunduğu yerden ikiye bölündü. Helikopterle kaldırıldığı hastanedeki doktorlar, Zanardi'nin vücudunda sadece 1 litre kan kaldığını söylüyorlardı. Hemen ameliyata alındı. Hayatı kurtuldu ama iki bacağını da kaybetmişti. Hayatıyla birlikte kaybetmediği bir şey daha vardı Zanardi'nin. Yaşama sevinci ve yarışma azmi... 
Tam 1.5 ay sonra hastaneden çıktığında ilk iş olarak ehliyetini ve aracını değiştirdi. Monte Carlo'dan tam 500 km. yol kat ederek arkadaşlarının yarışını izlemek için Imola pistine gitti. 
Aklından pistlere dönmekten başka birşey geçmiyordu. 2002'de yardımsız yürümeye başladı. Birkaç kart yarışında kendisini yeniden tanıdı. 
Ve büyük an 1.5 yıl sonra geldi. Alex Zanardi, korkunç kazayı yaptığı Lausitziring pistine yeniden çıktı ve alkışlar arasında kalan 13 turunu attı. 
2003'te ise Touring Car serüvenine çıktı İtalyan sürücü. Belki sokakta koltuk değneksiz zor yürüyordu ama özel yapılan ve gaz ile freni direksiyondan kontrol ettiği BMW 320i aracıyla pistlerde yine fırtına gibi esiyordu. BMW Team İtalya İspanya adına önce Avrupa Touring Şampiyonası ETCC daha sonra da geçen sezondan itibaren Dünya Binek Otomobil Şampiyonası'nda WTCC yarışmaya başladı. Ve kazadan dört yıl sonra ilk kez üç hafta önce Almanya'daki WTCC yarışında zirveye çıktı. 
İtalya Touring Car Şampiyonu, bir önceki yarışın da galibi sıfatıyla geldiği İstanbul Park'ta ise WTCC'nin ilk yarışında 6. sırayı alırken, ikinci yarışında 3. olarak tekrar podyuma adım attı. Alex Zanardi, İstanbul'da bir kez daha cesaretiyle insanlık dersi verirken, "yaşama sevincinin" ne olduğunun ve ne kadar önemli olduğunun en güzel örneklerinden birini de sergiledi... 

ALEX ZANARDI 
Doğum Tarihi 23.10.1966 
Tabiyeti İtalyan 
Doğum yeri Bologna 
İkameti Monte Carlo 
Boy-kilo 1.77 - 70 kg. 
Medeni hali Evli 
7 yaşında bir kızı var. 
Kariyeri 
1991 - 1994 
F1 Benetton test 
ve Lotus pilotu 
1999 
F1 Williams pilotu 
1997 - 98 
CART şampiyonu 
2002 - 03 
ETCC BMW Takım pilotu 
2004 
WTCC BMW Takım pilotu 
2005 
İtalya Touring Car Şampiyonu 


</TEXT>
</DOC>
