<DOC>
<DOCNO> 352281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo17.html </URL>
<DATE> 2005/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Spurs'u sahasında 96-79 yenen Pistons, seride durumu 2-1 yaptı... 
</HEADLINE>
<TEXT>

     ABD Profesyonel Basketbol Ligi NBA 2004-2005 sezonu play-off final serisinin 3. maçında San Antonio Spurs'ü sahasında 96-79 yenen Detroit Pistons, seride durumu 2-1'e getirdi. 
     Geçen yılın şampiyonu Detroit Pistons'ın evsahipliği yaptığı maçta, 24 sayı, 3 ribaunt ve 4 asistle Richard Hamilton ile 20 sayı, 6 ribaunt ve 7 asistle Chauncey Billups'un performansları, galibiyeti getirdi. Ben Wallace, 15 sayı ve 11 ribauntla double-double yaparak pota altında çok etkili olurken, Tayshaun Prince ile Antonio McDyess ise 12'şer sayıyla galibiyete büyük katkı yaptılar. 
     Geçen maçta taraftarları coşuturan ve takımını galibiyete taşıyan Arjantinli Emanuel Ginobili'nin sakatlanması ve maçı 7 sayı, 4 ribauntla kapatmasıyla galibiyet yolunda büyük darbe alan San Antonio Spurs'de, Fransız oyun kurucu Tony Parker, 21 sayı, 2 ribaunt ve 4 asistle takımın en skoreri oldu. 
     Tarihinde 2 kez NBA Ligi şampiyonu olan takımda, double-double yapan Tim Duncan'ın, 14 sayı ve 10 ribaunt, Bruce Bowen'ın da 14 sayılık performansları galibiyet için yeterli olmadı. 
     Maçın devresini 42-41 önde kapamasına karşın rakibi karşısında üstünlüğünü koruyamayan Spurs, böylece final serisindeki ilk yenilgisini almış oldu. 
     Serinin 4. maçına, 17 Haziran Cuma günü sabaha karşı Auburn Hills'de Detroit Pistons evsahipliği yapacak. 
     
</TEXT>
</DOC>
