<DOC>
<DOCNO> 378242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/siy01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'a Şensoy 
</HEADLINE>
<TEXT>


ABD'nin başkenti Washington'a gönderilecek diplomatın ismi üzerindeki anlaşmazlık yüzünden aksayan büyükelçilik kararnamesi üzerinde uzlaşıldı. Kararnameyle Washington Büyükelçiliği'ne Nabi Şensoy atandı 

UTKU ÇAKIRÖZER Ankara 


Dışişleri Bakanı Abdullah Gül ile Başbakan Recep Tayyip Erdoğan'ın, ABD'nin başkenti Washigton'a gönderilecek diplomat üzerinde anlaşamaması nedeniyle kilitlenen kararname üzerinde aylar sonra uzlaşma sağlandı. Cumhurbaşkanı Ahmet Necdet Sezer'in dün onay verdiği kararnameyle, görev süresi dolan Washington Büyükelçisi Faruk Loğoğlu merkeze alındı, yerine Müsteşar Yardımcısı Nabi Şensoy atandı. 
Kararnamede şu isimler yer alıyor 
Dışişleri'nin AB İle İlişkilerden sorumlu müsteşar yardımcısı Volkan Bozkır, AB Komisyonu nezdindeki daimi temsilci olarak Brüksel'e gönderildi, bu görevi yürüten Oğuz Demiralp merkeze döndü. Bozkır'ın ekibinde AB İle İlişkilerden sorumlu Genel Müdür Yardımcılığı görevini yürüten Selim Yenel, Viyana'ya atandı. Erdoğan'a tüm yurtdışı gezilerde eşlik eden Dışişleri Bakanlığı Protokol Genel Müdür Yardımcısı Fuat Tanlay, Belçika Büyükelçisi olarak Brüksel'e atandı. AB İşlerinden Sorumlu Genel Müdür Naci Akıncı ise Tunus'a atandı. 

Türkoğlu Tahran'a atandı 
Gül'ün 3 yıldır başdanışmanlığını yapan Gürcan Türkoğlu İran'ın başkenti Tahran'a atanırken, Ortadoğu İşlerinden Sorumlu Genel Müdür Yardımcısı Şafak Göstürk Kahire'ye gönderildi. Türkiye'nin Irak özel koordinatörlüğünü yürüten Osman Korütürk Paris'e atandı. Korutürk'ün yardımcısı Ethem Tokdemir de Afganistan'ın başkenti Kabil'e gönderildi. Paris Büyükelçisi Uluç Özülker merkeze çekildi.TBMM Başkanı Bülent Arınç'ın Dış Politika Başdanışmanı Engin Türker Oman'a atanırken, TBMM Dışilişkiler Komisyonu Danışmanı Osman Ulukan da Şili'nin başkenti Santiago'ya atandı. 
Listede yer alan 2 kadın diplomat arasında ABD ile ilişkilerden sorumlu Suna Ilıcak, Slovakya'nın başkenti Bratislava Büyükelçiliği'ne atandı. 2. kadın diplomat da Estonya'ya atanan Şule Soysal oldu. 
Kararnameyle atanan diğer diplomatlar şunlar Aydın Evirgen-Cakarta, Erdoğan İşcan-Kiev, Ömür Şölendil-Ulan Bator, Mehmet Gücük-Sofya, Duray Polat-Riga, Murat Ersavcı-Canberra, Haldun Otman-Bahreyn, Sina Baydur-Ljubljana, Bülent Tulun-Saraybosna, Deniz Özmen-Seul, Halil Akıncı-Yeni Delhi, Taner Karakaş-Üsküp, Engin Türker-Muskat, Osman Ulukan- Santiago, Mehmet Akat-Kopenhag, Reha Keskintepe-Helsinki, Fatih Ceylan-Hartum. 


</TEXT>
</DOC>
