<DOC>
<DOCNO> 380451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/axspo06.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka söze gerek yok 
</HEADLINE>
<TEXT>


"Mehmet Okur, takımın huzurunu kaçıran oyuncuların başında geldi". "Mirsad Türkcan'ı kimse sevmiyor. Onun da takımda bir tane dostu yok". "Kerem'in kaprisleri zarar verdi. Ender'in aklı tribündeki eşindeydi" 

ÖZEL HABER GÖKHAN TÜRE 


Basketbol Milli Takımı'nda, yaşanan "kaos ortamı" sonunda dışa vurdu Turnuva boyunca sessizliğini koruyan Genel Menajer Doğan Hakyemez, İstanbul'a dönüş yolculuğu öncesi suskunluğunu Milliyet'e bozdu. İşte Hakyemez'in ağzından Milli Takım'ın "saç baş yolduran" performansının altındaki gerçekler 
"Federasyon olarak oyuncularımızı hep el üstünde tuttuk. Karşılığı bu mu olmalıydı Yaklaşık 2 tonu bulan malzemelerimizi ülkeden ülkeye, şehirden şehre geçerken, malzemecimiz Mithat sırtladı. Diğer takımların oyuncuları, örneğin Litvanyalılar, malzemelerini kendileri taşırken, bizimkiler kılını bile kıpırdatmadı. Soyunma odasındaki eşyalarına bile el sürdürmedik. Çantalarını hazır buldular. Konakladığımız oteller, yaptığımız kamplar hep en kaliteli otellerdi. Podgorica'da da oyuncularımız, şehrin gürültüsünden uzakta bir otelde, tek kişilik odalarda kaldılar. Gruptaki rakiplerimiz ise şehir merkezinde, sıradan bir otelde, çift kişilik odalardaydılar, ama hiç şikayet etmediler. Sonsuz malzeme ve imkan sunduk. Ama onlar karşılığında bizi utandırdılar." 

"Mehmet değişti" 
"Mehmet, Utah Jazz'la 60 milyon dolarlık kontrat yaptıktan sonra tamamen değişti. Takımda kimseyi umursamıyor. Özel kondisyonerinin dediklerini yapıyor, Tanjevic'in dediklerini yapmıyor. Milli Takım, Akdeniz Oyunları'na hazırlanırken, Tanjevic eksik ve sakat oyuncular nedeniyle İspanya'ya, Mehmet Okur ve Hidayet dahil herkesi götürmek istedi. Ancak Mehmet Okur, 'Ben gelmem. Başka programım var' yanıtını verdi. Bunun üzerine Tanjevic, Hidayet'i de mecburen Akdeniz Oyunları'na götüremedi. Mehmet Avrupa Şampiyonası'nda hiçbir şey oynamadı. Takımın en kötüsüydü. Bulgaristan maçında sahanın en iyisi Mirsad'a sürekli hakaret etti. Yapılan toplantıda, Mirsad 'Mehmet bana küfür etti. Ben bunları hak etmedim' dedi. Coach Tanjevic, Mehmet'e dönüp, "Cevabın ne olacak " diye sordu. Mehmet ise Tanjevic'i bile dikkate almayıp kafasını çevirdi ve hiçbir yanıt vermedi. Takımın huzurunu bozan oyuncuların başında geldi." 
"Mirsad takımda hiç sevilmiyor. Oda arkadaşı Fatih dışında kimseyle doğru dürüst dostluğu yok. Bulgaristan maçında oyunu çeviren kişi oydu. Ama yine de sevilmediği için en küçük hatasında hemen tüm arkadaşları tarafından azarlandı, küfürlere maruz kaldı. Onun da hataları yok değil, ama o maçta bunu hak etmemişti." 

"Guardlar verimsizdi" 
"Kerem, çok iyi bir hazırlık dönemi geçirmesine rağmen Avrupa Şampiyonası'nda bekleneni veremedi. Özellikle Almanya maçında Ender'le beraber rakibin iki oyun kurucusu Mithat ve Roller'e karşı ezildi. Oysa çok vasat iki oyuncu olan rakiplerine karşı büyük üstünlük kurmaları gerekiyordu. Takımın elenmesinde Kerem Tunçeri ve Ender'in rolü büyük, maçı ikisi toplam iki sayıda tamamladılar. Bulgaristan maçında Mehmet Okur'la beraber Mirsad'a en çok kızan oyuncu Kerem'di. Bir pozisyonda bomboş durumdayken Mirsad kendisine pas vermeyip şutu kendi kullandı diye çok kızdı. Dönen top kendi önüne gelmesine rağmen, kişisel kapris yüzünden topu almayıp geri döndü. Resmen 'Herkes böyle yaparsa maçı kaybetsek bile umurumda değil' mesajını verdi. Uzatmalarda da yine sinirlenip, normalde kullanmayacağı şutları kullandı. O şutlar girince, Milli Takım Avrupa Şampiyonası'ndaki ilk ve tek galibiyetini elde etti. Ender Arslan bazı maçlar çok iyi mücadele etti. Canını dişine taktı. Ama aklı başka yerlerdeydi. Sürekli gözü tribünlerde oldu, eşini aradı, oyuna konsantre olamadı. Hırvatistan maçında, Efes Pilsen'e yeni transfer olan Popoviç'le karşı karşıya gelince takımı unuttu, onunla bireysel hesaplaşma peşine düştü. Bu da takıma zarar verdi." 
Geçmiş şampiyonaların aksine Sırbistan Karadağ'da daha olgun gözüktü. Daha önceleri kendisini NBA yıldızı zannettiği için, Hidayet, 'Takımı tek başıma ben kurtarırım' düşünceleri içindeydi. Bu nedenle Milli Takım'a yarardan çok zarar veriyordu. Bu kez takım kaybetse de daha mücadeleci ve faydalı maçlar çıkardı". 

İşte gerçek dev 

Nowitzki, 1 milyon dolarlık NBA sigortasını bile cebinden verdi, bizimkiler federasyona ödetti 

Alman Milli Takımı'nın Dünyaca ünlü yıldızı Dirk Nowitzki, 2005 Avrupa Şampiyonası'ndaki performansının yanı sıra gösterdiği özveri ve dayanışma ile de mükemmel bir örnek teşkil etti. 
Yıllardır Avrupa ve Dünya şampiyonalarında Almanya'yı sırtlayan 2.11'lik dev forvet, Milli Takım'da oynaması için kulübü Dallas Mavericks'in şart koştuğu 1 milyon dolarlık sigorta bedelini cebinden ödemekle kalmayıp, Alman federasyonuna da 1 milyon dolara sponsor buldu. Nowitzki, saha dışındaki bu performansının yanı sıra, saha içinde de üzerine düşeni kat kat fazlasıyla yerine getirdi. Dev yıldız, grup maçlarında potansiyeli sınırlı takımını tek başına sırtlayıp baraj oynamaya taşırken, Türkiye karşısında da 33 sayı ile adeta şov yaparak yine tek başına Almanya'yı ilk sekize soktu. Bizim NBA oyuncularının sigorta parasını ise Basketbol Federasyonu ödedi. 

'İyi niyetli hata' 

Tanjevic, Mehmet Okur'un, NBA'deki kondisyoneri ile yaz boyunca çalıştığını, uyarıya rağmen dinlenmediği için yorgun düştüğünü söyledi 

Milli Takım coachu Bogdan Tanjevic, oyuncularına sahip çıktı, "Bir suçlu aranıyorsa o da benim" dedi. 
Tanjevic, Mehmet'in performansındaki düşüşün ise aşırı kondisyon yüklemesine bağlı olduğunu vurgulayarak, "Mehmet çok iyi niyetli bir şekilde NBA'deki kondisyoneri ile yaz boyunca çalıştı. Ama biz ona, kamp sürecimiz başlamadan önce yirmi gün süreyle dinlenmesi gerektiğini ifade ettik. İdmanlara ara vermeden kamp sürecinde de bu kez kondisyonerimiz Paolo ile çalışmalara devam etmesinin buradaki yorgunluğunun ve verimsizliğinin en büyük nedenlerinden biri olduğunu düşünüyorum. Ama bu iyi niyetli bir hatadır" diye konuştu. 
Almanya maçı sonrası istifa edeceğini açıklayan, ancak bu talebi Başkan Turgay Demirel tarafından kabul edilmeyen Tanjevic, takımla ilgili değişime gidip gidilmeyeceği konusunda ise "Bunun için bir şey söylemek erken" yorumunu yaptı. 

Başkan Demirel Değişim olacak 

Basketbol Federasyonu Başkanı Turgay Demirel, çok iyi bir kadroya sahip olmalarına karşın ilk sekize girememelerinin son derece üzücü olduğunu söyledi. Demirel, başarı için gereken bazı şeylerin eksik olduğunu, bunları gidermek için ciddi bir çalışma içine gireceklerini belirterek, "Teknik kadronun vereceği rapor doğrultusunda alınacak kararlarımız olacak. Bir dahaki dönemde aynı istek ve arzuyu göstermeyen oyuncuların yerlerine daha genç, daha istekli, hırslı oyuncular ve Tanjeviç'le yola devam edeceğiz"dedi. 

NE DEDİLER 
"Utanç verici" 
Basketbol Milli Takımı'nın NBA'li yıldızı Hidayet "Utanç verici bir duruma geldik" dedi. Hido, "Maçların ikinci yarılarında çok kötüydük. İlk yarılarda mükemmel basketbol oynuyoruz, bir anda farkın rehavetiyle rahatlıyoruz. Nasıl olsa kazanırız diye düşünüyoruz" diye konuştu. 
Mehmet Okur ise yorum yapmaktan kaçındı, sadece "Herkes eleştiriyor, haklı da olabilirler. Ama ben de konuşursam söyleyecek çok şeyim var. Yine de susmayı tercih ediyorum" demekle yetindi. 
Kerem Tunçeri de, "Bu sonucu hiç beklemiyorduk. Neden böyle olduğunu bilmiyorum. Geriye düştüğümüz anlarda her nedense takım çöküyor, herkes oyunu bırakıyor. Ama bunun neden olduğunu konuşursak başta, herkesin kendi önünü, kendi pisliğini temizlemesi gerekir. Etrafa çamur atmak, birbirinin hatasını başkasına söylemek kolay. Ama herkesin kendisinin ne yaptığını düşünmesi gerekiyor" yorumunu yaptı. 



</TEXT>
</DOC>
