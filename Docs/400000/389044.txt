<DOC>
<DOCNO> 389044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo11.html </URL>
<DATE> 2005/10/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
MotoGP'de 16. yarışın galibi İtalyan pilotu Marco Melandri... 
</HEADLINE>
<TEXT>

     MotoGP'de, İstanbul Park Pisti'nde yapılan sezonun 16. yarışını, Movistar Honda MotoGP takımından İtalyan Marco Melandri kazandı. 
     22 tur üzerinden yapılan yarışta Marco Melandri, 41.44.139'luk derecesiyle birinci olurken, Gauloises Yamaha takımının Dünya Şampiyonu sürücüsü İtalyan Valentino Rossi, 41.45.652'lik derecesiyle ikinciliği, Repsol Honda takımından ABD'li Nicky Hayden ise 41.51.012 ile üçüncülüğü aldı. 
     Bu arada 5. turda yarışı lider olarak götüren İspanyol Sete Gibernau, pistten çıktı ve yarışı 4. sırada tamamlayabildi. 
     
     KUPAYI BAKAN ŞAHİN VERDİ 

     MotoGP yarışlarını izleyen Devlet Bakanı ve Başbakan Yardımcısı Mehmet Ali Şahin, yarışı birinci sırada tamamlayan Marco Melandri'ye kupasını verdi. 
     Yarış başlamadan önce pit alanını gezen Şahin, İtalyan pilot Sete Gibernau ile de tanışarak bir süre sohbet etti ve başarı diledi. 
     Bu arada yarışın ikincisi Valentino Rossi'ye, İstanbul büyükşehir Belediye Başkanı Dr.Kadir Topbaş, Nicky Hayden'a ise İstanbul Valisi Muammer Güler tarafından kupaları verildi. 
     
     YARIŞ SONUÇLARI 

     MotoGP'de sezonun 16. yarışı sonuçları şöyle 
     

Sürücü Ülke Takım Süre 1.Marco Melandri İtalya Movistar Honda MotoGP 41.44.139 2.Valentino Rossi İtalya Gauloises Yamaha 41.45.652 3.Nicky Hayden ABD Repsol Honda 41.51.012 4.Sete Gibernau İspanya Movistar Honda MotoGP 41.56.559 5.Carlos Checa İspanya Ducati Marlboro 42.11.102 6.Toni Elias İspanya Fortuna Yamaha 42.13.244 7.Colin Edwards ABD Gauloises Yamaha 42.13.394 8.Makoto Tamada Japonya Konica Minolta Honda 42.17.484 9.Alex Barros Brezilya Camel Honda 42.17.929 10.Shinya Nakano Japonya Kawasaki Racing 42.28.364 11.Chris Vermeulen Avustralya Camel Honda 42.30.238 12.Max Biaggi İtalya Repsol Honda 42.34.323 13.Olivier Jacque Fransa Kawasaki Racing 42.40.905 14.Ruben Xaus İspanya Fortuna Yamaha 42.45.499 15.John Hopkins ABD Suzuki MotoGP 42.47.530 16.Roberto Rolfo İtalya Team D'Antın Pramac 43.01.793 17.Franco Battaini İtalya Blata WCM 1 tur 18.James Ellison İngiltere Blata WCM 1 tur 19.Shinchi Itoh Japonya Ducati Marlboro --------      
     ROSSI, SÜRÜCÜLER KLASMANINDA PUANINI 331'E ÇIKARDI 

     MotoGP'nin İstanbul'da yapılan 16. ayağında ikinci olan ve dünya şampiyonluğunu daha önce garantileyen Valentino Rossi, sürücüler klasmanında puanını 351'e çıkardı. 
     İstanbul'daki yarış öncesi aynı puana sahip olduğu ABD'li Nicky Hayden'in arkasında 3. durumda bulunan Türkiye Grand Prix'i birincisi İtalyan Marco Melandri ise, puanını 195'e çıkarıp, 2. sıraya yükseldi. 
     Yarışın 3.'sü ABD'li Nicky Hayden ise 186 puanla 3. sıraya geriledi. 
     
     'HEDEFİMİZ F1 VE MOTOGP'DE TÜRK SPORCULARIN YARIŞTIĞINI GÖRMEK' 

     Devlet Bakanı ve Başbakan Yardımcısı Mehmet Ali Şahin, Türkiye'nin büyük organizasyonları başaracak güçte olduğunu kanıtladığını belirterek, "Şimdi hedefimiz F1 ve MotoGP'de Türk sporcuların yarıştığını görmek" dedi. 
     Mehmet Ali Şahin, İstanbul Park Pisti'ndeki MotoGP organizasyonu sonrası AA muhabirine yaptığı açıklamada, Formula 1 ve MotoGP gibi büyük organizasyonların Türkiye'nin tanıtımına büyük katkısı olduğunu ve başarıyla gerçekleştirildiklerini ifade ederek, "Bundan sonra F1 ve MotoGP'de Türk sporcuların yarıştığını ve podyuma çıkıp kupalar kaldırdıklarını görmek istiyoruz" diye konuştu. 
     Şahin, gelecek sezon nisan ayında İstanbul'da 3. ayağı yapılacak olan MotoGP organizasyonunda 250 cc kategorisinde bir Türk sürücünün yarışması için çalışmalarının sürdüğünü de bildirdi. 
     
     PLAKET VERİLDİ 

     Yarışlar sonrası Motosiklet Federasyonu Başkanı Bekir Yunus Uçar, katkılarından dolayı Devlet Bakanı ve Başbakan Yardımcsı Mehmet Ali Şahin, İstanbul Valisi Muammer Güler, İstanbul Büyükşehir Belediye Başkanı Dr.Kadir Topbaş ile Gençlik ve Spor Genel Müdürü Mehmet Atalay'a basın merkezinde birer plaket verdi. 
     
     YARIŞI 14 BİN 351 KİŞİNİN İZLEDİ 

     İstanbul Park Pisti'nde yapılan MotoGP yarışlarını bugün 14 bin 351 seyircinin izlediği açıklandı. 
     Formula 1 yarışları kadar ilgi görmeyen MotoGP'de 21-23 Ekim tarihleri arasındaki 3 günlük organizasyonda toplam seyirci sayısının ise 21 bin 420 olduğu bildirildi. Cuma günkü antrenman turlarını bin 357, cumartesi günkü sıralama turlarını ise 5 bin 552 kişinin izlediği ifade edildi. 
     
     HIZ REKORU 306.8 

     Türkiye Grand Prix'inde en yüksek hıza ulaşan pilot İspanyol Carlos Checa oldu. 
     Ducati Marlboro adına yarışan Checa, ilk antrenman turlarında saatte 306.8 kilometre hıza ulaştı. 
     Bu arada, İstanbul Park Pisti'nin en hızlı turunu ise dünkü sıralama turlarında Movistar Honda takımının İspanyol pilotu Sete Gibernau, 1.52.334 ile attı. 
     
     AY YILDIZLI KUPA VE FESLİ SÜRÜCÜ 

     MotoGP Türkiye ayağında dereceye giren sürücülere ay yıldızlı ve üzerinde İstanbul silueti bulunan kupalar verildi. 
     Bu arada 125 cc kategorisinde 2. olan İtalyan Mattio Pasini, podyuma ve basın toplantısına başında, üzerinde lastik sağlayıcısının ismi bulunan fes ile çıktı. 

     
</TEXT>
</DOC>
