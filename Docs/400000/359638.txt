<DOC>
<DOCNO> 359638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko11.html </URL>
<DATE> 2005/07/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bakan Eker Türkiye'nin parametreleri, rakamları, istatistikleri değişti 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Türkiye'nin parametreleri, rakamları ve istatistiklerinin değiştiğini belirtti. 
     Eker, Ulukışla İlçesi'ne bağlı Aktoprak Beldesi'nde yaptırılacak olan sulama göletinin temel atma töreninde yaptığı konuşmada, hükümet olarak her alanda olduğu gibi tarım sektöründe de halkın refahı için çalıştıklarını belirtti. 
     Türkiye'nin 2002 Kasımı'nda ciddi sıkıntı içinde olduğunu ifade eden Bakan Eker, şunları söyledi 
     ''AK Parti kurulmadan önceki faiz, enflasyon ve döviz oranları, geçen süre içinde unutulur gibi oldu. Şimdi Türkiye'nin parametreleri, rakamları, istatistikleri değişti. Makroekonomik dengeleri yerine oturtup, halka hizmet götürmeye başladık. Hükümet olarak her alanda olduğu gibi tarım sektöründe de halkımızın refahı için çalışıyoruz. Çiftçimiz mazot ve gübre sıkıntısı çekiyordu. Geçtiğimiz günlerde 410 trilyon lira mazot desteği açıkladık. Çiftçimiz tarlasında kullandığı mazotun karşılığını hükümetten alacak.'' Toprak Mahsulleri Ofisi'nin TMO hububat limitini artırdıklarını belirten Eker, şöyle devam etti 
     ''573 trilyon lira hububat primi veriyoruz. TMO'nun 30 ton olan limitini 55 tona çıkardık. Cumhuriyet tarihinde görülmemiş şekilde hayvancılığa destek sağladık. Hayvancılık alanında 622 trilyon lira destek sağladık. Bütün bunları üreticimizin ürününün değerlenmesi, piyasa şartları altında ezilmemesi için yapıyoruz. AK Parti, milleti, milletle yönetme kararlılığındadır. Ankara'da milletten kopuk olarak yönetim şeklinin yeterli olmadığını düşünüyoruz.'' 
     
     2 B PLANI 
     Eker, Ulukışla İlçesi'ne bağlı Emirler Köyü'nde yapımı tamamlanan sulama göletinin açılış töreninde yaptığı konuşmada da, 2B uygulaması konusunda vatandaşların talepleri olduğunu ve bu taleplerin haklı talepler olduğunu kaydetti. 
     AK Parti'nin bu talepleri milletin ihtiyacını, beklentisini gördüğünü anlatan Bakan Eker, ''Önceki yıllarda bununla ilgili kanunun anayasal değişikliğini yaptı. Ancak bunu yeteri kadar anlatamadık. Sayın Cumhurbaşkanı uygun görmedi. Bu konuyu tekrar dile getireceğiz. Milletimizin talebi olduğunu anlatacağız. Milletin isteği doğrultusunda en uygun çözüm için gayret içinde olacağız.'' Törende, Emirler Köylüleri deve kesmek istediler, ancak Bakan Eker, devenin affedilmesini isteyerek kesilmesine izin vermedi. 
     Törenlere Vali Vekili Yalçın Sezgin, AK Parti Niğde milletvekilleri Erdoğan Özegen ve Mahmut Uğur Çetin ile vatandaşlar katıldı. 
     
</TEXT>
</DOC>
