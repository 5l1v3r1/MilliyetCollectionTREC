<DOC>
<DOCNO> 362626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo08.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da kurtuluş günü 
</HEADLINE>
<TEXT>


Yönetim krizi yaşayan Kırmızı - Beyazlı kulübün olağanüstü kongresi bugün yapılacak. Başkanlık koltuğu için Adnan Yücel ile Adnan Ölmez yarışacak 

MURAT SANDIKÇI DHA 


Samsunspor'da yeni başkan bugün belli oluyor. İsmail Uyanık'ın istifasının ardından aday çıkmaması yüzünden kongre yapamayan Kırmızı - Beyazlı kulüpte saat 17.00'de Büyük Samsun Oteli'nde düzenlenecek kritik seçim öncesi Adnan Yücel ve Adnan Ölmez'in isimleri ön plana çıktı. 
Mevcut yönetimden bazı isimlerin de yer alacağı güçlü bir yönetim kurulu listesi hazırlandığı öğrenildi. Büyükşehir Belediye Başkanı Yusuf Ziya Yılmaz'ın desteklediği listede kimin başkan olacağı büyük merakla beklenirken Adnan Yücel'in favori olduğu öğrenildi. 
Başkanlık için adı geçen Adnan Ölmez, Samsunspor'un çok güçlü bir yönetim listesi hazırladığını söyledi. Ölmez, "Samsun halkının sevdiği, güvendiği bir yönetim hazırlandı. Benim de içinde bulunduğum listede başkanın kim olacağına yönetim kurulu karar verecek. Ancak diğer arkadaşımın ismi başkanlık için daha ön planda" dedi. 
Basın Sözcüsü Mazhar Başoğlu ise iki adayın da Samsunspor'da başkanlık yapabilecek kalite ve tecrübeye sahip olduğunu dile getirdi. Öte yandan Kırmızı - Beyazlı takım üç günlük iznin ardından yeni sezon hazırlıklarına bugünden itibaren Nuri Asan Tesisleri'nde devam edecek. 

Süper Kasımpaşa 

Bu sezon İkinci Lig B Kategorisi'ne yükselen ekibin hocası Abdülkerim Durmaz, "Seneye A Kategorisi'ne sonraki yıl Süper Lig'e çıkacağız" dedi 

TANER BAYAR DHA 

Kasımpaşaspor iki sene sonra Süper Lig'de yer almanın hesaplarını yapıyor. Bolu'ya giderek kampa giren İstanbul ekibinin Teknik Direktörü Abdülkerim Durmaz, taraftarlara iddialı mesajlar gönderdi. Uzun yıllar Fenerbahçe'de forma giyen tecrübeli hoca, "Geçen yıl kulüp olarak üst üste 3 sene şampiyon olup Süper Lig'e çıkmayı hedef olarak belirledik. Bunlardan ilkini başararak İkinci Lig B Kategorisi'ne çıktık. Yeni sezonda da şampiyonluğun en iddialı takımıyız. Şampiyon olmak için gerekli potansiyele sahibiz. Çalışmalarımız şu an için çok verimli bir şekilde devam ediyor. Gelecek sezon Kasımpaşaspor'u kimse tutamayacak. Seneye 2. Lig A Kategorisi'ne, sonraki yıl da Süper Lig'e çıkacağız" diye konuştu. 
İstanbul'da 12 gün boyunca dayanıklılık çalışmaları yaptıklarını da dile getiren Durmaz, "24 futbolcuyla geldiğimiz Bolu kampımız 31 Temmuz'a kadar sürecek. Hazırlık maçlarında kadromuzu şekillendireceğiz. Bu maçlar sonunda gerekli görürsek 1 veya en fazla 2 transfer yapabiliriz" ifadesini kullandı. 

Körfez'de fırtına 

Kocaeli Yönetimi alacağını bahane ederek kamptan ayrılan Kaan Dobra ile disiplinsiz davranan Haydar'ı kadro dışı bıraktı 

Körfez ekibinde dün sıcak saatler yaşandı. Yeni sezona Abant'ta hazırlanan Yeşil - Siyahlı takımda, Kaan Dobra ve Haydar Koç kadro dışı bırakıldı. 
Futbol Şube Sorumlusu Güngör Şahinkaya, kamptaki disiplinsiz davranışından dolayı Haydar Koç'un süresiz kadro dışı bırakıldığını, kamptan ayrılan Kaan Dobra'nın da kadrodan çıkarıldığını açıkladı. 
Şahinkaya, geçen sezondan 40 milyar lira alacağı bulunan Kaan'ın, alacağını bahane ederek kamptan ayrıldığını belirterek, "Kendisine paranın 26 Temmuz'da ödeneceğini söyledik ama bu teklifi kabul etmedi. Haydar'ı da disiplinsizlik yüzünden kadro dışı bıraktık" dedi. 
Serhat ve Fatih'in sakatlanması dışında Abant kampının iyi geçtiğini de dile getiren Kocaelisporlu yönetici, kalecinin yanı sıra orta sahaya veya forvete bir takviye yapacaklarını sözlerine ekledi. 


</TEXT>
</DOC>
