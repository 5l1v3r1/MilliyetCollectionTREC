<DOC>
<DOCNO> 365842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun07.html </URL>
<DATE> 2005/07/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta yine kanlı gün Siviller ve direnişçiler öldü 
</HEADLINE>
<TEXT>

     Irak'ın başkenti Bağdat'ın güneyinde, sabah saatlerinde bomba yüklü aracın infilak etmesi sonucu Iraklı 5 sivil öldü, 10 kişi yaralandı. 
     İçişleri Bakanlığı kaynakları, sürücüsü olmayan bomba yüklü aracın, devriye gezen bir polis aracının geçtiği sırada infilak ettiğini ve yaralananlar arasında 2 polis bulunduğunu duyurdu. 
     Patlamanın, başkentin 60 km güneyinde, Hasva ve Mahavil bölgeleri arasındaki yolda meydana geldiği belirtildi. 
     
     AMERİKAN ASKERLERİ 11 DİRENİŞÇİYİ ÖLDÜRDÜ 

     Bu arada, Amerikan askerleri 11 direnişçiyi öldürdü. 
     Amerikan ordusu, başkent Bağdat'ın 220 kilometre kuzeybatısındaki Haditha köyünde direnişçilerin bir okuldan Amerikan deniz piyadelerine havan topu ateşi açtığını, Amerikan askerlerinin ateşe karşılık verdiğini açıkladı. 
     Amerikan askerlerinin direnişçilerin bulunduğu okulu tanklarla vurduğu, ayrıca savaş uçaklarının ilkokulu bombaladığı belirtildi. 
     Çatışmada 11 direnişçi öldürülürken, Amerikan askerlerinden ölen ya da yaralanan olup olmadığı konusunda bilgi verilmedi. 
     
</TEXT>
</DOC>
