<DOC>
<DOCNO> 389907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur10.html </URL>
<DATE> 2005/10/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İnönü Stadı’ndaki cinayetin sanığı Bakırköy'e gönderilecek 
</HEADLINE>
<TEXT>

     Belma ALTUNCU DHA 

      BEŞİKTAŞ ile Çaykur Rizespor arasında oynanan futbol maçı sırasında Cihat Aktaş’ın bıçaklanarak öldürülmesine ilişkin davada yargılanan tutuklu sanık Fatih Sözüer’in, hastaneye sevk edilerek cezai ehliyetinin araştırılmasına karar verildi. 
     İstanbul 5'inci Ağır Ceza Mahkemesi’ndeki duruşmaya, tutuklu sanık Fatih Sözüer ile tutuksuz sanık Cenk Özbulak katıldı. Tutuksuz diğer 3 sanık ise hazır bulunmadı. Olay sırasında Beşiktaş İnönü Stadyumu'nda bulunan Ali Çilik, tanık olarak dinlendi. Çilik, olay sırasında Fatih Sözüer’in, 5-6 kişi tarafından tekme ve yumruklarla dövüldüğünü gördüğünü belirterek, Bir ara köftecinin yanına kadar gittiler. Fatih ellerini sağa sola doğru açtı. O sırada saldıranlardan birisi, karnını tutarak kendini yere attı. Ondan sonra görevliler gelip kavgayı ayırdı'' diye konuştu. 
     Mahkeme Başkanının, Herkes yaralı olan kişinin olay yerine sonradan geldiğini söylüyor. Sen tam tersini söylüyorsun. Doğrusu nedir '' sorusu üzerine Çilik, Ben böyle gördüm'' dedi. 
     Önceki duruşmada da Sözüer’in askerlik görevi sırasında Ağrı Askeri Hastanesi’nde yattığını ve 2 ay psikolojik tedavi gördüğünü, daha sonra da 2003 yılında özel hastanede tedavi edildiğini söyleyen avukat İlyas Geyik bu celsede, Müvekkilimin Bakırköy Ruh ve Sinir Hastalıkları Hastanesi’ne sevk edilerek cezai ehliyetinin araştırılmasını talep ediyorum'' diye konuştu. 
     Sanık Cenk Özbulak’ın avukatı Fatih Volkan müvekkilinin ifadesinin alındığını belirtirken gelecek duruşmalara katılma zorunluluğunun ortadan kaldırılmasını istedi. Mahkeme heyeti, Fatih Sözüer’in Bakırköy Ruh ve Sinir Hastalıkları Hastanesi’ne sevk edilerek cezai ehliyetinin araştırılmasına Özbulak’ın ise, duruşmalardan vareste tutulmasına karar vererek davayı ertedi. 
     
     İDDİANAMEYE GÖRE OLAY 
     İstanbul Cumhuriyet Başsavcılığı’nca hazırlanan iddianamede, Cihat Aktaş’ı bıçaklayarak öldürdüğü öne sürülen Fatih Sözüer’in, Kasten adam öldürmek’ suçundan 24- 30 yıl arasında ağır hapis cezasına çarptırılması isteniyor. İddianamede, Cihan Erdem, Şafak Kalkan ve Cenk Özbulak’ın Ölümle biten kavgaya karışmak’ ve suçun işlenmesinden sonra failine yardım etmek’ suçlarından 2 ile 4.5’ar yıl arasında hapis cezasına çarptırılmaları istendi. Melih Işık’a ise Suçun işlenmesinden sonra faile yardım etmek’ suçundan 2- 4 yıl arasında hapis cezası verilmesi gerektiği kaydedildi. 
     
</TEXT>
</DOC>
