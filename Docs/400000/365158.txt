<DOC>
<DOCNO> 365158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur29.html </URL>
<DATE> 2005/07/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Makbule bebeğin durumu iyi, 3 ay içinde protez takılacak 
</HEADLINE>
<TEXT>

     Sağlık Bakanı Recep Akdağ, geçirdiği menenjit yüzünden iki kolu ve iki bacağı kesilen 8 aylık Makbule Başboğa’nın genel sağlık durumunun iyi olduğunu ve bebeğe en geç 3 ay içinde protez takılacağını bildirdi. 
     Akdağ, yaptığı yazılı açıklamada, İzmir’in Torbalı İlçesi’nde 8 aylık Makbule Başboğa’nın tedavi sürecinin dikkatle izlenmesi için İzmir İl Sağlık Müdürü Dr. Mehmet Özkan’ı görevlendirdiğini belirtti. 
     Bebeğin genel durumunun iyi olduğunu ve kendisine en geç 3 ay içinde protez takılmasının planlandığını bildiren Akdağ, Yeşil Kart güvencesi olan Makbule bebeğin protezinin İzmir’deki üniversite hastanelerinde veya İzmir Atatürk Eğitim ve Araştırma Hastanesi’nde yeni açılacak protez laboratuvarında yaptırılacağını kaydetti. 
     Akdağ, bebeğin İzmir İl Sağlık Müdürlüğü’nce yakından takip edildiğini, sosyal güvence dışı konularda da aileye destek verildiğini ifade etti. 
     
</TEXT>
</DOC>
