<DOC>
<DOCNO> 375963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/spo30.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TED Kortları şenlendi 

57. Uluslararası TED Open Tenis Turnuvası dün start aldı. Tarabya'daki TED Kulübü Kortları'nda düzenlenen turnuvanın ilk gününde eleme müsabakaları yapıldı. Bugün tanıtım toplantısının düzenleneceği organizasyon 11 Eylül'de sona erecek. 

Binnaz patladı 

5 bin metre 23 yaş altı Avrupa Şampiyonu atletimiz Binnaz Uslu, yakaladığı büyük başarılara rağmen maddi ve manevi ilgisizlikten yakındı. Sporu bırakmayı bile düşündüğünü belirten Uslu, "Geçen yıl çok iyi bir sezon geçirerek önemli birçok başarılara imza attım. Ancak bu başarıların ardından ilgi hemen kayboldu. Bunu hak ettiğimi düşünmüyorum" dedi. 

Özellerin dev sınavı 

SIRBİSTAN - Karadağ'da yarın başlayacak olan Özel Olimpiyatlar Avrupa Basketbol Şampiyonası'na katılacak Zihinsel Engelliler Milli Takımı, bugün organizasyonun gerçekleştirileceği Belgrad'a gidiyor. 5 gün sürecek şampiyonada ilk üçü hedefleyen Ay - Yıldızlı ekibimizde şu sporcular yer alıyor Yavuzcan Özyol, Sebahattin Gül, Kenan Akgül, Harun Arıkan, Ertuğrul Akyol, Oğuz Tükenmez, Adnan Akkaya ve Yücel Ali Kazan. 

Forma rüşveti 

BOSNA Hersek Milli Takımı ile yapacağı maç için Saraybosna'ya giden Belçika Milli Takımı'ndan, Boşnak polisinin 6 forma rüşvet istediği bildirildi. Belçika Futbol Federasyonu, karşılaşmanın oynanacağı Zenica şehrine kadar kendilerine eskortluk eden Boşnak polisinin yarı yolda takım otobüsünü durdurarak, "Ya 6 forma verirsiniz, ya da biz size eskortluk etmeyiz" dediklerini iddia etti. 

Sakarya temkinli 

SAKARYASPOR Başkanı Selahattin Aydın, ligde aldıkları farklı galibiyet nedeniyle rehavete kapılmayacaklarını söyledi. Aydın, "Takımımıza sonuna kadar güveniyoruz. Ancak bu gibi skorlar bizi havaya sokmamalı. Geçen sene ligde kalacağımıza öylesine inanmıştık ki, kendi evimizde oynadığımız İstanbulspor maçına büyük bir rehavetle çıktık. Ve dersimizi o gün aldık" ifadelerini kullandı. 

Canları yanacak 

UŞAK 1 Eylül Stadı'nı savaş alanına çeviren olayların ardından Hakem Hakan Sivriselvi ile federasyon temsilcisinin yazdıkları raporların son derece ağır olduğu öğrenildi. PFDK'nın iki kulübe de ağır cezalar vereceği bildirildi. Uşakspor Başkanı Asım Kalelioğlu, iki tarafın da suçu olduğunu söyledi, "İlk taşı kimin attığı tartışmasına girersek, kulüp yöneticisi değil, seyirci yöneticisi oluruz" diye konuştu. 


</TEXT>
</DOC>
