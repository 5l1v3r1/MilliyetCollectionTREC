<DOC>
<DOCNO> 398521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/siyaset/siy03.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meydan kabadayısı edasıyla konuşma' 
</HEADLINE>
<TEXT>


AKP'li Çetinkaya, "Hadi şu dağa gidelim gibi bir konuşma bir genel başkana yakışıyor mu " dedi 

TAHSİN ÜLKER DHA 


DYP lideri Mehmet Ağar'ın Başbakan Erdoğan'a yönelik "Yüreğin varsa Kandil Dağı'na gidelim" sözlerine AKP Genel Başkan Yardımcısı Necati Çetinkaya cevap verdi "Başbakanımızı tehdit edenlere sesleniyorum. Bir genel başkana meydan kabadayısı edasıyla konuşmak yakışmıyor." 
Adana İl Gençlik Kolları toplantısındaki konuşmada, partisinin yaptığı yoklamalarda AKP'nin açık ara önde olduğunu iddia eden Çetinkaya, Ağar'ı şu sözlerle eleştirdi 
"Türkiye'yi batıran siyasiler şimdi havayı yumrukluyor. Birileri meydan kabadayısı gibi diyor ki 'Hadi şu dağa gidelim.' Bir genel başkana yakışan söz mu bu Bizim liderimiz bu ülkeyi karış karış dolaşıyor. Yakın zamanda 30 bin esnaf kepenk kapatmış, işini kaybetmiş, sanayiciler üretimi durdurmuş. Bizler bir güneş gibi gelip Türkiye'yi yeniden aydınlattık." 
Bir başka genel başkan yardımcısı Hayati Yazıcı da, "Şu an ne ana muhalefet, ne de yavru muhalefet iş yapabiliyor. Yavru muhalefet kabadayı gibi konuşup iktidara hakaret ediyor. Yararlı şeyler söyleyemiyor, küfrediyor" dedi. 


</TEXT>
</DOC>
