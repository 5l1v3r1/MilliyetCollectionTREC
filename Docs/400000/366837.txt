<DOC>
<DOCNO> 366837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonyas16.html </URL>
<DATE> 2005/08/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İlk kez köpek klonlandı 
</HEADLINE>
<TEXT>

     Canlıları klonlama alanında birçok ilke imza atan Güney Koreli bilim adamı Hwang Woo-suk, bu kez bir köpeği klonladı. 
     Hwang’ın ekibi, bir Afgan tazısını klonladı ve klonlanmış yavru tazıya kısaca "Snuppy" Seul Ulusal Üniversitesi’nin köpeği adını verdi. 
     Projede Hwang ile birlikte çalışan Amerikalı bilim adamı Gerald Schatten, şimdi 14 haftalık olan Snuppy’nin "sağlıklı, normal, canlı ve gezmeyi seven bir köpek" olduğunu söyledi. 
     Nature Doğa dergisinin yarın piyasaya çıkacak sayısında yer alan habere göre, Hwang’ın ekibi binden fazla klonlanmış embriyoyu taşıyıcı tazılara nakletti, ancak 3 taşıyıcı hamile kaldı. 
     Bilim adamları, olgun döllenmemiş yumurtaları aldıktan sonra, 3 yaşında bir erkek Afgan tazısının kulağından aldıkları DNA’ları yumurtaların çekirdeğinin yerine koydular. 
     Oluşan 3 hamilelikten biri düşükle sonuçlanırken, doğan iki klonlanmış tazıdan biri 22 gün sonra zatürreeden öldü, geriye bir tek Snuppy kaldı. Taşıyıcısı sarı Labrador cinsi bir av köpeği olan Snuppy’nin doğumu, sezaryen yöntemiyle gerçekleştirildi. 
     Ian Wilmut’un İskoçya’da bir koyunu klonlamasından bu yana bilim adamları, kedi, keçi, inek, fare, domuz, tavşan, at, geyik, katır ve büyük bir Güney Doğu Asya yaban sığırını klonladı. 
     Hayvanların klonlanması, klonlanmış evcil hayvan piyasasını doğurdu. 
     ABD’de satılan ilk sipariş üzerine klonlanmış hayvan, biyoteknoloji firması Genetic Saving Clone firması tarafından üretilen 9 haftalık kedi yavrusuydu. 
     Klonlanmış evcil hayvanlar 50 bin dolara kadar alıcı buluyor. 
     Firma yetkilileri, bir yıla kadar ilk sipariş köpeği de üreteceklerini belirtiyor. 
     
</TEXT>
</DOC>
