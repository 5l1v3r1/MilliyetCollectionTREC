<DOC>
<DOCNO> 381799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/yas06.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da 'milyoner fuarı'na akın 
</HEADLINE>
<TEXT>


Yüz binlerce dolarlık arabaların da sergilendiği fuarın ilk gününde 10 milyon dolarlık bir ada satıldı 

CENK BAŞLAMIŞ Moskova 

Moskova'da hafta sonunda açılan 'milyonerler fuarı' ziyaretçi akınına uğradı. 
Normal giriş biletinin 30, VIP biletin ise 250 dolar olduğu fuarda, yeni zengin Rusları heyecanlandıran yüzlerce lüks ürün sergileniyor. Fuarda hemen satın alınabilecek yüz binlerce dolarlık Bentley ve Lamborghini marka arabalar, helikopterler ve kürkler gibi ürünler bulunuyor. 

Ferry açtı 
Moscow Times gazetesi, 10 milyon dolar etiketle satışa çıkarılan bir adanın da hemen fuarın ilk gününde alıcı bulduğunu duyurdu. 
Açılışını Bryan Ferry'nin yaptığı fuarda ziyaretçiler ünlü şarkıcının konserini dinlemek yerine, standlara koşmayı tercih ederken, Eldar adındaki bir banker, Moskova yollarında Lamborghini kullanmanın "saçmalık" olduğunu söyledi. 
Arzu edenlerin saç nakli de yaptırabildiği fuarda en çok dikkati çeken ürünlerden biri de, 15 bin dolardan satışa sunulan, paradan örülmüş iki giysiydi. Rusya'da 33 dolar milyarderi, 88 bin dolar milyoneri bulunuyor. 


</TEXT>
</DOC>
