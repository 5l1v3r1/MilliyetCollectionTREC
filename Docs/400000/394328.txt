<DOC>
<DOCNO> 394328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun08.html </URL>
<DATE> 2005/11/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiliz Dışişleri'nden büyükelçilere Emekli olunca susun 
</HEADLINE>
<TEXT>

     İngiltere'nin eski Washington Büyükelçisi Sir Christopher Meyer'in, ''DC Confidential'' adlı kitabında Irak savaşının başladığı günlere ait sırları açıklaması ve Başbakan Tony Blair ile ilgili ciddi suçlamalarda bulunmasının ardından, İngiltere Dışişleri Bakanlığı büyükelçilerini uyardı. 
     Bakanlığın İngiltere'nin halen görev yapan bütün büyükelçilerine gönderilen genelgesinde, Büyükelçilere görev süreleri içinde tanık oldukları olayları açıklamalarının ciddi sakıncalar yarattığı uyarısında bulunuldu. 
     Genelgede, bütün diplomatlardan görev sürelerinin bitiminde, emekli olduktan sonra, resmi sebeplerle bulundukları ortamlarda tanık oldukları olayları açıklamamaları gerektiği uyarısı yapıldı. 
     Sir Christopher Meyer'in yaptığı gibi, bilgi ve anılarını bir süzgeçten geçirmeden her şeyin anlatılmasının İngiliz dış politikasına büyük zararlar verebileceği uyarısında bulunulan genelgede, bir diplomatın kendisine görev nedeniyle verilen sırları sadece görev süresince değil, görev bitiminde de ''koruma'' görevi bulunduğu vurgulandı. 
     
</TEXT>
</DOC>
