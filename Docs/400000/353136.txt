<DOC>
<DOCNO> 353136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/gun02.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MOBESE şifresi 
</HEADLINE>
<TEXT>


Mobil Elektronik Sistem Entegrasyonu, İstanbul'u izleyecek sistemin adı. Sistemin kısaltılmış ismi ise, projenin mimarlarının baş harflerinin yer aldığı MOBESE 

İSTANBUL Milliyet 

İstanbul'u 3500 araç ve 570 kamerayla 24 saat tarayacak olan güvenlik sistemi MOBESE'yi, Başbakan Recep Tayyip Erdoğan dün hizmete soktu. Açılımı "Mobil Elektronik Sistem Entegrasyonu" olan sistemin kurulmasında, çekirdek kadroyu oluşturan 7 güvenlik personelinin adlarının baş harfleri de MOBESE'yi oluşturuyor. İstanbul Emniyeti'ndeki açılış töreninde konuşan Vali Muammer Güler, sistemin 25 milyon YTL'ye mal olduğunu belirterek, isteyen vatandaşların da sisteme entegre olarak kendi güvenliklerini oluşturabileceğini söyledi. 

'Sinekle uğraşmayın' 
Erdoğan da, projeyle İstanbul'un büyük bir güvenceye kavuştuğunu ifade ederek şunları kaydetti 
"Türkiye, yıllarca ne yazık ki sorunların kaynağıyla değil de sonuçlarıyla uğraşmıştır. Bataklığı kurutmak yerine sinek avıyla uğraşmıştır. Artık sivrisineklerle uğraşmaya vaktimiz olmadığına göre, herkes sorunların kaynağına kafa yormaya mecburdur. 
Modern güvenlik sisteminin temeli, sanıktan delile gitmek değil, delilden sanığa gitmektir. Bu projeyle insan hakları alanında aldığımız mesafenin sahada tatbikine imk n verilmiş olacaktır. Bu sistem emniyetin otokontrolünü de hızlandıracaktır." 
Erdoğan, MOBESE ana merkezinde, sistemin kurucularından Emniyet Müdürü Basri Aktepe'den de bilgi aldı. 
Başbakan Erdoğan'ın , "Kaç kapkaççı yakalayacaksınız " sorusuna Aktepe, "Ekibin olay yerine gitmesi 5 dakikayı almayacak" yanıtını verdi. 

Kalabalık açılış 

MOBESE'NİN açılış törenine Erdoğan'ın yanı sıra, bakanlar Abdülkadir Aksu, Nimet Çubukçu, Türkiye Hahambaşı İsak Haleva, 8. Cumhurbaşkanı Özal'ın eşi ve sanatçılar katıldı. Erdoğan açılışın ardından MOBESE'nin mobil aracını inceledi. 

Nasıl oluştu 

İstanbul Emniyet Müdürlüğü Bilgi İşlem Daire Başkanlığı'nda çalışan 7 polisin, görev yaptıkları ABD ve Avrupa görüp geliştirdikleri sisteme kısaca MOBESE adı verildi. Bu ad, çalışmalarda görev alan Murat Nazmi Akman, Mustafa Harharcı, Osman Nihat Şen, Basri Aktepe, Erin Çoban, Süleyman Demirci, Erdoğan Toprakman'ın isimlerinin baş harfinden oluşuyor. 


</TEXT>
</DOC>
