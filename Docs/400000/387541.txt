<DOC>
<DOCNO> 387541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/yguven.html </URL>
<DATE> 2005/10/18/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Divan'da 'müstehcen' durum 
</HEADLINE>
<TEXT>


Hakan Bilal Kutlualp dün "istifa" etti... Tabi buna istifa denirse... Adı var da söylemeye dilim varmıyor inanın. 
Muhatap olduğu hakaretlerin yüzde onuna, ne karşılığında dayanabilirdim diye uzun uzun düşündüm bulamadım. 
Laf taşımak... 
Komplo kurmak... 
Nifak tohumları atmak... 
Ve karşılığında itin münasip yerine sokulup çıkarılmak 
Hem de canlı yayında. 
Milyonların önünde. 
Şehvetle ve müstehcen bir şekilde. 
Bugüne kadar hiçbir Fenerbahçe yöneticisi bu kadar aşağılanmamıştı. Hiçbirinin onuruyla bu kadar oynanmamıştı. 
Hakan Bilal Kutlualp, sadece "transferin en iyisini" yapmakla kalmadı, fırçaya en dayanıklı kösele klasmanında ilk sırayı aldı. 
Ne karşılığı 
Ekran ve şöhret. Muhit ve popülarite. 
Bu kadar önemli mi yöneticilik denilen hadise .. 
Aylar önce bırakır gidersin istenmiyorsan kardeşim. 
"Hayır... Benim yapım mücadelecidir. Yılmam usanmam savaşırım" diyorsan "aha sana savaş"... Hem de en alaturkasından... 
Medeni insanları mahkeme kapılarına düşürecek, asi ruhlu kişileri dellendirecek, tarihin en büyük pısırığını bile çileden çıkartacak lafları yiyip yutuyorsun ve pıs yok. 
Madem ki bu kadar "ölçülü"sün, hadi diyelim ki "uğruna rezil olmayı göze alacak kadar" Fenerbahçe aşkıyla dolusun niye başkanla itişiyorsun 
İtiştin .. Kavga son noktaya geldi. 
Nasıl söylenmez iki laftan biri 
"Rica ederim Başkan, günahımı alıyorsunuz"... 
"Yaptıysam yaptım, var mı diyeceğin"... 
Sustu, çünkü son ana kadar "azarlanıp affedilmeyi bekledi" Kutlualp... 
Divan'da yaptığı "perdah" konuşması, sayın Yıldırım'ın yüreğini yumuşatır sandı. 
Kimbilir belki de Başkan'ın yakalandığı gülme krizini, "yahu insanlar kendini ne hallere düşürüyor" doğruluğunda değil de, içinde yeşeren bir sıcaklık umuduna bağladı. 
Bakarsınız bağırıp çağırıp yine evlat sayardı. 
Tüm konuşma boyunca sıranın af cümlelerine gelmesini bekledi. 
Araya birilerini falan da koymuştu, medyada ilişkileri vardı, taraftar en iyi yönetici seçmişti. Öyle kolay silkelenip atılacak biri değildi. 
Bağıracak, çağıracak, "bir daha yapma" diye koltuğuna oturtacaktı Başkan .. 
Mutlaka böyle sandı. 
Yoksa hangi insanoğlu hakaret işitmeye gönüllü olabilirdi ki Canlı yayında, olanca müstehcenliği ile... 
Başkan doğru mu yaptı, yanlış mı o ayrı mesele 
Önemli olan bir Fenerbahçe yöneticisinin o koltuk uğruna katlandıkları. 
Ve bundan sonra çıta daha da "yukarı" kalktı. 
Fazla göz önünde olanlara verilen "ceza" Fenerbahçe Ceza Kanunu'na yazıldı. 
Artık bu bir "içtihat" olacaktır. 
Fenerbahçe Kulübü Başkanı ve yönetimden rol çalmaya kalkan insanlar, kapının önüne koyulmakla kalmayacaklar, halka açık bir şekilde ağır hakaretlere uğrayacaktır. İleride Kutlualp'ten daha yürekli biri çıkarsa onu bilemem. Onun cezası ayrıca kararlaştırılacaktır yüce makam tarafından. 
Paçası sıkan denesin bakalım. 
Uzun uzun düşündüm... Acaba bir mesai arkadaşım bu kadar onuruyla oynanarak kovulsa hala Fenerbahçe yönetiminde kalır mıydım 
Ne zaman sıra bana gelebilir diye bekler miydim 
Ne karşılığı 
Ekran ve şöhret... Muhit ve popülarite. 
Hadi canım sen de 
Bende bu hamlık varken kim alırdı zaten pişkin yönetime 

Kendi 'Rıza'sı ile 

Biz hocamızın arkasındayız ... Ama kellemizi de koyamayız dedi Beşiktaş yönetimi. 
Sonuç olarak profesyonel bir çalıştırıcı değil mi Rıza Çalımbay 
Denedi, çabaladı, başaramadı ve kendi "Rıza"sıyla gitti. 
O kadar .. 
Gerçekten o kadar basit mi Rıza Çalımbay'ın Beşiktaş serüveni 
Hayır... Asla... 
Bir kere "atom karınca", Ağustos böceğine yenildi. 
Sonra yerli hocaların imajı... 
Başarısız ve bahanesiz Rıza Çalımbay dönemi ardından Türk teknik direktörler Rıza Hoca'yı mahkemeye verseler hakları. 
Şunu açıkça söyleyeyim Rıza Hoca konusunda medya görevini yapmıştır. Bir iki egosantrik marjinal dışında hemen herkes Türk Hoca'ya arka çıkmıştır. 
Mesela ben... Daum'dan, Gerets'den sakındığım hoşgörünün hemen hepsini Şenol Güneş ile Rıza Çalımbay'a kullandım. Buna bir ulusal dayanışma diye baktım. 
Resmen taraflıydım işte. 
Kendi insanımdan taraf... 
Ne tuhafÖ Kaçınılmaz hüsrana tosladım sonunda. 
O yüzden tarifsiz hüzünler içindeyim. 
Şenol Güneş'ten sonra Rıza Çalımbay da başaramadı... Biz de. 

Alman'lar "enayi" mi 

"Bozguncu" olmamak için milli maçlar sırasında yazmadım ama şimdi sırası... 
Nuri Şahin Almanya maçında ilk kez A milli olup bir de gol attıktan sonra, "oh oh hem de Almanlara" demek bize yakıştı mı acaba 
Bakın biz yetmiş milyon nüfustan bir milli takımın yarısını çıkarıyoruz, diğer yarısı Almanya'daki dört milyon civarındaki vatandaşımızın arasından yetişiyor. 
Neden .. Çünkü Almanya'nın futbola sunduğu altyapıdan oradaki Türkler de yararlanıyor. Yetenekler kaybolmuyor, aksine üstüne koyuyorlar Almanların teknolojisini ve imkanlarını kullanarak... 
Sıkıntıları da var elbet... Bizim gibi düşünen Almanlar yüzünden... 
Şu anda binlerce Nuri var Alman çimenlerinde. Gönülleri Türk ama eğitimleri Avrupa... 
Var mı bundan güzel bir numara 
Onlar yetiştiriyor biz faydalanıyoruz. 
Sonra da, "Nuri'den siftah Alman'a" diyoruz. 
Nankörlük kokan bir yaklaşım. 
Aşağılık duygusunun tetiklediği bir tuhaf intikam. 
Teşekkür etmeliyiz oysa... Nuri'yi de tembihlemeliyiz ki, arada sırada Almanya'dan futbol adına aldıklarını gündeme koysun, yeni Nuri'lerin yetişeceği Alman toprağını şevkli tutsun. 
Yoksa kimse aptal değil. 
Yarın öbür gün bir iki düzenleme getirirler yeni Yıldırayları, Altıntopları Nurileri ancak turist olarak görebiliriz milli maçlarımızda. 
Alman futboluna yön veren Franz Beckenbauer ve Uli Hoeness'in başını çektiği Bavyera Grubu, Türkleri dışlama politikasını sürdürüyor nitekim. 
1998 yılında Almanya'nın Dortmund kentinde açtığımız irtibat bürosuyla ve kısa süre önce Almanya'nın Köln kentine taşınan Türkiye Futbol Federasyonu Avrupa Bürosu ile bir tür futbol misyonerliği yürütüyoruz. 
14 antrenörle Almanya'yı tarıyoruz. Raporlar hazırlayıp, Fatih Terim ve ekibine ulaştırıyoruz. 
Çaktırmadan Alman kaynaklarını sömürüyoruz futbolda... 
Alman futbolu inişte, biz çıkışta... 
Bu koşullarda, "Almanya'da yetişti, Almanya'yı vurdu" türünden kafatasçılık hem çirkin hem de amaca aykırı değil mi .. 



</TEXT>
</DOC>
