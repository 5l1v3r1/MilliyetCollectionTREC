<DOC>
<DOCNO> 373603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur04.html </URL>
<DATE> 2005/08/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Gaziantep... Sünnetleri odacı mı yapıyor 
</HEADLINE>
<TEXT>

     Gaziantep'te 2 aile, başvurdukları özel bir hastanede, çocuklarını doktor yerine merkezin odacısının sünnet ettiği ve sünnetin hatalı yapıldığı iddiasıyla Cumhuriyet Savcılığı'na suç duyurusunda bulundu. 
     Meryem Fırtına, çocukları Mehmet 12 ve Hakan 6 ile yeğenleri 1.5 yaşındaki İlhan Akkoyun ve Musa Akkoyun'u 6 sünnet ettirmek için özel bir hastaneye gittiklerini ve burada sünnet için gerekli hazırlığın yapıldığını söyledi. 
     Hazırlıklar sırasında hastane merkezi yetkilileriyle görüştüğünü ve sünneti uzman doktorların yapacağını öğrendiğini belirten Fırtına, ancak hastane yetkililerinin, sünnet sırasında kendisinin çocukların yanında bulunmasını ''ailelerin sünnet sırasında çocuğun yanında bulunması prensibimiz değil'' diyerek kabul etmediklerini öne sürdü. 
     Çocuklar sünnet olduktan sonra kendilerine teslim edildiğinde kanama olduğunu gördüklerini ifade eden Fırtına, şunları kaydetti 
     ''Yaşadıkları ağrı nedeniyle sürekli ağlıyorlardı. Sargılı oldukları için kanamanın operasyon sırasında olmuş olabileceğini düşündük. Ancak eve döndükten sonra çocukların sancıları dinmedi. 
     Çocukları pansumana götürdüğümüzde oğlum Mehmet, odada temizlik yapan kişinin kendisini sünnet ettiğini söyledi. Durumu yetkililere sorduğumuzda, görevli doktor çocukları kendisinin sünnet ettiğini söyledi. Ancak o doktor, çocuklarım sünnet olduğu sırada bizim bulunduğumuz bölümde cep telefonuyla konuşuyordu. Mağduriyetimin giderilmesi için nöbetçi Cumhuriyet Savcılığı'na suç duyurusunda bulunduk. Çocuklarımın sünnet masasında ölmediğine şükrediyorum.'' Sünnetin ardından çocuklarının psikolojisinin bozulduğunu, geceleri ağlayarak uyandıklarını iddia eden Fırtına, sağlık merkeziyle ilgili gerekli işlemin yapılması için ilgili yerlere başvurduğunu bildirdi. 
     
</TEXT>
</DOC>
