<DOC>
<DOCNO> 364131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo19.html </URL>
<DATE> 2005/07/25/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Mondragon ''Palermo ile Galatasaray'ın bilgisi dahilinde görüştüm'' 
</HEADLINE>
<TEXT>

     Galatasaray’ın bugün İstanbul’a dönen kalecisi Mondragon, sportif direktör Bülent Tulun ile 4 saat süren bir görüşme yaptı. 
     Florya Metin Oktay Tesisleri’nde gerçekleşen toplantının ardından basın mensuplarına Türkçe konuşarak bir açıklama yapan Mondragon, Galatasaray’ı çok sevdiğini ve ailevi sorunları nedeniyle İtalya’nın Palermo takımıyla görüşme yaptığını söyledi. 
     "Palermo ile Galatasaray’ın bilgisi dahilinde görüştüm" diyen Mondragon, sözlerini şöyle sürdürdü 
     "Sorun kesinlikle para değil. Ailem İtalya’da yaşamamızı istiyor. 
     Ben Galatasaray’da mutluyum, Palermo ise beni istiyor. Ben de biraz kararsızım. Galatasaray isterse gidebilirim. Ama teknik direktör Eric Gerets kalmamı istiyor." Mondragon, kulüp başkanı Özhan Canaydın ve sportif direktör Bülent Tulun ile bu akşam bir yemek yiyeceklerini belirterek, herşeyin bu görüşmede belirleneceğini kaydetti. 
     İstanbul’a geldikten sonra menajerini Çınar Otel’den alarak Florya Metin Oktay Tesisleri’ne geçen Mondragon’un, bu akşam yapılacak görüşmede alınacak karara göre yarın idmana çıkabileceği öğrenildi. 
     
</TEXT>
</DOC>
