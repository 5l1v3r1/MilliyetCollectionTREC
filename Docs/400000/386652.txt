<DOC>
<DOCNO> 386652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko26.html </URL>
<DATE> 2005/10/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şener İlk kez bu yıl bütçe açığında Maastricht kriterlerine uyacağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin bütçe açığında ilk kez bu yıl, Maastricht kriterlerine uyacağını bildirdi. 
     Şener, Başbakanlık Merkez Bina'da düzenlediği basın toplantısında, bu yılki bütçe açığının 29 katrilyon TL olarak öngörüldüğünü, ancak gelinen noktada, yıl sonu gerçekleşme tahmininin 15 katrilyon TL olduğunu belirtti. 
     Şener, yıllardır yüzde 10-16 civarında gerçekleşen açığın gayri safi milli hasılaya oranının, geçen yıl yüzde 7 olarak gerçekleştiğini kaydederek, bu yıl da yüzde 3 olan Maastricht kriterlerinin yakalanacağını söyledi. 
     Bütçe rakamlarının pazartesi günü yapılacak Bakanlar Kurulu toplantısında kesinleşeceğini belirten Şener, bugüne kadar Yüksek Planlama Kurulu YPK üyelerini kapsayan toplantılarda bütçenin ele alınması nedeniyle ayrı bir YPK toplantısına da gerek duyulmadığını ifade etti. 
     ''Yatırım bütçesinin çok belirgin artırılması için çalışıyoruz'' diyen Şener, bunu, mali dengeleri koruyarak yapacaklarını kaydetti. 
     
</TEXT>
</DOC>
