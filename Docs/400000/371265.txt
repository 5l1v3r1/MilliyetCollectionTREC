<DOC>
<DOCNO> 371265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur11.html </URL>
<DATE> 2005/08/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Evlat acısına 1.5 saat dayanabildi 
</HEADLINE>
<TEXT>

     Hasan BOZBEY ORHANGAZİ Bursa , DHA 

      BURSA'nın Orhangazi İlçesi'ndeki bir gazinoda hesap ödeme yüzünden çıkan tartışmada kimliği belirsiz kişiler tarafından dövülen ve kaldırıldığı hastanede kurtarılamayan 42 yaşındaki Necdet Ergül'ün babası 79 yaşındaki Yusuf Ergül de acı haberi aldıktan 1.5 saat sonra geçirdiği kalp krizi sonucu yaşamını yitirdi. 
     Orhangazi İlçesi'ndeki taşlama atölyesinde işçi olarak çalışan evli ve 2 çocuk babası Necdet Ergül, geçen cumartesi gecesi eğlenmek için Yalova yolu üzerindeki bir gazinoya gitti. İddiaya göre, gazinoda içtiği 4 biraya karşılık 100 YTL hesap gelen Ergül, işletme sahipleriyle tartıştı. Tartışmanın büyümesi üzerine dışarıya çıkartılan Ergül, kimliği belirsiz kişiler tarafından sopalarla dövüldü. Kanlar içinde kalan Ergül, çevredekiler tarafından Orhangazi Devlet Hastanesi'ne kaldırıldı. Burada ilk müdahalesi yapılan Ergül, sevkedildiği Bursa Devlet Hastanesi'ndeki tedavisinin ardından dün taburcu edildi. Öğle saatlerinde evine gelen Ergül, tekrar fenalaşınca Uludağ Üniversitesi Tıp Fakültesi Hastanesi'ne kaldırıldı. İç kanama şüphesiyle oğlunun ameliyata alındığını öğrenen 6 çocuk babası Yusuf Ergül de hastaneye koştu. Ameliyatın ardından Yoğun Bakım Servisi'ne alınan oğlunun durumuna üzülen Yusuf Ergül, tekrar Orhangazi'ye bağlı Yeniköy Beldesi'ndeki evine döndü. 
     Yoğun bakım servisinde tedavisi süren Ergül, dün saat 20.00 sıralarında tüm müdahalelere rağmen kurtarılamadı. Acı haberi alan baba Yusuf Ergül de yaşadığı üzüntüyle saat 21.30 sıralarında evinde kalp krizi geçirdi. Yakınları tarafından Orhangazi Devlet Hastanesi'ne kaldırılan Yusuf Ergül tüm müdahalelere rağmen yaşamını yitirdi. Aynı gün ölen baba ve oğlun cenazesi, Yeniköy Beldesi'nde bugün ikindi namazının ardından kılınan cenaze namazından sonra gözyaşları arasında toprağa verildi. 
     Necdet Ergül'ün dövüldüğü eğlence mekanının Yalova sınırları içinde olması nedeniyle, cinayetle ilgili soruşturmayı Yalva Emniyet Müdürlüğü ekipleri sürdürüyor. Necdet Ergül'ü sopalarla döven kimliği belirsiz kişilerin yakalanmasına çalışılıyor. 
     
</TEXT>
</DOC>
