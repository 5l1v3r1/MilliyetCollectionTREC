<DOC>
<DOCNO> 381683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur26.html </URL>
<DATE> 2005/09/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Namus cinayetine 6 tutuklama 
</HEADLINE>
<TEXT>

     Şahismail GEZİCİ ELAZIĞ, DHA 

ELAZIĞ’da damadı 40 yaşındaki Remzi Yılmaz'la kaçtığı öne sürülen küçük kızı 27 yaşındaki Hatice Yılmaz ile kendisine engel olmaya çalışan eşi 59 yaşındaki Rukiye Karataş'ı 3 gün önce tabancayla vurarak öldüren 65 yaşındaki Dursun Karataş ve kendisine yardımcı oldukları iddia edilen 5 kişi tutuklandı. 
     Geçen Cumartesi Rüstempaşa Mahallesi Çeyizli Sokak'ta meydana gelen olayda, Ayten Yılmazla 12 yıllık evli 3 çocuk babası Remzi Yılmaz, iddiaya göre yasak ilişkiye girdiği dul baldızı Hatice Yılmaz'la bir ay önce kaçtı. Yakınlarına iz sürdüren baba belediyeden emekli Dursun Karataş, kızını Konya'da buldurdu. Damadı bulamayan yakınları, Hatice Yılmaz'ı babasının evine geri getirdi. 
     Namusumu kirlettin'' diyen baba Dursun Karataş, ruhsatsız tabancasıyla kızı Hatice Yılmaz ile engel olmaya çalışan eşi Rukiye Karataş'ı kurşun yağmuruna tutarak öldürdü. Polise teslim olan Dursun Karataş ile kendisine yardım ettikleri iddiasıyla oğulları Musa, Yüksel ve Mehmet ile kayıplara karışan damadı Remzi Yılmaz'ın ağabeyi İbrahim Yılmaz ve diğer damadı Hayati Karataş gözaltına alındı. 
     Yasal işlemlerin ardından adliyeye sevk edilen 6 kişi tutuklanarak cezaevine gönderilirken, cinayete neden olduğu öne sürülen damat Remzi Yılmaz'ın polis tarafından arandığı belirtildi. 
     
</TEXT>
</DOC>
