<DOC>
<DOCNO> 396382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur27.html </URL>
<DATE> 2005/11/19/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Prof. Dr. Doğan Madde bağımlılarının başlama nedeni anlaşılmalı 
</HEADLINE>
<TEXT>

     Cumhuriyet Üniversitesi CÜ Tıp Fakültesi Psikiyatri Anabilim Dalı Başkanı Prof. Dr. Orhan Doğan, ''Madde bağımlılarının tedavisi ve rehabilitasyonu için önce maddeye başlama nedenlerinin ortaya çıkarılması gerekiyor'' dedi. 
     Halk Eğitim Merkezi Müdürlüğü'nde Sivas Aile Danışma Merkezi Müdürlüğü tarafından düzenlenen ''Madde Bağımlıları ve Tedavi Yaklaşımları'' konulu panelde konuşan Prof. Dr. Doğan, madde kullanımının tüm dünyada olduğu gibi Türkiye'de de giderek arttığını belirtti. 
     Madde kullanımına başlamanın birçok nedeni bulunduğunu, risk etkenleri arasında arkadaş, anne-baba, bireysel, sosyo-ekonomik nedenler ve toplumsal etkenlerin yer aldığını ifade eden Doğan, madde kullanan kişinin tedavisi için önce hayat öyküsünün ele alınması gerektiğini söyledi. 
     Madde bağımlılarının tedavisi ve rehabilitasyonu için önce maddeye başlama nedenlerinin ortaya çıkarılması gerektiğini anlatan Doğan, şunları kaydetti 
     ''Bağımlıların tedavisine başlarken, ruhsal, ailesel, tıbbı, akademik, toplumsal ve yasal yönlerden olayı incelememiz gerekiyor. Tedaviye yönelik ilk girişimde, empati yaklaşım çok önemlidir. Gerçekçi hedeflerin belirlenmesi, madde kullanma isteğini azaltmaya yönelik çalışmalar yapılmalıdır.'' Kaçakçılık ve Organize Suçlarla Mücadele Şube Müdürü Ali Tandoğan ise sigara, alkol ve bağımlılık yapan uyuşturucu maddelere nasıl başlanıldığını ve bu tür alışkanlıkların insan sağlığına verdiği zararlarını anlattı. 
     Aile içi problemlerin, çevresel etkenlerin çocuk ve gençleri madde kullanımına yönlendirdiğini belirten Tandoğan, ekonomik düzeye göre madde çeşidinin farklılık gösterdiğini söyledi. 
     Tandoğan, uçucu madde kullanan kişilerde beyinde kalıcı değişiklikler olduğunu ve kişide anlama zorlukları ortaya çıktığına dikkat çekti. 
     Sivas Aile Danışma Merkezi Müdür Vekili Bahattin Karaoğlan ise bu konuda toplum olarak birlikte hareket edilmesi gerektiğini belirterek, ''Her şeyden önce çocuklarımızı dışlamadan, onları seversek, sevgiyle yaklaşırsak bir şeyleri aşmak daha kolay olur'' dedi. 
     
</TEXT>
</DOC>
