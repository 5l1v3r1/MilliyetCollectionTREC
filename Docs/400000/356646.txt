<DOC>
<DOCNO> 356646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy09.html </URL>
<DATE> 2005/06/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Org.Özkök'ten PKK sitemi 
</HEADLINE>
<TEXT>

     ANKARA Milliyet 

Terörizmle mücadelede stratejik ve operatif düzeyde eğitim imkanı sağlayarak ortak bir anlayış yaratmak için NATO bünyesinde Türkiye tarafından kurulan Terörle Mücadele Mükemmeliyet Merkezi, dün Ankara'da açıldı. 
     Merkezin Kirazlıdere askeri bölge içindeki tesisinde yapılan törene, Genelkurmay Başkanı Orgeneral Hilmi Özkök, NATO Genel Sekreter Yardımcısı john Colston, NATO Askeri Komite Başkanı Orgeneral Ray Henault, İçişleri Bakanı Abdülkadir Aksu, NATO'nun Afganistan siyasi temsilcisi Hikmet Çetin ve çok sayıda yabancı subay katıldı. 
     
     Özkök'ten PKK sitemi 
     Törende konuşan Özkök, batılı ülkelere, terörle mücadele konusunda işbirliği yapmadıkları gerekçesiyle sitemde bulundu. Türkiye'nin PKK ile mücadelesinde uluslararası işbirliği açısından düş kırıklığı yaşadığını anlatan Özkök, terörle mücadelenin bilimsel yöntemlerle yapılması gerektiğini söyledi. Özkök, şöyle devam etti 
     "Terörle mücadelede uluslararası çapta 15'er yıllık vizyonlar oluşturulmalı. Terörün ortak bir tanımının yapılması da zorunlu. Teröristler her yerde küreselleştiler. Bu açıdan bakıldığında terörizm ile mücadele ya heryerdedir ya hiçbir yerde. ABD, 11 Eylül'de teröre hedef oldu güvenlik güçleri teknolojik olarak çok ileride olmalarına rağmen, yaratıcılık teröristlerin lehine işlemektedir." 
     
     Türkiye'de açılması önemli 
     Colston da, merkezin terörden çok acı çekmiş Türkiye'de açılmasının önemine dikkat çekerken, Orgeneral Henault ise, Türkiye'nin terörle mücadele lider bir konumda olduğunu vurgulayarak, "Türkiye'nin tecrübeleri NATO ülkelerine de ışık tutacaktır" dedi. Belçika'da tutuklu Özdemir Sabancı suikasti sanığı Fehriye Erdal'ın durumunu anımsatan bir gazetecinin, "NATO'nun genel karargahının bulunduğu Brüksel'de, bir terörist yargılanmak istenmedi" sorusuna Henault, "Bu, askeri bazda değil, genel olarak adaleti ilgilendiren bir konu olduğu için, onların ele alması gereken bir mesele. Bu, bizim terörizmin her çeşidini lanetlediğimiz gerçeğini değiştirmiyor" yanıtını verdi. 
     
     5 ülke katıldı 
     Merkezin kadrosunun yüzde 60'ının Türk, yüzde 40'ının da müttefik ülke personelinden oluşacağı belirtildi. Bugüne kadar ABD 3, İngiltere 2, Bulgaristan ve Romanya bir personelini daimi olarak atamayı taahhüt etti. Merkezin amacı NATO üyesi ülkeler ve bunun dışındakilere terörizm konusunda stratejik ve operatif düzeyde eğitim imkanı sağlamak, terörizmle mücadelede ortak anlayış yaratmak, NATO'nun terörizmle mücadelesindeki konsept ve doktrin geliştirme faaliyetlerine yardımcı olmak şeklinde tanımlandı. 
     
</TEXT>
</DOC>
