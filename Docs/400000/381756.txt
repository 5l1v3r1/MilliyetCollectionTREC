<DOC>
<DOCNO> 381756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/guncel/gun06.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pilot açığını kapatacağız' 
</HEADLINE>
<TEXT>


ŞENOL DEMİRCİ İstanbul 

Türk havacılık sektöründeki pilot açığını karşılamak için bir araya gelen 15 deneyimli pilot, kurdukları özel okulda 3 Ekim'den itibaren göklerin yeni kaptanlarını yetiştirecek. Sağlık ve eğitim şartları uyan her üniversite mezununun başvurabileceği okulda, adaylar 13 aylık eğitimin ardından uçuş belgesi alacak. Yer eğitimlerini Hezarfen Havaalanı'nda gerçekleştirecek olan pilot adayları, 750 saat teknik, 200 saat de uçuş eğitimi alacak. 
Pilot olmaya hak kazananlar, havacılık sektöründeki büyük pilot açığı nedeniyle iş bulma kaygısı da yaşamayacak. Top Air ve Onur Air de bu okuldan mezun olan pilotlara hemen işbaşı yaptıracak. Başarılı öğrencilerin eğitim masraflarının bir bölümü de yine bu şirketler tarafından karşılanacak. 
Eğitim için 50 bin dolar verecek olan öğrenciler, mezun olur olmaz asgari 3 bin dolar maaşla işe girebilecek. Eğitime teknik destek verecek olan Top Air'in Yönetim Kurulu Başkanı Murat Öztürk, "Bu okulla Türkiye'nin önümüzdeki yıl pilot ihtiyacı kalmayacaktır" diye konuştu. 


</TEXT>
</DOC>
