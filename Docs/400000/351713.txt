<DOC>
<DOCNO> 351713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yasam/axyas01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pink Floyd çeyrek yüzyıl sonra bir arada 
</HEADLINE>
<TEXT>


Rock müziğin efsane grubu Pink Floyd, Afrika'ya yardım amacıyla düzenlenen 'Live 8' konseri için 24 yıl aradan sonra bir araya geliyor 

DIŞ HABERLER SERVİSİ 

İngiliz rock topluluğu Pink Floyd, 25 yıl sonra yeniden sahneye dönmeye hazırlanıyor. Pink Floyd, İskoçya'nın Glenagles kasabasında, Afrika'ya yardım amacıyla düzenlenecek G8 zirvesine çağrı niteliği taşıyan 'Live 8' konserinde, Roger Waters'ın da katılımıyla orijinal kadrosuyla sahne alacak. 

Son konser 1981'de 
Waters, David Gilmour, Nick Mason ve Richard Wright'tan oluşan Pink Floyd, bu kadroyla son konserini 1981'de vermişti. Topluluk, Waters ve diğer üyeler arasındaki anlaşmazlık nedeniyle zirvedeyken dağılmıştı. 

Kimler yok ki 
Gilmour, grubun yeniden bir araya gelmesiyle ilgili açıklamada, "Birçok insan gibi ben de 3. dünya ülkelerinin yoksulluğunun azaltılması ve yardımın artırılması için G8 liderlerini ikna edebilmek için elimden geleni yapıyorum" dedi. 
Live 8 konserleri, Londra'nın yanı sıra Philadelphia, Paris, Roma ve Berlin'de de eşzamanlı olarak düzenlenecek. 2 Temmuz'daki konserin Londra ayağında Paul McCartney, Dido, Keane, Elton John, Annie Lennox, REM, Sting, Robbie Williams ve The Cure da sahne alacak. 
G8, dünyanın en zengin ülkeleri Almanya, Kanada, ABD, Fransa, İtalya, Japonya, İngiltere ve Rusya'dan oluşuyor. 


</TEXT>
</DOC>
