<DOC>
<DOCNO> 390685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun30.html </URL>
<DATE> 2005/10/29/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
11 Eylül saldırısının kalıntıları hala temizlenemedi 
</HEADLINE>
<TEXT>

     11 Eylül 2001 terör saldırılarının üzerinden dört yılı aşkın bir zaman geçmesine karşın, korkunç saldırıların düzenlendiği yerde hala insan kemikleri bulunuyor. 
     Yetkililer, kısa bir süre önce saldırıların düzenlendiği İkiz Kuleler'in hemen yanındaki Deutsche Bank binasında işçiler tarafından bulunan 10 kemik parçasının insana ait olduğunun doğrulandığını belirttiler. 
     Kemik parçalarının uzmanlar ve doktorlarca inceleneceği ve bunlardan alınacak DNA örneklerinin, kurbanlara ait veri bankasındaki bilgilerle karşılaştırılarak, kime ait olduğunun bulunmaya çalışılacağı kaydedildi. 
     Yetkililer, saldırılardan sonra 19 bin 964 insan kalıntısının bulunduğunu ve bunların 9 bin 100'ünün kimlere ait olduğunun belirlendiğini belirtirken, Dünya Ticaret Merkezi'nde ölen 2749 kişiden 1152'sinin kimliğini tespit etmeye yardım edecek bir kalıntının bulunamadığını kaydettiler. 
     Kurbanların yakınları, yeni kemik buluntularını, eski yaraların deşilmesi olarak nitelediler. 
     İkiz Kuleler'den güneydeki saldırı sonrası yıkılırken, yanındaki 41 katlı Alman Deutsche Bank binasının ön yüzü büyük hasar görmüştü. 
     
</TEXT>
</DOC>
