<DOC>
<DOCNO> 371050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/axgun02.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in sözü Boğaz'ı geçene kadar 
</HEADLINE>
<TEXT>


7 yıl önce "eğlence gemisi olacak" diye Türk boğazlarından geçirilen geminin, askeri amaçlarla kullanımı için Çin tersanelerinde hazırlandığı ortaya çıktı... 

UTKU ÇAKIRÖZER Ankara 

Çin'in, 7 yıl önce "eğlence gemisi olacak" diye satın aldığı ve Türk boğazlarından geçişi uluslararası sorun olan Varyag gemisinin askeri amaçla kullanımı için çalışma başlattığı ortaya çıktı. 
Dünyanın önde gelen askeri yayınlarından Jane's Defence Weekly JDW dergisi son sayısında, Çin'in Dalian tersanesinde Varyag'a Çin Halk Cumhuriyeti Ordusu Donanması PLAN işaret ve renklerinin boyandığına ilişkin fotoğraflar yayımladı. 

1998'de aldılar 
Sovyetler Birliği döneminde uçak gemisi olarak yapımına başlanan ancak Doğu Bloku'nun dağılmasından sonra Ukrayna'da kalan 306.5 metrelik dev gemiyi Çin 1998'de satın aldı. Türkiye, motorsuz - dümensiz platformun 2001'e kadar 4 geçiş talebine, boğazların güvenliği nedeniyle olumsuz yanıt verdi. Çin, 19 ay Karadeniz'de bekletilen geminin boğazlardan geçişi konusunda Türkiye'nin istediği tüm teknik şartları yerine getirdi ve gemi 2 Kasım 2001'de boğazlardan geçti. 

Çin'in ilk uçak gemisi 
JDW dergisi, geçen hafta yayımladığı haberde, Çin yönetiminin askeri amaçlı kullanılmayacağı sözü verdiği Varyag'ı yeniden boyamaya başladığını ve üzerine Çin donanmasının renk ve işaretlerinin işlendiğini açıkladı. Haberde, Çin'in gemiyi ilk uçak gemisi olarak servise sokma ya da geri mühendislikle teknik sırlarını öğrenerek benzer uçak gemisi üretme niyetinde olabileceği belirtildi. 
Başta ABD olmak üzere birçok ülke Varyag'ın geçişine Türkiye'nin izin vermemesi yönünde baskı yapmış ancak pazarlıklar sonunda Ecevit hükümeti, gemiye geçiş izni vermek zorunda kalmıştı. Geminin geçişi karşılığında Çin'in Türkiye'ye her yıl 1 milyon turist gönderme sözü de gündeme gelmişti. 

33 saatte geçmişti 

Gemi 2 Kasım 2001'de, 6 römork, 27 tekne ve 16 kaptan eşliğinde ve 550 metrelik konvoy halinde, 33 saatte İstanbul ve Çanakkale Boğazları'ndan geçirilmişti. Geçiş sırasında bağazlar, deniz trafiğine kapatılmıştı. Çin, 20 milyon dolara alınan geminin boğazlardan geçişi için de 2 milyon dolar masraf yapmak zorunda kalmıştı. 

Gürel Karşılıklı jest yapmıştık 

Anasol - D hükümeti adına 2001'de Çin ile görüşmeleri yürüttüğünü belirten dönemin Devlet Bakanı Şükrü Sina Gürel, "Geminin geçişi için yaptığımız jeste karşılık Çin de vatandaşlarının Türkiye'ye turist olarak gelebilmelerine izin verdi" dedi. Çin'in, geminin ne olacağı konusunda Türkiye'ye bir taahhütte bulunmadığını kaydeden Gürel, "Bizi ilgilendiren tek konu boğazların güvenliğiydi. O yöndeki tüm şartlarımızı kabul ettiler ve olası zararları tazmin edecekleri yönünde devlet garantisi verdiler. Bunun dışında kullanım amaçları konusunda ne biz onlara sorduk, ne de onlar taahhütte bulundu" dedi. Gürel, sözü verilen milyonlarca Çinli turistin gelmemesi konusundaki eleştiriler karşısında da asıl ihmalin Çince bilen rehber yetiştirmeyen Turizm Bakanlığı'nda olduğunu savundu. 


</TEXT>
</DOC>
