<DOC>
<DOCNO> 393776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko52.html </URL>
<DATE> 2005/11/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İş Bankası'nın net karı 710 milyon YTL 
</HEADLINE>
<TEXT>

     İş Bankası'ndan yapılan açıklamada, bu yılın 3. çeyreğinde de büyümesini ve karlılığını sürdürerek aktif büyüklüğünü 55 milyar 567 milyon YTL'ye çıkaran bankanın, brüt karını 2 milyar 140 milyon YTL'ye, vergi ve diğer karşılıklar sonrasındaki net karını ise 710 milyon YTL'ye yükselttiği bildirildi. 
     İş Bankası Genel Müdürü Ersin Özince, bankanın, bu dönemde yıl sonuna göre aktiflerini yüzde 44, öz kaynaklarını yüzde 14 oranında artırarak 41 milyar dolara varan bilanço ve 6.4 milyar dolara ulaşan özkaynak büyüklükleri ile yalnız Türkiye'de değil uluslararası ligde de dikkat çekici ilerlemeler kaydettiğini vurguladı. 
     Özince, aktif kompozisyonlarını kar üretme potansiyeli yüksek faiz getirili kalemler lehine değiştirmeye devam ettiklerini, 9 ayda 2 milyar 140 milyon YTL'ye ulaştırdıkları brüt karın içinde 3. çeyrekte satışı yapılan Petrol Ofisi A.Ş. hisselerinden doğan 181 milyon YTL'lik satış karının mevcut mevzuat çerçevesinde sadece 2.8 milyon YTL'lik kısmına yer verilebildiğini bildirdi. 
     2004 sonuna göre yüzde 35 oranında artırılan mevduat büyüklüğü ile özel bankalar arasındaki liderliklerini pekiştirdiklerini vurgulayan Özince, aynı dönemde uluslararası kredibilite ile etkinliklerinin bir göstergesi olarak çok uygun koşullarda temin edilen mevduat dışı kaynakların da yüzde 71 oranında büyüdüğünü kaydetti. 
     Ersin Özince, İş Bankası'nın, özellikle KOBİ'lere ve bireylere yönelik kredi hacimlerini hedeflediği büyüklüklerin de ötesine taşıyarak en fazla YTL kredi kullandıran özel sektör bankası olduğunu belirterek, ''Ülkemizin en değerli Borsa şirketi konumumuzla, 2005 yılındaki başarılı performansımız daha da vurgulanmıştır'' dedi. 
     
</TEXT>
</DOC>
