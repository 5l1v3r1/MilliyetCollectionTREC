<DOC>
<DOCNO> 384075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay güvence verdi 
</HEADLINE>
<TEXT>


Beşiktaş Teknik Direktörü, güçlü takımlara karşın gruptan çıkacaklarını iddia etti. Başarılı teknik adam, "Hedefimiz belli. Biz de en az onlar kadar iyiyiz" dedi 


Kartal'ın, UEFA Kupası gruplarından Bolton, Sevilla, Zenit ve Guimaraes ile eşleşmesi Teknik Direktör Rıza Çalımbay'ın gözünü korkutmadı. 
Malmö zaferinin ardından takımına olan güveni artan başarılı hoca, dişli rakiplerini geçecek güce sahip olduklarını dile getirdi. Rıza Çalımbay, seribaşı olduklarını belirterek, "Kurada çok kuvvetli takımlar çektik, ancak biz de iyi ekibiz. Benim en büyük hedeflerimden biri de Avrupa'da başarılı olmak. Gruptan çıkacağımıza inanıyorum. Kadromuz kaliteli ve bu rakipleri yenebilecek güçte" dedi. 
Yönetici Süleyman Eren, hedeflerinin final olduğunu ve bu turdan sonra zayıf rakiplerle eşleşmelerinin mükmün olmadığını vurguladı. Eren, "Aslında rakip kim olursa olsun bizim için fark etmez, hedefimiz belli. Sahaya çıkıp gerçek Beşiktaş gibi mücadele etmeliyiz. Teknik kadro ve oyuncularımıza güveniyoruz" dedi. 
Genel sekreter Kenan Öner de iyi bir kura çektiklerini söyledi. Gruptaki bütün takımlarla baş edecek kapasitede olduklarını iddia eden Öner, "Kendi sahamızda oynayacağımız Bolton maçını kazanıp iyi bir başlangıç yapmak istiyoruz. Hedefimiz grubumuzda ilk üçe girip kupada daha ileri gitmek. Bunu da gerçekleştireceğiz" yorumunu yaptı. 

'Beşiktaş zoru sever' 

Başkan Yıldırım Demirören, UEFA'da oldukça zor bir kura çektiklerini, ancak grubu geçecek güce sahip olduklarını açıkladı. Demirören, "Grup güçlü takımlardan oluştu. Ancak Beşiktaş zoru sever. Malmö maçları da bunun en büyük kanıtı. İnanan bir takımın, başaramayacağı zorluk yoktur. Şartlar ne olursa olsun gruptan çıkacak, final kovalayacak bir ekibiz. Onlar bizi mahçup etmeyeceklerdir, inanıyoruz, güveniyoruz" dedi. 


</TEXT>
</DOC>
