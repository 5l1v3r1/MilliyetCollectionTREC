<DOC>
<DOCNO> 368371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy04.html </URL>
<DATE> 2005/08/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sol, Bahçeli'nin ''Vampir değiliz'' sözlerini tartışıyor 
</HEADLINE>
<TEXT>

     Tekir Yaylası’ndaki Kurultayda MHP Genel Başkanı Devlet Bahçeli’nin "Kavga, çatışma, şehit cenazesi oldu diye bundan MHP yararlanır demeyi hakaret sayarım. MHP siyasi vampir değil ki kanla beslensin" açıklamaları, sol partilerce değerlendirildi. 
     İP Genel Başkanı Doğu Perinçek, ÖDP Genel Başkanı Hayri Kozanoğlu, 68’liler Birliği Vakıfı Başkanı Gökalp Eren MHP Genel Başkanı Devlet Bahçeli’nin, etnik çekişmenin MHP’yi yükselttiği iddalarına karşılık olarak verdiği "MHP siyasi vampir değil ki kanla beslensin" yönündeki açıklamasına ilişkin görüşlerini ANKA’ya açıkladılar. 
     
     "MHP BÖLÜCÜ" 

     İP Genel Başkanı Doğu Perinçek, MHP’nin geçmişten kalma ideolojik görüşlerinin birleştirici milliyetçiliği kabul etmediğini belirterek, "MHP bölücü tutumuyla yanlış yapıyor bunu değiştirmelidir" dedi. 
     
     KURT İŞARETLERİ 

     ÖDP Genel Başkanı Hayri Kozanoğlu, MHP Genel Başkanı Devlet Bahçeli’nin söylemlerini özellikle destekçilerinin dikkate alması gerektiğini kaydetti. Kozanoğlu, Türkiye’nin çok kimlikli olduğunu hatırlatarak, "Nerede bir gerginlik yaşansa orada kurt işareti yapanları görüyoruz" dedi. 
     Kozanoğlu, Türkiye’nin karşılıklı anlayışa ve hoşgörüye ihtiyaç duyduğunu hatırlatarak, çok kimlikli bir ülkede ortak yaşamın temel olduğunu vurguladı. 
     
     MHP KENDİNİ TEMİZE ÇIKARMAK İSTİYOR 

     68’liler Birliği Vakfı Başkanı Gökalp Eren ise, 
     Türkiye’de şehit cenazeleri ve etnik farklılıklar üzerinden politikalar yürütüldüğünü belirterek, bu politikaları yürütenlerin çatışmaları tahrik ettiğini ifade etti. 
     Eren, milliyetçi olmanın tek yolunun anti emperyalist olmak olduğunu vurgulayarak, MHP’nin ABD ile ortak olduğu imalarından kurtulmak için şimdiki söylemleriyle "kendini temize çıkarmak istediğini" söyledi. 
     Türkiye’de çıkan olaylarda ABD varlığının olduğunu söyleyen Eren, "Yaşanan çatışmalarda ABD varlığını kabul etmeyen herkes yalancıdır. ABD’nin Ortadoğu’daki varlığı unutulmamalıdır" dedi. 
     
</TEXT>
</DOC>
