<DOC>
<DOCNO> 366948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun09.html </URL>
<DATE> 2005/08/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
The Economist, Villepin'in performansını övdü... 
</HEADLINE>
<TEXT>

     Türkiye’nin AB ile üyelik müzekerelerinin başlayabilmesi için Kıbrıs Rum Kesimi’ni tanıması gerektiği yolundaki açıklamalarıyla Ankara’da rahatsızlık yaratan Fransa Başbakanı Dominique de Villepin’in performasının beklenenden çok daha iyi olduğu öne sürüldü. 
     İngiliz The Economist dergisi, "Şaşırtıcı Dominique de Villepin" başlıklı bir yazısında Villepin için "Birçoğunun beklediğinden çok daha iyi bir performans gösteren başbakan" ifadesini kullandı. 
     The Economist, Cumhurbaşkanı Jacques Chirac’ın, Fransızların işsizlik ve kürelleşme konularında karamsar hissettikleri bir dönemde başbakan olarak Villepin gibi "seçilmemiş bir aristokrat" ve hayatında bir ekonomik dosyanın sorumluluğunu üstlenmemiş olan bir şairi seçmesinin eksantrik bir davranış olarak karşılandığını belirtti. 
     Fransa’nın Irak savaşına itirazlarını savunurken ün yapan, romantizmi, şiirleri, tarih kitapları ve Napoleon’a olan sevgisiyle tanınan de Villepin’in başbakanlığına getirildikten iki ay sonra beklenenden çok daha iyi bir performans gösterdiği de kaydedildi. 
     Liberal ekonomiyi savunan The Economist, Villepin’in aldığı önlemler arasında 20’den az işçiyi istihdam eden şirketlerde işten çıkarılmaları kolaylaştıran iki yıllık yeni bir sözleşme geliştirilmesini, sosyal güvenlik ödemeleri üzerindeki kontrollerin sıkılaştırılmasını ve özelleştirmenin hızlandırılmasını yazdı. 
     
     SEÇMENLER PERFORMANSINI ONAYLIYOR 
     The Economist, Fransız seçmenlerinin sanki Villepin’in performansını onayladığına, popülaritesinin Temmuz ayında 11 puan yükseldiğine dikkat çekti. Dergi, de Villepin’in popülarite açısından Chirac’ı geçtiğini ve çok popüler bir politikacı olan İçişleri Bakanı ve iktidardaki UMP Başkanı Nicolas Sarkozy ile arasını bir ölçüde kapattığını yazdı. 
     Dominique de Villepin’in 2007 yılında yeni Cumhurbaşkanı olup olamayacağı konusunu da değerlendiren The Economist, Sarkozy’nin en büyük engeli oluşturduğunu belirtirken "UMP patronunun popülaritesi o kadar fazla ki bazan kendisi ile cumhurbaşkanlığı arasında hiç bir şey olmadığı varsayılıyor" ifadesini kullandı. 
     Buna karşın The Economist, cumhurbaşkanlığı seçimine kadar daha iki yıl geçmesi gerektiğini belirterek "Sayın Sarkozy popülist tonları ve telaşlı bir tavrı benimsedikçe, Sayın Villepin sakince otoriter stil geliştiriyor gibi" yorumunu yaptı. 
     
</TEXT>
</DOC>
