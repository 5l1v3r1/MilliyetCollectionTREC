<DOC>
<DOCNO> 375506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/yozer.html </URL>
<DATE> 2005/09/04/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Zehir oldu 
</HEADLINE>
<TEXT>



Fatih Terim'in ilk yarıda çıkardığı kadro her türlü tehlikeye açıktı. Orta alandaki isimlere baktığınız zaman Selçuk dışında hiçbirin geri dönüşü olmayan oyuncular olduğu dikkati çekiyordu. Ve bu nedenle Hasan Şaş, Yıldıray ve Tümer gibi oyuncuların ekstra efor harcaması gerekiyordu. Çünkü rakibin kanatlarında Rommedahl ve Jorgensen gibi süratli iki oyuncu olunca, bu bölgelerde onları karşılayan Ümit ve Hamit'e yardım gerekiyordu. Eğer bu yardım gelmezse işimiz çok zorlaşacaktı. Ve gelmedi. Volkan'ın lütfu olan müthiş asistten yararlanamayan Hakan'ın inanılmaz pozisyonundan sonra rakip kanatları çok iyi kullandı. İstediği gibi gitti geldi. Ve golü de o arada yedik. Bu taktiksel hata bize neredeyse pahalıya patlıyordu. Ancak Terim yanlıştan döndü. İkinci yarı Hüseyin ve Okan değişikleri ile takımımız oyunu eline geçirdi. İyi de gitti. Tümer'in muhteşem golü geceye damgasını vurdu derken, klasikleşen defans hatamız yüzünden herşey zehir oldu. Maç bitti derken hakemin 5 dakika uzatması zaten bizleri tedirgin etmişti. Ama böylesine önemli maçta bu kadar basit gol yiyeceğimiz aklımıza gelmemişti. 
Oysa Hasan Şaş, Yıldıray, Hamit ve Fatih Tekke gibi oyuncular biraz performanslarını yakalayabilseler, çok daha farklı olabilirdi. Hasan Şaş kendisinden hiç beklenmeyecek şekilde kötüydü. Yıldıray sakatlığının etkisini atmış değil. Hamit hep yürüdü. Ne hücuma katıldı, ne de savunmada etkili oldu. Hakan Şükür gecenin kader adamıydı. Öyle iki gol kaçırdı ki, iki kez eline maçı bitirme adına fırsat gelmişti. İkinci yarıda Tümer'in muhteşem golünden sonra Danimarka paniğe girdi. Bu panikten yararlanmalıydık, ama yapamadık. Rakip savunmanın arkasına atılacak toplar farkı getirebilirdi. 
Seyirci inanılmaz şekilde takımına sahip çıktı. Bazı oyuncular kötü oynamasına rağmen takımımız son derece inatçı ve mücadeleciydi. Ancak canımıza okuyan basit hatalar bizim kaderimiz oldu. Herherhalde uzatmalarda gelen o gole Danimarkalılar değil, Yunanlılar daha çok sevinmiştir. 



</TEXT>
</DOC>
