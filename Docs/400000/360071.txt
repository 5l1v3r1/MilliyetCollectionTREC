<DOC>
<DOCNO> 360071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko18.html </URL>
<DATE> 2005/07/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mardin'e yatırımlar artıyor, Bolu ve Tunceli'nin payı azalıyor... 
</HEADLINE>
<TEXT>

     Hüseyin Tunçay AA 

Kamunun bu yıl yapacağı toplam 19 katrilyon 899 trilyon liralık yatırımın ''illere göre dağılımı'' belli oldu. 
     İstanbul bu yıl, 1 katrilyon 770 trilyon liralık ödenekle başı çekerken, il bazında yatırımların yüzde 16'sını da tek başına alacak. Bayburt'a ise sadece 5 trilyon liralık ödenek ayrıldı. 
     Devlet Planlama Teşkilatı DPT verilerini esas alarak yapılan hesaplamalara göre, 2005 yılında birden fazla ili kapsayan yatırımları içeren muhtelif iller kapsamında 8 katrilyon 959 trilyon liralık yatırım yapılacak. Böylelikle iller bazında yapılacak yatırımlar, 10 katrilyon 946 trilyon lira olacak. 
     En fazla yatırım ödeneği ayrılan illerin başında İstanbul gelirken, 816 trilyon liralık ödenek ile Ankara, 565 trilyon lira ile de Artvin bu ili izliyor. 
     Artvin'in bu denli yüksek ödenek alması, Çoruh nehri üzerine yapılan barajlardan kaynaklanıyor. Aynı zamanda Karadeniz Otoyolu nedeniyle bazı Karadeniz illerinin ödeneklerinin fazla olduğu göze çarparken, Ilısu ve Ermenek Barajı nedeniyle de Mardin ve Karaman'ın ödeneğinde bu yıl için büyük sıçrama gözleniyor. 
     
     EN AZ ÖDENEK BAYBURT'A 
     En az ödenek alan iller sıralamasında Bayburt, geçen yıl olduğu gibi bu yıl da ilk sırada yer aldı. 
     10.1 trilyon liralık ödenek ile Aksaray, 10.2 trilyon lira ile de Çankırı en az kaynak alabilen iller olarak sıralandı. 
     
     ÖDENEĞİ EN FAZLA AZALAN KAHRAMANMARAŞ VE BOLU 
     Bu yıl, bir önceki yıla göre en fazla ödenek azalışı yüzde 37.9 ile Kahramanmaraş'ta görüldü. Burada, Afşin Elbistan Santralı'nda yapılan çalışmalara paralel ödenek azaltımı olduğu belirtiliyor. 
     Kahramanmaraş'tan sonra yılın en şansız ikinci ili ise Bolu oldu. Bolu'nun yatırım ödeneği 50.8 trilyon liradan 34.1 trilyon liraya inerken, yüzde 32.9 oranında azalmış oldu. 
     Tunceli ilinin yatırım ödeneği de, bir önceki yıla göre yüzde 32.6 oranında azaldı. 
     
     MARDİN'İN YILDIZI PARLADI 
     Bu yıl yatırım ödeneği artış şampiyonu ise yüzde 1.240 gibi yüksek bir artış görülen Mardin oldu. Geçen yıl sadece 18.7 trilyon liralık ödenek alan Mardin'e, Ilısu Barajı yapımı için ayrılan ödenek nedeniyle bu yıl 250.7 trilyon lira ayrılmış durumda. 
     Siirt de şanslı ikinci ili olarak göze çarpıyor. Siirt'e ayrılan ödenek 4.7 trilyon liradan 36.4 trilyon liraya çıkarken, artış oranı da yüzde 674'ü buldu. 
     Karaman'ın yatırım ödeneği yüzde 398, Sinop'un yatırım ödeneği de yüzde 358 oranında artış gösterdi. 
     
</TEXT>
</DOC>
