<DOC>
<DOCNO> 354497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur33.html </URL>
<DATE> 2005/06/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Susurluk, mafya, manken ve Endüstri Holding 
</HEADLINE>
<TEXT>

     Funda KESKİN DHA 

Gurbetçilerin 400 milyon markının batırılmasıyla ilgili yürütülen Endüstri Holding soruşturmasında Kürşat Yılmaz hakkındaki iddianame tamamlanırken, iddianamede susurluk, mafya ve manken üçgeni yer aldı. Adana Cumhuriyet Başsavcılığı’nın hazırladığı iddianameye Kürşat Yılmaz ile evinde yakalandığı manken Tuğba Özay arasındaki ilişki de girerken, mafya üyelerinin zor durumda kaldıklarında silahlarını Tuğba Özay'ın çantasına koydukları da iddianamade geçen ifadeler arasında... Susurluk hükümlüsü emekli yarbay Korkut Eken de, ihale takipçiliğiyle suçlanıyor. 
     Bir bankanın şube müdürü ve Endüstri Holding'in eski yönetim kurulu başkanı Mustafa Ertekin'in de, Kürşat Yılmaz'ın örgütüne yardım ettiği belirtiliyor... Kürşat Yılmaz'ın "çıkar amaçlı suç örgütü kurmak ve yönetmek " suçundan 4 yıldan 12 yıla kadar hapis cezası ile cezalandırılması isteniyor. 
     Adana cumhuriyet savcısı tarafından hazırlanan 51 sayfalık iddianamede Kürşat yılmaz ve adamları hakkında gasp ve gaspa teşebbüs, banka aleyhine dolandırıcılık gibi suçların da aralarında bulunduğu 13 ayrı suçlama yer alıyor. 
     
     12 MADDELİK EYLEM 

     Susurluk sanığı emekli yarbay Korkut Eken, bir bankanın şube müdürü ve Endüstri Holding'in eski yönetim kurulu başkanı Mustafa Ertekin'in de bulunduğu 50 sanığın adının geçtiği iddianamede örgütün eylemleri 12 başlık altında toplanıyor. 
     İddianamede susurluk hükümlüsü emekli yarbay Korkut Eken'in "örgüte yardım ve yataklık etmek" suçundan 6 aydan 1 yıla kadar hapis cezası ile cezalandırılması isteniyor. 
     Eken'in Kürşat Yılmaz'ın liderliğindeki örgütün lider yardımcıları Bekir Fuat Duyanoğlu ve Mahmut Tuna ile bağlantılı olduğu belirtilen iddianamede "suç örgütünün diğer bir faaliyet alanı olan ihale takibi işleriyle ilgilendiği ve bu konuda örgüte yardım ettiği, sık sık Duyanoğlu ve Tuna ile ihalelere ilişkin telefon görüşmesi yaptığı tespit edildi" deniliyor. 
     Denizli Belediyesi'nin yol ihalesi, Marmaris ve Bodrum'daki ihaleler, Ankara il özel idare müdürlüğünün kalorifer yakıtı ihalesi örgütün takip ettiği ihalelerden bazıları... 
     
     HOLDİNGİ ELE GEÇİRMEK İÇİN İŞBİRLİĞİ 

     Örgüt'ün alamadığı ihaleleri iptal ettirdiği ya da dosya parası aldığı belirtilen iddianamede Korkut Eken'in ihaleler hakkında örgüt elemanlarına yol gösterdiği, fikir verdiği, örgüt elemanlarının ihalelerle ilgili olarak kendisine danıştığı ve başvurduğu" belirtildi. 
     İddianamede örgüte yardım etmek ve gasp suçlarından cezalandırılması istenen ve halen Adana F tipi cezaevinde tutuklu bulunan Endüstri Holding'in eski yönetim kurulu başkanı Mustafa Ertekin'in holdingin yönetimini ele geçirmek için Kürşat Yılmaz'ın sağ kolu Ali Oymak ile anlaştığı belirtiliyor. 
     İddianamede, Kürşat Yılmaz ile evinde yakalandığı manken Tuğba Özay arasındaki ilişki de yer alıyor. Örgüt üyelerinin zor durumda kaldıklarında silahlarını Tuğba Özay'ın çantasına koydukları da iddianamede geçen ifadeler arasında... 

     
</TEXT>
</DOC>
