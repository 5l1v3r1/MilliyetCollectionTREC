<DOC>
<DOCNO> 354300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun09.html </URL>
<DATE> 2005/06/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Le Figaro Türkiye, Avrupa’nın Çin’i... 
</HEADLINE>
<TEXT>

     Saadet ORUÇ PARİS, DHA 


FRANSIZ Le Figaro gazetesi, Türkiye’de yabancı yatırımcılara sunulan imkanların konu edildiği bir makalede, büyüyen ekonomisiyle Türkiye’yi ’Avrupa’nın Çin’i’ olarak nitelendirdi. 
     Fransız işadamları derneği MEDEF’in başkanı Louis Schweitzer’in "Ama biz dostuz" ifadesine yapılan atıfla başlayan Stephane Marchand imzalı yazıda, Fransa’da Türkiye’nin AB üyeliğine karşı aylardır yürütülen kampanyanın pek çok ’yara bıraktığı’ yorumuna da yer verildi. 
     
     TÜRKİYE’DEKİ HER 5 YABANCI KURULUŞTAN BİRİ FRANSIZ 

     Türkiye’deki her 5 yabancı kuruluştan birinin Fransa’ya ait olduğuna dikkat çekilen yazıda, ilişkilerin son 3 yıldaki ümit vaat eden yönelimler yerine, son 20 yılda yaşanmış krizlere doğru çekilmesinin ’yazık olacağı’ ifade edildi. Makalede Türkiye ile ilgili olarak, "Makroekonomik panorama göz kamaştırıcı. 2001 depremini atlatan bankalar sağlıklı. Dış ticaret çarkı dönüyor. Sadece borçlar endişe verici" denildi. 
     Türkiye’nin, 90’lı yılların Polonya ve Macaristan’ı taklit edebileceği belirtilen yazıda, Türk kamu kuruluşlarının yabancılara açılması ve ekonominin bu yolla modernleştirilmesi önerisinde bulunuldu. Bununla birlikte, özelleştirmenin yavaş ilerlediği savunulurken ve Ankara’nın Türk Telekom için 3’üncü kez girişimde bulunması da buna örnek gösterildi. 
     
     ’HALKI GECE GÜNDÜZ ÇALIŞIYOR’ 

     Makalede, ’dünyanın 18’inci ekonomisi’ olarak nitelendirilen Türkiye’ye 90’lı yıllardan bu yana yılda ortalama 1 milyar dolarlık yabancı yatırım yapıldığı belirtilerek, ’70 milyonluk nüfusunun yüzde 55’i 30 yaş altında ve halkı gece gündüz çalışıyor’ denilen Türkiye’nin dinamizmine de dikkat çekildi. 
     Öte yandan, Türkiye’de yatırımcıların karşısına çıkabilecek ’bürokratik güçlüklere’ de değinen Le Figaro, "500 milyon dolarlık şirket kurarsınız, ama 3 ay genel müdürün çalışma iznini beklersiniz" şeklinde bir örneğe yer verdi. Bununla birlikte, ’Türkiye’de işlerin Rusya’ya oranla bin kez daha iyi işlediği’ yorumu da yapıldı. 
     "Gelecekteki reformları beklerken, bazı yatırımcılar Romanya’ya yönelebilir" şeklindeki kapanış cümlesi ise Türkiye’deki bürokratik engellerden sıkıldığı savunulan Fransız şirketlerinden gelen bir mesaj niteliği taşıyordu. 
     
</TEXT>
</DOC>
