<DOC>
<DOCNO> 386143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur05.html </URL>
<DATE> 2005/10/12/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Aranan manken polise teslim oldu Kokain içip ecstasy aldık’ 
</HEADLINE>
<TEXT>

     Soner KOCAER ANTALYA, DHA 

ANTALYA'da, mutluluk hapı’ olarak bilinen ecstasy’ ile yakalanan bir kişinin verdiği ifadeden yola çıkarak 6 kişiyi gözaltına alan polisin aradığı manken 22 yaşındaki Demir, bugün teslim oldu. Bar ve gece kulüplerinde mankenlerle zehir satıcıları arasındaki diyaloğu sağladığı iddia edilen Dilek Demir, Ben aracılık yapmıyorum. Ancak arkadaş ortamlarında ecstacy ve kokain kullandım. Satıcı değil, içiciyim'' dedi. 
     Antalya Emniyeti Narkotik Büro Amirliği ekipleri, dün İzmir'den ecstasy getirileceği ihbarı üzerine Şehirlerarası Otobüs Terminali'nde düzenlediği operasyonda Fuat Ergin'i üzerinde 1500 ecstasy hapla birlikte yakaladı. Ergin'in verdiği ifade doğrultusunda genişletilen operasyon kapsamında Osman Şatır, Veysi Şatır, Murat Oktay, Kazım Kaşıkcı ve Hüseyin Çaldır da yakalanarak gözaltına alındı. Zanlıların ev ve işyerlerinde yapılan aramalarda 55 gram kokain ve sahte kimlik ele geçirildi. 
     Polisin Aşk Vurgunu’ adını verdiği operasyonda ecstasy kullandığı ve bazı mankenlerle zehir satıcıları arasındaki diyaloğu sağladığı iddia edilen Antalyalı manken Dilek Demir'in yakalanması için çalışma başlattı. 
     Bugün Antalya Emniyeti Kaçakçılık ve Organize Suçlar Şube Müdürlüğü'ne bağlı Narkotik Büro Amirliği'ne gelen Dilek Demir, uyuşturucu kullanmak ve aracılık yapmak suçlamasıyla arandığını gazetelerden öğrendiğini söyledi. Polise ifade veren Demir, Ben aracılık yapmıyorum. Ancak arkadaş ortamlarında ecstasy ve kokain kullandım. Satıcı değil, içiciyim'' dedi. Şimal’ adındaki solist arkadaşıyla birlikte Hüseyin Çaldır'dan ecstasy aldıklarını itiraf eden Dilek Demir, Solist Şimal, manken Pınar Kaya ve adını bilmediğim birkaç kızla birlikte kokain içip ecstasy aldık'' dedi. 
     Manken Dilek Demir, Emniyet'teki ifadesinin ardından sivil memurlar eşliğinde adliyeye sevk edildi. Yüzünü kapatan ve görüntü vermek istemeyen Demir, savcılıktaki ifadesinin ardından mahkemeye çıkartılacak. 
     Öte yandan sorgularının ardından adliyeye sevk edilen diğer 6 kişi, çıkarıldıkları mahkemece tutuklanarak cezaevine gönderildi. Zanlılar, ifadelerinde kendilerine Dilek Demir'in aracılık yaptığını ileri sürmüştü. 
     
</TEXT>
</DOC>
