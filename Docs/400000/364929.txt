<DOC>
<DOCNO> 364929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/spo07.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcı meydan okudu 
</HEADLINE>
<TEXT>


Yeşil Bursa Rallisi'nde elde ettiği zaferle sezonun ilk puanını alan ve moral bulan son şampiyon Serkan Yazıcı hedeflerinin markalar şampiyonluğu olduğunu söyledi, "Bunu başaracak güçteyiz" dedi 

CENGİZ MALGIR 


Şampiyonlukla tamamladığı geçen yılın ardından sezona kötü bir başlangıç yapan ve podyuma uzak kalan Serkan Yazıcı, ilk zaferiyle birlikte hem moral hem de puan bulduğu Yeşil Bursa Rallisi'nin ardından oldukça iddialı konuştu. 
Büyük hedefler ve umutlarla transfer olduğu Hyundai takımında peş peşe yaşadığı talihsizlikler ve tecrübesizlikler nedeniyle gerçek performansını gösteremediğini belirten son şampiyon Yazıcı, markalar şampiyonluğuna göz koyduklarını belirterek, "Sezon sonunda şampanyayı kimin patlattığını herkes görecek" dedi. 

"Ders alarak öğreniyoruz" 
Türkiye Şampiyonası'nın ilk iki ayağında hesapta olmayan problemler nedeniyle yarışı bırakmak zorunda kaldığını, Antalya'da ise beklenmedik bir fren problemi yüzünden yarış dışı kaldığını hatırlatan Yazıcı, "Bu üç talihsizliği de lider durumdayken yaşadım. Bu faktör cesaretimizi artırdı ve ekip olarak yeterli enerjiye sahip olduğumuz gerçeğini gösterdi. Takım her yarışta yeni bir şeyler öğreniyor ve problemlerden ders alarak tecrübe sahibi oluyor. 
Talihsiz başlangıcımızı fırsat bilen ve yalan- yanlış eleştirilerle ekibin moralini bozan sözde yorumculara en güzel yanıtı sezon sonunda vereceğiz. Ayrıca dereyi görmeden paçaları sıvayan ve kısa süre önce Markalar şampiyonluğunu kutlayan bizden tecrübeli ağabeylerimiz de çok geçmeden nasıl yanıldıklarını anlayacaklar. Hitit Rallisi'nde şansımızın döneceğine ve bu düğümü çözeceğimize inanıyorum" diye konuştu. 

"Kazanmak ruhumda var" 
Yarıştığı her takıma olduğu gibi Hyundai'ye de bir başarı borcu bulunduğuna değinen Yazıcı sözlerini şöyle noktaladı "Kazanmak benim ruhumda var. Bunu fazlasıyla takımda da hissediyorum. Hep birlikte bir tek hedefe odaklanmış durumdayız. Hyundai ailesine bu başarıyı getirmek için kalan yarışların tümünde aynı performansı göstereceğiz. Sezon başından beri yarıştığı süreler içinde seyircilere unutulmaz görüntüler sunan bu takım bundan böyle kazanarak keyif vermeyi sürdürecektir" 

İnciler... 

"Bu eleştirilere bir anlam veremiyorum. İbrahim Tatlıses'in 'Urfa'da Oxford vardı da biz mi okumadık " dediği gibi Türkiye'de F1 Pisti ve aracı vardı da biz mi başarılı olamadık.""Türk pilotların Dünya Şampiyonası'nda yarışmasını çok anlamsız buluyorum. Antalya'da diye herkes kayıt yaptırıyor. Yarışan ekiplerden çok gerideyiz, kendimizi kandırmaktan başka bir şey yapmıyoruz""TOSFED Tesisleşme ve uluslararası alanda lobileşme konularında çok önemli adımlar attı. Ancak bugüne kadar kişi bazında kimseye yatırım yapmadı. Türkiye'de artık biri ya da birileri bulunmalı. Yetenekli bir çok pilotun çıkacağına yürekten inanıyorum" 


</TEXT>
</DOC>
