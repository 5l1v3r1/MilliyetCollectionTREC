<DOC>
<DOCNO> 398528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/axspo01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dengesi bozulmuş 
</HEADLINE>
<TEXT>


Beşiktaş'ın Brezilyalısı, Kıvanç Oktay ile görüşüp kendini savundu, "İki ayağım birden sıkıştı, kurtarmaya çalışırken dengem bozuldu" dedi. Koray Avcı da, kartla ilgili olarak hakemi suçladı 

BİLAL MEŞE 


Sivasspor maçının 24.dakikasında Cem Karaca'ya kasıtlı tekme attığı için oyundan atılan ve üç maç ceza alacağı ileri sürülen Ailton kendini savundu. Maç bitiminde Asbaşkan ve Futbol Şube Sorumlusu Kıvanç Oktay ile görüşen tecrübeli golcü, "Rakibim, girdiğimiz mücadelede iki bacağımı birden sıkıştırdı, kurtarmaya çalışırken dengem bozuldu" dedi. Ancak Ailton'un bu savunmasının, Oktay'ı tatmin etmediği öğrenildi. 
Basın toplantısında Ailton ile ilgili sorulara yorum yapmamayı tercih eden Beşiktaş Teknik Direktörü Jean Tigana, maçın kasetini dün Ümraniye Tesisleri'nde inceledi ve Brezilyalı futbolcunun kırmızı kart gördüğü pozisyonu değerlendirdi. Yönetim, Fransız hocanın vereceği rapor doğrultusunda Ailton'a verilecek para cezasını belirleyecek. Siyahi oyuncuya 10 - 20 bin dolar arasında bir ceza gelmesi bekleniyor. 
Oktay, "Sakat futbolcuların sayısı bir hayli kabarık. Buna bir de kırmızı kartlar eklenmesi hoş değil" ifadelerini kullandı. 
Yönetim Kurulu üyelerinden Sinan Vardar ise, "Ailton'un bu hareketi asla bir profesyonel oyuncuya yakışmaz. Büyük bir sorumsuzluk örneğidir" yorumunu yaptı. 
Bu arada maçın uzatma dakikalarında kırmızı kart gören Koray Avcı, "Hakeme bir şey söylemedim. Rakibim hakeme şikayet etti, o da beni attı. Doğrusu neden kırmızı kart gördüğümü anlayamadım" dedi. 

Tigana garanti verdi 

Teknik direktörlüğe Jean Tigana'nın gelmesiyle birlikte, operasyon olacağı ayyuka çıkarken, siyah - beyazlı kamuoyunda da "Gidecek - kalacak" isimler konusunda spekülasyonlar yapılmaya başladı. Fransız hoca bunun üzerine Beşiktaşlı futbolcularla bir toplantı yaptı, bu konuda kendilerine garanti verdi. Futboldan gelen bir isim olduğunu söyleyen siyah - beyazlı ekibin çalıştırıcısı, şunları söyledi "Şunu iyi bilmenizi isterim ki, ben hiç bir oyuncumla ilgili düşüncelerimi asla medya önünde yapmam. Benim kişiliğime ters. Eğer ortada bir eleştiri söz konusu ise bunu size karşı bire bir yaparım. Bunun için hepiniz rahat olun, bana güvenin" dedi. 

'Alkolik olacağım ' 

Beşiktaş'a beş yıldır hizmet veren Tümer Metin'in doping kontrolü yüzünden başı dertte Bugüne kadar Milli Takım ve Beşiktaş'a yapılan doping kontrollerinde kurada sürekli ismi çıkan Tümer Metin sonunda isyan bayrağını çekti. 
Sivasspor maçı sonrasında da kuradan çıkan, ancak psikolojik olarak idrar vermekte zorlanan Tümer, "Ne zaman kura çekilse ben çıkıyorum. 8 mi, 11 mi, sayısını hatırlamıyorum. Böyle bir rastlantı olabilir mi Bir de alkole hiç alışık değilim, idrar örneği vermekte zorlanıyorum. Zorunlu olarak bira içiyorum. Kuralar böyle giderse bira içmekten alkolik olacağım" diyerek espri yaptı. 
Bu arada tecrübeli futbolcunun sol arka adalesinde zorlanma olduğu belirtildi. MR'ı çekilecek Tümer'in, ilk belirlemelere göre sakatlığının ciddi olmadığı, aşırı tempo nedeniyle zorlanma olduğu vurgulandı. 

Gönüllü kamp 

CENGİZ MALGIR 

Beşiktaşlı futbolcular, Sivas deplasmanı dönüşünde zorunlu tutulmamasına rağmen kampa girdi. Teknik Direktör Tigana ile görüşen siyah - beyazlıların kamp isteği, Fransız teknik adamı sevindirirken, Ailton'un kafileden ayrılması dikkatlerden kaçmadı. 
Sivas karşısında 90 dakika görev yapanlar, dün sabah yenilenme çalışması yaparken, önceki gün oynamayan futbolcular Zenit karşılaşmasının hazırlıklarına başladı. Kartal'ın antrenmanında, Kleberson düz koşu yaparken, Ailton'un da oynamayanlar arasında görünmesi dikkat çekti. 

Sakatlardan umut yok 

Sivasspor karşılaşmasında forma giyemeyen ve dünkü idmana da çıkamayan Pancu, Youla, Ahmet Dursun, Gökhan ve Tayfur'un, perşembe günkü Zenit karşılaşmasında da görev alamayacağı açıklandı. Kulüp doktoru Ayhan Optur, beş futbolcunun da UEFA Kupası'ndaki mücadelede forma giyme şanslarının olmadığını ifade etti. Optur, Kleberson ile ilgili kararın ise hafta içinde yapılacak kontrollar sonrasında belli olacağını belirtti. 

Banka borcu 43 milyon dolar 

Siyah - beyazlılar, kulübün banka borcunun 43 milyon dolar 58 trilyon 395 bin YTL olduğu ifade edildi. Kulübün internet sitesinde yapılan açıklamada şu ifadelere yer verildi "Günümüz itibariyle Beşiktaş Futbol Yatırımları A.Ş.'nin bankalara 43 milyon dolar nakit borcu bulunmakta, bu borçlarına karşılık bankalarda ve portföyünde 15.5 milyon dolarlık müşteri çek ve senedi bulunmaktadır." 


</TEXT>
</DOC>
