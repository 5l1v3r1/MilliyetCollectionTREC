<DOC>
<DOCNO> 386343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko10.html </URL>
<DATE> 2005/10/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan petrolü gelecek ay Türkiye’de 
</HEADLINE>
<TEXT>

     NURETTİN ATMACA Bakü DHA 

      YILDA 50 milyon ton Hazar petrolünü dünya pazarlarına ulaştıracak olan Bakü-Tiflis-Ceyhan BTC Petrol Boru Hattı’nın Gürcistan’dan geçen bölümüne ilk petrol bugün törenle verildi. Gürcistan’ın Gardabani bölgesinde bulunan 1. Pompa İstasyonu’nda düzenlenen törene Cumhurbaşkanı Ahmed Necdet Sezer, Azerbaycan Devlet Başkanı İlham Aliyev, Gürcistan Cumhurbaşkanı Mihail Saakaşvili, ilgili bakanlar ve BTC Projesinin ortağı olan şirketlerin üst düzey yöneticileri katıldı. 
     Törende ilk konuşmayı yapan Gürcistan Cumhurbaşkanı Mihail Saakaşvili, dünyanın en önemli enerji projesi olan BTC’nin bölgede barış ve istikrara katkısının yanında, ekonomik refahı da yükselteceğini söyledi. 
     
     SEZER CEYHAN BOĞAZLARIN YÜKÜNÜ ALACAK 
     Törende konuşan Cumhurbaşkanı Ahmet Necdet Sezer de, BTC’nin Güney Kafkasya’nın barış ve güvenliği için atılmış çok büyük bir adım olduğunu belirterek, bu projelerin üç ülke arasındaki yakınlaşma ile birlikte Batı ile birleşmeye de büyük katkısı olacağını vurguladı. Son aşamasına gelen BTC’nin hedefe doğru hızlı adımlarla ilerlediğini kaydeden Sezer, bu proje ile Batı pazarlarına günde 1 milyon varil, yılda 50 milyon ton petrol sevkedileceğini vurguladı. 
     Konuşmasında üç ülkenin katıldığı demiryolu projesine de değinen Sezer,Türkiye’yi Güney Kafkasya ve Orta-Asya ülkeleri ile birleştirecek Kars-Tiflis-Bakü Demiryolu projesinin tarihi İpek Yolu’nun günümüzde yeniden yaratılması anlamına geldiğini kaydetti. Ceyhan’a doğru yapılacak yeni petrol boru hatlarının İstanbul ve Çanakkale Boğazlarında tehlikeli bir seviyeye ulaşan petrol akışının meydana getirdiği yükü de hafifleteceğini söyleyen Cumhurbaşkanı Ahmet Necdet Sezer, Samsun-Ceyhan arasında kurulacak yeni petrol boru hattı ile 2010 yılından itibaren Kazak ve Rus petrollerinin Batı pazarlarına ulaştırılacağını söyledi. 
     
     ALİYEV EFSANE GERÇEĞE DÖNÜŞTÜ 
     Gürcistan’daki 3 büyük ulusal TV kanalının naklen yayınladığı ilk petrolün verilişi töreninde konuşan Azerbaycan Cumhurbaşkanı İlham Aliyev de, uzun yıllar bir efsane gibi düşünülen BTC’nin Türkiye, Azerbaycan ve Gürcistan’ın gösterdiği kararlılıkla başarılı şekilde gerçeğe dönüştüğünü belirtti. Aliyev, 1994 yılında Bakü’de yapılan anlaşmayla başlayan projenin ilk yıllarda önüne büyük engeller çıkartıldığını, ancak herşeye rağmen üç ülkenin ortaklığı ile başarıya ulaşılarak, bir tarih yazıldığını kaydetti. 
     Üç ülkenin BTC projesinden sonra Bakü-Tiflis-Erzurum Doğalgaz Hattı Projesi’nde de ortalık yaptıklarını ve kısa süre sonra Kars-Halkalaki-Tiflis-Bakü Demiryolu’nu da birlikte hayata geçireceklerini söyleyen İlham Aliyev, "Bizim başarımız Gürcistan’ın başarısı, Gürcistan’ın başarısı bizim başarımızdır" şeklinde konuştu. 
     
     PETROL EKİM SONUNDA TÜRKİYE’DE 
     Gürcistan’ın Gardabani Bölgesinde yapılan törende konuşan Azerbaycan Devlet Petrol Şirketi’nin SOCAR Başkanı Natık Aliyev de, petrolün ekim ayı sonunda Türkiye’ye ulaşacağını ve ilk tankerin yıl sonunda Ceyhan’dan yola çıkartılacağını bildirdi. Aliyev, BTC ile Hazar petrollerinin yanında Kazakistan’ın Kaşagan Yataklarından çıkartılan yıllık 25 milyon ton petrolün de BTC ile taşınacağını belirtti. 
     
     BUSH MESAJ GÖNDERDİ 
     Törende, Gürcistan’a BTC petrolünün ilk verilişi dolayısıyla ABD Başkanı George W.Bush’un gönderdiği mesaj da okundu. Enerji Bakanı Hilmi Güler ile birlikte Türkiye Petrolleri Anonim Ortaklığı yöneticilerinin de katıldığı törenden sonra konuklar, Gardabani’deki BTC’nin 1.Pompa İstayonu’nu gezdiler. Gürcistan’a ilk BTC petrolünün verilişi dolayısıyla İngiltere başta olmak üzere bir çok ülkeden sanatçılar bu akşam başkent Tiflis’te konserler verecek. 
     
</TEXT>
</DOC>
