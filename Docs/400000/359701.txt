<DOC>
<DOCNO> 359701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur28.html </URL>
<DATE> 2005/07/09/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Şırnak'ta kamyon mayına çarptı 5 kişi yaralandı 
</HEADLINE>
<TEXT>

     Şırnak’ta bir kamyonun yola döşenen mayına çarpması sonucu 5 kişi yaralandı. 
     Alınan bilgiye göre, Şırnak şehir merkezine 15 kilometre mesafedeki kömür ocakları civarında meydana gelen olayda, sürücüsünün kimliği ve plakası henüz tespit edilemeyen bir kamyon terör örgütünce yola döşenen mayına çarptı. 
     Mayının infilak etmesi sonucu aracın şoför mahallinde ve kasasında bulunan Abdulkerim, İsmail ve Ahmet Tatar ile Agit Gerez ve Kasım Anık yaralandı. Yaralılar kaldırıldıkları Şırnak Devlet Hastanesi’nde tedavi altına alındı. 
     Yaralıları hastanede ziyaret eden Şırnak Valisi Osman Güneş, hastane çıkışında yaptığı açıklamada, terör örgütünce yola döşenen basma düzenekli mayına çarpan kamyondaki 5 vatandaşın yaralandığını bildirdi. 
     Yaralıların durumlarının iyi olduğunu belirten Güneş, şunları söyledi 
     "Yaralı vatandaşlarımızı hastanede ziyaret ederek geçmiş olsun dileğinde bulunduk. Sivil vatandaşa dokunmadığını söyleyen bu bölücü örgütün maskesi bir kez daha düşmüştür. Bölücü terör örgütü, erimeye yüz tutmasının verdiği panik havasıyla sivil, asker, çoluk, çocuk demeden herkese insafsızca saldırmaya başlamıştır. Bütün bunlar terör örgütünün büyük acziyet içinde olduğunu göstermektedir. Yaralanan vatandaşlarımızın durumları iyi. Bu bizi sevindirmiştir. Hainler bu yolun çıkmaz olduğunu bilmeli ve bu yoldan dönmeliler." 
     
</TEXT>
</DOC>
