<DOC>
<DOCNO> 358999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko38.html </URL>
<DATE> 2005/07/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Proton, Türkiye'de satacağı yeni modelini tanıttı... 
</HEADLINE>
<TEXT>

     Proton, Türkiye pazarına sunmaya hazırlandığı yeni modeli Waja'yı tanıttı. 
     Proton Türkiye Temsilcisi Ulu Motor'un Genel Müdürü Mert Güçlüer, düzenlenen tanıtım toplantısında, Proton ile sözleşme yapma aşamasına gelmeden önceki iki yıllık süre içinde bir ön hazırlık çalışması yaptıklarını, bu süreçte projeler ürettiklerini, planlar yaparak, otomotiv tecrübesi yüksek deneyimli uzmanları, çalışanları bünyelerine kattıklarını anlattı. 
     Türkiye'de pazara hemen açılmak yerine önce altyapı oluşturduklarını, bu amaçla Ekim 2004'te internet sitelerini ve Kasım 2004'te de çağrı merkezlerini kurduklarını ifade eden Güçlüer, ''Kurduğumuz bu altyapı sayesinde şimdiye kadar Proton sahiplerinin yarısından fazlasının kişisel bilgilerini tarafımıza iletmesiyle onlarla iletişime başladık. Ayrıca bu altyapıyla Türkiye çapında 250'den fazla yetkili servis ve yetkili satıcı başvurusu aldık'' diye konuştu. 
     Bu yılki satış hedeflerinin oldukça mütevazı olduğunu kaydeden Güçlüer, sayısal olarak bir rakam ortaya koymadıklarını ancak, yaklaşık 700 adet satış yapmayı planladıklarını dile getirdi. 
     Ulu Motor Yönetim Kurulu Başkanı Halil Ziya Ulubaş ise ürün, hizmet ve servis kalitesinin hiçbir zaman vazgeçemeyecekleri unsurlar olduğunu belirterek, bu doğrultuda Proton'un Türkiye'de yeniden yapılanmasında da önceliği mevcut müşterilerin isteklerinin ve ihtiyaçlarını karşılanmasına verdiklerini anlattı. 
     Proton Üst Yönetici Yardımcısı Tan Lye King de yeniden Türkiye pazarına girmek için çok çaba harcadıklarını ve heyecanlı olduklarını ifade etti. 
     Türkiye'de daha önce yaşadıklarının markalarını olumsuz yönde etkilediğini kaydeden King, ''Proton olarak, Ulu Motor'un kısa sürede başardığı servis ve yedek parça yapılanması, gerçekleştirdiği yatırımlar, kurduğu depolama, sevkıyat, teslim süresi ve muayene merkezi Türkiye'deki başlangıcımızın sağlam temeller üzerinde yükseldiğini gösteriyor'' diye konuştu. 
     
     WAJA 
     Proton'un Türkiye pazarına sunmaya hazırlandığı yeni modeli Waja, Lotus teknolojisiyle tamamı Proton tarafından dizayn edildi. 
     1.6 litre benzinli, 4 silindirli 103 HP gücündeki Waja, yakıt tasarrufu, çekiş kontrol sistemi, klima, yol bilgisayarı, geniş kabin hacmi, park sensörleri, kullanım kolaylığı sağlayan ön panel gibi bir çok özellik sunuyor. 
     Dengelenmiş süspansiyon, direksiyon hassasiyeti, doğru çizgide yol alma, viraj alma, şerit değiştirme, gövde kontrol ve sarsıntısız sürüş konforuyla sürücülerin ilgisini çekeceği ifade edilen aracın, satışa çıkan modelleri arasında 1.6 standart, 1.6 Premium, 1.6 Premium otomatik tipleri bulunuyor. 
     Waja'nın tüm modellerinin 3 yıl mekanik, 7 yıl da kaporta garantisine sahip olduğu belirtildi. 2006 model olarak piyasaya sunulacak aracın, 30 bin YTL'nin altında bir fiyatla satışa sunulması bekleniyor. 
     
</TEXT>
</DOC>
