<DOC>
<DOCNO> 394080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko34.html </URL>
<DATE> 2005/11/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Unakıtan Büyümek istiyorsak, özel sektörü teşvik etmemiz gerekir 
</HEADLINE>
<TEXT>

     Maliye Bakanı Kemal Unakıtan, ''Büyümek, istihdam yaratmak ve ihracat yapmak istiyorsak, özel sektörü teşvik etmemiz gerekir'' dedi. 
     Unakıtan, eşi Ahsen Unakıtan ile geldiği Uşak'ta, Vali Kayhan Kavas'ı ziyaret etti. 
     İlin sorunlarını tespit etmek ve çözüm yolları konusunda çalışmalar yapmak üzere Uşak'a geldiğini kaydeden Unakıtan, hükümetin ili teşvik kapsamına almasının, verilen önemi gösterdiğini ifade etti. Türkiye'deki kalkınma hamlesinden Uşak'ın da payını alması gerektiğini dile getiren Unakıtan, kenti bulunduğu yerden daha yüksek konuma çıkarmak istediklerini belirtti. 
     Ekonomideki yatırımları sadece kamudaki yatırımlar olarak düşünmemek gerektiğine işaret eden Unakıtan, yatırımların özel sektör ve kamu olarak bütün olduğunu kaydetti. 
     Hükümet olarak özel sektöre önem verdiklerini kaydeden Unakıtan, şunları söyledi 
     ''Kalkınmanın temeline özel sektörü yerleştirdik. Geçen yıl özel sektör 45 milyar dolarlık yatırım yaptı. Cumhuriyet tarihinde bu kadar yüksek yatırım ilk defa oldu. Büyümek, istihdam yaratmak ve ihracat yapmak istiyorsak, özel sektörü teşvik etmemiz gerekir, önünü açmamız gerekir. Eğer devletin kıt kaynaklarıyla yatırım bekleniyorsa, geçmişteki günlerimize döneriz.'' Yabancı yatırımlara da değinen Unakıtan, büyük otomotiv devlerinin Türkiye'de yatırım yapmak istediğini kaydetti. Unakıtan, şöyle devam etti 
     ''Bütün devletler yabancı sermaye kapmak için adeta yarışırken, Türkiye'de yabancı sermayeyi kaçırmak için uğraşıyorlar. Bunlar bilsin ki Türkiye'ye iyilik etmiyorlar, Türkiye'ye yabancı sermaye gelmesin diyorlar. Bunları söyleyenler nasıl insanlar ben anlamıyorum. Türkiye'ye nasıl hizmet etmek istediklerini de anlamıyorum. Ülkeye bunlar kötülük ediyor ve bindikleri dalı kesiyor. Bu kişiler akılsız kişiler.'' 
     
</TEXT>
</DOC>
