<DOC>
<DOCNO> 373274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/siyaset/asiy.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinleme havuzu' Savcı Fethi Şimşek'e emanet 
</HEADLINE>
<TEXT>


Güvenlik güçlerinin ayrı ayrı kontrolsüz bir şekilde telefon dinlemelerini engelleyerek onlar adına tek merkezden dinleme yapacak Başkanlık'ın başına, Savcı Fethi Şimşek getirildi 

GÖKÇER TAHİNCİOĞLU, TÜRKER KARAPINAR Ankara 


Emniyet, MİT ve Jandarma'nın yürüttüğü telefon dinleme faaliyetlerinin tek elde toplanması için kurulacak Telekomünikasyon İletişim Başkanlığı'nın başına, Başbakan Recep Tayyip Erdoğan tarafından Ankara Cumhuriyet savcılarından Fethi Şimşek getirildi. Müşavir ve uzman kadroları da çıkarılan başkanlık, kısa süre sonra ülkedeki bütün dinleme işlemlerinin yapıldığı bir "havuz"a dönüşecek. 
Emniyet, MİT ve Jandarma'nın, operasyonlar sırasındaki dinlemeler dışında, suçu önleyici istihbari dinlemeler de yapabilmesi için çıkarılan yasayla kurulması kararlaştırılan başkanlık, faaliyete geçmek için yönetmeliğin hazırlanmasını bekliyor. 

Bürokrat soruşturmacısı 
Güvenlik ve istihbarat birimlerinin kendi olanaklarıyla birçok merkezde yürüttüğü telefon dinlemelerinin tümünü yapmakla görevlendirilen Telekomünikasyon İletişim Başkanlığı'na, Telekomünikasyon Kurumu Başkanlığı'nın önerisiyle Fethi Şimşek atandı. Ankara'daki bürokrat soruşturmalarını yürütmekle görevli 5 savcıdan birisi olan, Halkbank kredileri ile eski BDDK başkanları Zekeriya Temizel ve Engin Akçakoca gibi isimler hakkındaki iddiaları da soruşturan Şimşek'in kadro işlemleri de tamamlandı. 
Son olarak eski Dışişleri Bakanı Prof. Dr. Mümtaz Soysal'ın bankadaki tasarrufunu zimmetlerine geçiren bankacılar hakkındaki soruşturmayı tamamlayan Şimşek, tüm dinlemelerin yapılacağı İletişim Başkanlığı görevine başlamak üzere savcılık görevini sonlandırdı. 

Kadrolar hazır 
Bakanlar Kurulu, başkanlıkta görev yapacak personele ilişkin kadroları da çıkardı. İletişim Başkanı için sadece "4 yıllık fakülte mezunu olma" koşulu arayan hükümet, Şimşek'in atamasını yaparken, güvenlik güçleri ve yargıdaki "güvenlik veya hukuk uzmanı olsun" beklentisini dikkate aldı. 
Bakanlar Kurulu, kurumda görev yapacak başkanlık danışmanlarının mühendislik ve sosyal bilimler alanından olmasını kararlaştırdı. "Mühendislik" alanından atanacaklarda elektrik-elektronik, haberleşme, endüstri, fizik, matematik, bilgisayar ve işletme bölümlerinde eğitim alma "sosyal bilimler" alanından atanacaklarda da siyasal bilgiler, hukuk, iktisat, işletme, iletişim fakültelerinden birini bitirme, yüksek lisans veya doktora yapmış olma koşulları aranacak. 
Telekomünikasyon Kurumu içinden bu göreve atanacaklar için de, "en az daire başkanı olarak görev yapma" koşulu getirildi. Başkanlık müşavirliği için 5 kadro çıkarıldı. 

Tek merkezden yönetilecek 

Başbakanlık müfettişlerinin denetiminde çalışacak İletişim Başkanlığı'nın çalışmalarıyla, eleştirilere ve haberleşme özgürlüğü açısından güven bunalımına neden olan "çok başlı dinleme" uygulaması yerine, özellikle terörist faaliyetleri önleme açısından hayati önemi olan dinleme faaliyetlerinin yasal ölçütlerle yürütülebilmesi amaçlanıyor. 
Başkanlığın altyapısı tamamlandığında Emniyet, MİT ve Jandarma, normal ve suçu önleyici dinleme faaliyetlerini kurum eliyle yapabilecek. Bir operasyon kapsamında dinleme yapılacaksa, savcılığın talebi ve mahkemenin kararı, en hızlı biçimde, internet ve faks da kullanılarak, başkanlığa iletilecek. Kararın yasalara uygunluğunu denetleyecek olan başkanlık, Ankara'da oluşturulacak teknik altyapı sayesinde, takibe alınacak telefonu, "operasyonu yapan birim adına" dinlemeye başlayacak. Dinleme metinleri ilgili birimlere iletilecek. Dinleme faaliyetinin sonunda bant çözümlerinin tamamı soruşturma dosyasına konulmak üzere yetkili makama gönderilecek. 
Türkiye genelindeki tüm taleplerin Ankara'daki merkezden karşılanmasını tasarladıklarını söyleyen Şimşek, Milliyet'e, "Yönetmelik çalışmalarımız sürüyor. Detaylar burada belli olacak. Biz ilgili güvenlik birimine dinleme hizmetini sunacağız. Teknik konular henüz belirgin değil, ama Ankara'dan tek merkezden yapılması tasarlanıyor. Şu anda uygun bina arayışları sürüyor" açıklamasını yaptı. 


</TEXT>
</DOC>
