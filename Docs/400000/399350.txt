<DOC>
<DOCNO> 399350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo16.html </URL>
<DATE> 2005/11/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türk heyetinden İsviçreli'ye tepki 
</HEADLINE>
<TEXT>

     Uluslararası Futbol Federasyonları Birliği FIFA Genel Merkezi'nde 2 gündür Türkiye-İsviçre maçıyla ilgili olarak yürütülen sorgulamayla ilgili olarak Türk heyetinin avukatları, ''İleride bu dava gerçek bir mahkemeye gitiği takdirde FIFA bağımzıslığını korumamış ve prosedür hatası yapmış olacaktır'' değerlendirmesini yaptı. 
     Zürih'teki FIFA Genel Merkezi'nde, Bahreynli Al Khalifa Şeyh Salman Bin İbrahim'in başkanlığında 2 gün süren ve 22 kişinin ifadesine başvurulan toplantıda, İsviçreli FIFA Adli Görevlisi ve Sekreteri Heinz Tannler'in görev alması Türk heyetinin tepkisine neden oldu. Tannler'in o kadar önemli bir pozisyonda bir İsviçre vatandaşı olarak yer almasına avukatların sık sık itiraz ettiği bildirildi. 
     Türk heyetinin avukatları, İsviçreli bir yetkilinin bu komisyonda bulunmasının ileride sorun olacağını belirterek, şu değerlendirmeyi yaptı 
     ''Örneğin yarın Türkiye-Almanya maçı oynanıyor. Bu maçın orta hakemi Alman olarak belirlemiş. Bu FIFA'nın kurallarına aykırıdır. Çünkü oynayan takımın ülkesinden aynı uyruklu bir hakemin o maçta nasıl yer aldığı gibi bu komisyonda da ileride çok etkili olacak. Disiplin komisyonu sekreteri İsviçre uyruklu Heinz Tannler'in toplantıda olmaması gerekir. Duruşmada Tannler'in İsviçreli futbolcularla diğer yollardan irtibata girip sorgulamayı etkilemesini gözledik. Sık sık tartışmalar olurken, hatta olaylar ağız kavgasına döndü.'' Avukatlar, Tannler'in, İsviçreli futbolculara toplantı sırasında soru sormamasını istediklerini kaydettikleri değerlendirmede, ''Bunun üzerine yine tartışmalar sürdü. İleride bu dava gerçek bir mahkemeye gitiği taktirde FIFA, bağımsızlığını korumamış ve prosedür hatası yapmış olacaktır. Prosedür hatası yapıldığı takdirde tüm sorgulamaların tamamıyla bozulma ihtimali doğuyor. Ayrıca edinilen bilgilere göre Strazburg'da bulunan İnsan Hakları Mahkemesi'ne başvurulduğu takdirde 6. maddeye göre Türkiye'nin hakları İsviçreli Heniz Tannler'in komisyonda olmasından dolayı çiğnenmiş oluyor. Çünkü FIFA böylece bağımsızlığını sürdürememiş oluyor'' diyerek görüş belirttiler. 
     
     FIFA'DAN SAVUNMA 
     FIFA Pazarlama Yetkilisi Markus Ziegler, konuyla ilgili olarak AA muhabirine yaptığı açıklamada, kendisinin yetkili olmadığını belirterek, ''Benim kişisel görüşüm tabii ki dava buraya gelmeliydi ve görüşülmeliydi'' dedi. 
     Disiplin komisyonunun tamamıyla bağımsız olduğunu vurgulayan Ziegler, ''İsviçreli'nin bu komsiyonda yer alıp almaması gayet doğaldır. Bu kişi FIFA tarafından adli komisyon görevlisi olarak önceden görevlendirilmişti ve görevini yapmak mecburiyetindeydi. İsviçreli olması işleri değiştirmez'' diyerek sözlerini tamamladı. 
     
</TEXT>
</DOC>
