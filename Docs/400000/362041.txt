<DOC>
<DOCNO> 362041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun43.html </URL>
<DATE> 2005/07/18/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
İki Türk'ün katil zanlısı Rus mafya babasına tahliye kararı çıktı... 
</HEADLINE>
<TEXT>

     Rusya’da iki Türk vatandaşının katil zanlısı "Küçük Japon veya Japoncuk" lakaplı Rus mafya babası Viyaçeslav İvankov yargılandığı mahkeme tarafından suçsuz bulundu ve tahliye edildi. 
     Savcılık makamı, Moskova’da 1992’de iki Türk vatandaşını bir lokantada tabancayla öldürmekten yargılanan İvankov’un tahliye kararını temyiz edeceğini açıkladı. 
     İvankov, bu ay başındaki ilk duruşmasında iddia makamının başlıca tanığı eski polis memuru Andrey Ozerov’un ifadesini değiştirerek, Türklere ateş açanın zanlı olmadığını söylemesi üzerine serbest bırakıldı. 
     Savcılık, Asya tipine benzerliğinden dolayı kendisine Yaponçik Küçük Japon ya da Japoncuk denilen İvankov’un iki Türk’ü, vestiyerde kendisi ve konuğundan önce onlarla ilgilenildiği için öldürdüğünü savunuyor. 
     İvankov, olayın ardından yargıdan kaçmak için ABD’ye sığınmış ve burada birkaç yıl geçirdikten haraç suçlamasıyla tutuklanmıştı. 
     Yaponçik lakaplı İvankov, Amerikan hapishanelerinde 9 yıl geçirdikten sonra geçen yıl Rusya’ya iade edilmiş ve hemen cezaevine kapatılmıştı. 
     Amerikan gizli servisleri 1992’de sahte kimlikle New York’a gelen ve Brooklyn’deki "Küçük Odesa" denilen Rus göçmenlerin ağırlıklı olarak yaşadıkları semte yasadışı biçimde yerleşen İvankov’un, ABD’deki Rus mafya çetelerini tek bir elde toplamaya çalıştığından kuşkulanılıyor. 
     
</TEXT>
</DOC>
