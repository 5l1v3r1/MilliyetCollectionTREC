<DOC>
<DOCNO> 358979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko18.html </URL>
<DATE> 2005/07/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ATO Başkanı Telekom satışından Türkiye zarar etti 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türk Telekom'un satışından Türkiye'nin kar değil, zarar ettiğini öne sürdü. 
     Yaptığı yazılı açıklamada, Telekom'in abone başına 400 dolar, kişi başına 91 dolara gittiğini savunan Aygün, ''Telekom'un satış bedeli, toplam borç stokunun yüzde 2'si, 2004 yılı ithalatının yüzde 7'sine denk geliyor. Bu satış, Türkiye'nin ancak 2 aylık faiz ödemelerini karşılıyor'' dedi. 
     Aygün, Telekom'un 5 yıl vadeli yaklaşık 7.7 milyar dolara satıldığını ifade ederken, kurumun 2004 yılındaki 1.5 milyar dolarlık karını, önümüzdeki 5 yıl tekrarlaması halinde elde edilecek net karın ise 9 milyar doları bulacağını bildirdi. 
     Buna göre Telekomu alan grubun borçlarını her yıl elde ettiği karlarla rahatlıkla ödemesinin yanı sıra üstüne para da kazandıracağına dikkati çeken Aygün, şöyle dedi 
     ''Son 5 yıllık karı 7.9 milyar dolar olan ve 10.6 milyar dolarlık duran varlıklarına sahip bir kuruma, peşin 1.3 milyar dolarla kondular. Taksitlerini de Türk tüketicilerine ödetecekler. Türkiye yabancıya hipnotize olmuş gibi...Telekom'un hiç mi tarihi değeri yok. Hiç mi stratejik önemi yok. Her şey para mıdır . Telekom'un satış bedeli Türkiye'nin 2 aylık faizine, 2004 yılı ithalatının yüzde 7'sine, toplam borç stokunun yüzde 2'sine denk geliyor.'' 
     
     ''HALKA ARZ DENENMELİYDİ...'' 
     Telekom'un şu anda 19 milyon 125 bin abonesi bulunduğunu, kurumun yüzde 55 hissesinin, toplam satış bedelinin abone başına 400.8 dolara denk geldiğine işaret eden Aygün, ''Buna göre, Telekom'un halka arz yoluyla özelleştirilmesi durumunda, bir abonenin 68.5 dolar vererek ilk taksitini, kalan 5 yıl içerisinde de 332.3 doları ödeyerek Telekom'a ortak olabileceğinin teorik olarak mümkün olduğunu söyleyebiliriz'' dedi. 
     Kuruma ortak olmak için, bir abonenin yıllara sarih olarak ödeyeceği yıllık 75 doları aşmayan taksitlere karşılık, kurumun abone başına her yıl 78.4 dolar kar edeceğini belirten Aygün, şöyle dedi 
     ''3 köfte 1 ekmek fiyatına Telekom'a yabancı damat geldi. Ailenin gözü bir kaç dolarlarla boyandı. İnşallah bu evlilik nikah masasından döner...Halka arza yolu denenmeliydi. Bu hak, Türk halkından esirgenmemeliydi.'' 
     
     ÖTEKİ ÜLKELER NE YAPMIŞ 
     Dünyadaki Telekom özelleştirmelerinden de örnekler veren ATO Başkanı, İsveç Telekom'nda kamu payının yüzde 64.4, İsviçre'de yüzde 62.7, Fransa'da yüzde 58.9, Norveç'te yüzde .19, Belçika'da yüzde 51.6, Avusturya'da yüzde 47.2, Yunanistan'da yüzde 33.7 olduğunu kaydetti. 
     Aygün, yine telekom özelleştirmelerinde halka arz edilen hisse oranının İngiltere'de yüzde 100, İtalya'da yüzde 83, İspanya'da yüzde 79.9, Hollanda da yüzde 68.7, Almanya'da yüzde 55, Avusturya'da yüzde 52.8, Norveç'te yüzde 46.81, Finlandiya'da yüzde 46, Belçika'da yüzde 38.9, İsvire'de yüzde 37.3, İsveç'te yüzde 35.6 olduğunu kaydetti. 
     
</TEXT>
</DOC>
