<DOC>
<DOCNO> 396366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur11.html </URL>
<DATE> 2005/11/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ankara'da hırsızlara darbe... 
</HEADLINE>
<TEXT>

     Başkent'te hırsızlık olaylarına karşı son zamanların en büyük operasyonlarından biri gerçekleştirildi. Ankara Emniyet Müdürlüğü, iki şebekeyi ortaya çıkarırken bir kamyon dolusu bilgisayar ve bilgisayar malzemesi ele geçirdi. 
     Asayiş Şube Müdürlüğü Hırsızlık Büro Amirliği ekipleri, şirket ve internet kafelerde meydana gelen hırsızlık olaylarının faillerini yakalamak için özel bir çalışma başlattı. İstihbarat çalışması sonucu, hırsızlıktan sabıkalı bazı kişilerin eğlence ve kumar merkezlerinde aşırı para harcamasını dikkate alan polis, bu kişileri takibe alarak Altındağ'da bir depoya ulaştı. 
     Hırsızlık yapılmak suretiyle elde edilen malların depoda saklandığını tespit eden polis, depo çevresine pusu attı. Hırsızlık Büro Amirliği ekipleri depoya gelen Ahmet K. ve yaşı 18'den küçük olan Y.D.'yi suçüstü yakaladı. 
     Ankara Cumhuriyet Başsavcılığı'ndan alınan kararla depoya düzenlenen baskında 47 değişik marka ve model bilgisayar kasası, 11 LCD ekran, 4 dizüstü bilgisayar, bir tepegöz, bir VCD, bir müzik seti, bir CD kaydedici, bir volkmen ve hırsızlık olaylarında kullanılan kar maskeleri, manivela, kesme makasları bulundu. 
     Soruşturmayı derinleştiren polis, bu kişilerle irtibatlı olan Mücahit O., Fatih O. ve yaşları 18'den küçük olan Ö.A. ile Y.A.'yı da gözaltına aldı. Bu kişilerle birlikte 3 bilgisayar kasası, bir LCD ekran daha ele geçirildi. 
     
     İKİNCİ OPERASYON 
     Hırsızlık Büro Amirliği'nin çalışması sürerken Yenimahalle'de bir internet kafeyi soymak isteyen iki kişi olay yerine gelen polis ekibine silahla ateş ederek kaçtı. 
     Bu olayı araştıran polis, kaçan kişilerden hırsızlık malı satın alan Sinan İ. ve Aydın A'yı gözaltına aldı. Polis, bu kişilerin sorgulanmasıyla çalıntı 14 adet bilgisayar kasası daha buldu. Polise ateş eden hırsızlık zanlılarıyla ilgili de önemli ipuçları elde edildiği bildirildi. 
     
</TEXT>
</DOC>
