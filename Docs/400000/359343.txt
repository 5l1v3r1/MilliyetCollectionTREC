<DOC>
<DOCNO> 359343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko46.html </URL>
<DATE> 2005/07/08/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Otomotiv üretimi yarım milyona yaklaştı... 
</HEADLINE>
<TEXT>

     Türk otomotiv sektörünün üretimi, yılın ilk yarısında yüzde 7 artışla 460 bin 170 araca ulaştı. 
     Otomotiv Sanayii Derneği OSD verilerine göre, Haziran ayında 45 bin 150 otomobil üretildi. İlk 6 aydaki toplam otomobil üretimi ise 232 bin 336 olarak gerçekleşti. Otomobil üretimi, bir önceki yılın aynı dönemine göre aylık bazda yüzde 1 daralırken, 6 aylık bazda ise yüzde 2 artış gösterdi. 
     Haziran ayında 38 bin 357, ilk 6 ayda 210 bin 555 ticari araç üretildi. Küçük kamyon, midibüs ve otobüs üretiminde düşüş, minibüs, büyük kamyon ve kamyonet üretiminde artış kaydedildi. 
     Ticari araç üretiminde aylık bazda yüzde 7, 6 aylık bazda yüzde 16 artış oldu. 
     Traktör üretimi Haziran ayında 3 bin 544, ilk 6 ayda 17 bin 279 olarak gerçekleşirken, aylık bazda yüzde 14, 6 aylık dönemde ise yüzde 22 daralma gözlendi. 
     Sektörün toplam üretimi Haziran ayında yüzde 2 artışla 87 bin 51, ilk 6 ayda yüzde 7 artışla 460 bin 170 olarak gerçekleşti. 
     
     KAMYONET ÜRETİMİNDE BÜYÜK MESAİ 
     Üretimin lokomotifleri, otomobil ve kamyonet oldu. Kamyonet üretimi yüzde 20 artışla 173 bin 291 adede ulaştı. Kamyonet üretiminde kapasite kullanım oranı Haziran ayında yüzde 189'u, 6 ayda yüzde 172'yi yakaladı. Vardiyalı üretimle, aylık kapasite 16 bin 805 iken 31 bin 825, 6 aylık kapasite 100 bin 830 iken 173 bin 291 adetlik üretime imza atıldı. 
     Geçen ay kapasite kullanım oranları otomobilde yüzde 69, kamyonda yüzde 66, otobüste yüzde 78, minibüste yüzde 39, midibüste yüzde 40 ve traktörde yüzde 71 oldu. 6 aylık bazda ise otomobilde yüzde 59, kamyonda yüzde 63, otobüste yüzde 77, minibüste 37, midibüste yüzde 35 ve traktörde yüzde 58 olarak kaydedildi. 
     
     FORD OTOSAN ÜRETİMDE LİDER 
     OSD verilerine göre, Ford Otosan aylık ve 6 aylık bazda üretimde lider konumunda bulunuyor. 
     Ford Otosan, Haziran ayında 21 bin 703, Ocak-Haziran döneminde 121 bin 468 araç üretti. Haziran ayındaki üretiminin 18 bin 819 adedini ve ilk 6 aydaki üretiminin 106 bin 931 adedini kamyonet oluşturdu. 
     Oyak Renault aylık bazda 19 bin 90 adet, 6 aylık bazda 91 bin 360 adet otomobil üretimi ile ikinci, Tofaş aylık bazda 16 bin 232 adet, 6 aylık bazda 83 bin 162 adet otomobil ve kamyonet üretimi ile 3. oldu. 
     
</TEXT>
</DOC>
