<DOC>
<DOCNO> 350683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko27.html </URL>
<DATE> 2005/06/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Coşkun TSE'ye gölge düşmesini istemiyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, AB normlarına uyumlaştırılmış çok önemli bir kuruluş olan TSE'ye ''gölge düşmesini'' istemediklerini söyledi. 
     Bakan Coşkun, Bakanlık'ta basın mensupları ile kahvaltılı sohbet toplantısı düzenledi, soruları yanıtladı. 
     Bir gazetecinin, ''son günlerde TSE ile ilgili kamuoyuna yansıyan yolsuzluk iddiaları konusundaki çalışmaların hangi aşamada olduğunu'' sorması üzerine Bakan Coşkun, TSE ile ilgili eskiden beri var olan bazı iddialar ve duyumların incelenmesi amacıyla, Teftiş Kurulu Başkanlığı'nı görevlendirdiğini ve Kurul müfettişlerinin inceleme başlattığını hatırlattı. 
     Bu arada bir gazetede çıkan ''TSE'nin arşivleri bile düzgün değil'' şeklindeki haberin gerçeği yansıtmadığını anlatan Bakan, fotoğraftaki manzaranın, anlatıldığı gibi arşivin düzgün tutulmamasından değil, yapılan ihbarlar ile şüphelenilen dosyaların bulunabilmesi amacıyla 229 bin 764 dosyanın bir salona dökülmesinden kaynaklandığını vurguladı. 
     Bakan Coşkun, söz konusu dosyaların aranması sırasında öylesi bir fotoğrafın ortaya çıktığını anlattı. Coşkun, ''yoksa TSE'nin çok muntazam bir arşivi var'' dedi. 
     
     1000'İN ÜZERİNDE DOSYADA KARALAMA VE TARİFE DEĞİŞİKLİĞİ VAR 

     Bakan Coşkun, 1000'in üzerinde dosyada karalama ve tarife değişikliğine rastlandığını anlatırken, Teftiş Kurulu'nun yolsuzluklara sebebiyet verecek tespitler yaptığını ve bu doğrultuda bazı çalışanların savcılığa sevk edildiğini bildirdi. 
     Savcılığın kararıyla da, İstanbul Emniyeti'nin yaptığı bir operasyon ile 19 kişinin gözaltına alındığını kaydeden Coşkun, bunlardan 7'sinin tutuklandığını, bir tanesinin tutukluluk hali devam ederken, 6'sının ise tutuksuz yargılandığını bildirdi. 
     
     ''ÇOK ÖNEMLİ BİR KURULUŞA GÖLGE DÜŞMESİNİ İSTEMİYORUZ'' 

     Coşkun konuşmasının bir bölümünde ise ''AB normlarına uyumlaştırılmış çok önemli bir kuruluş olan TSE'ye, gölge düşmesini hiçbir zaman istemiyoruz'' dedi. 
     TSE Başkanı Kenan Malatyalı'nın da kanuni yetkisini kullanarak 14 personeli görevden aldığına işaret eden Coşkun, bunların mahkemelerinin halen devam ettiğini kaydetti. 
     Bu konuda Bakanlık ve TSE olarak çok fazla açıklama yapmayı uygun görmediklerini belirten Coşkun, ancak basında çıkan haberler doğrultusunda, kamuoyunu ara ara bilgilendirme ihtiyacı duyduklarını anlattı. Coşkun şöyle dedi 
     
     ''BAKANLIK VE TSE, ÜZERİNE DÜŞEN GÖREVİ YAPMIŞTIR'' 

     ''Dolayısıyla hem Bakanlığımız birimleri hem de TSE yönetimi, üzerine düşen görevi zamanında geciktirmeden yapmıştır. Anlaşılıyor ki bu bir yıllık mesele değil. Senelerdir devam eden bazı usulsüzlükler var. Tabii neticede büyük usulsüzlükler, gümrük işlemlerinde yapılıyor. Biliyorsunuz Avrupa menşeli mallarda, 1 Ocak 1996 tarihinde yürürlüğe giren gümrük birliği dolayısıyla, zaten birçok malda gümrük muafiyeti var. Ancak bir de CE işareti diye bir konu var. Buna göre bazı sınai mallarının, sağlık araç ve gereçleri ile çocukları ilgilendiren araç ve gereçlerin Avrupa ülkeleri ve Türk pazarlarında serbest dolaşımı için CE belgesi taşıması lazım.'' Bu konuda Türkiye'nin altyapısı hazır olduğu halde, hala akredite edilen kuruluşların CE belgesi veremediğine işaret eden Bakan, devamla şöyle konuştu 
     
     CE BELGESİ SIKINTISI 

     ''Çünkü Türkiye'yi, en son üye olan 10 AB üyesi ülkelerle beraber değerlendirmeye aldılar. Oysa ki bizim altyapımız her konuda hazır. Ama AB ülkelerinde akredite olan kuruluşlar, Türkiye'de bu belgeleri veriyorlar. özellikle orta ve küçük işletmeler sıkıntı çekiyorlar. Çünkü 10 bin dolar ile 300 bin dolara kadar bu belgeler için bedel ödüyorlar. Bunun için çalışmalarımız çok ciddi devam ediyor.'' Bu konuda bir milyon dolarlık bir bütçe ile İngiliz, Alman ve Avusturya norm merkezlerinin bir konsorsiyum kurduklarını kaydeden Coşkun, TSE ve Türk Patent Enstitüsü'nün de katıldığı bir çalışma yaptıklarını söyledi. 
     
     CE İŞARETİ'NE DÖNÜK HİLELER 

     CE işareti taşıyan Avrupa menşeli malların, yeniden laboratuvarlara girmeden gümrüklerden geçebildiğini anlatan Bakan Coşkun, müfettişlerin tespit ettiği yolsuzluklardan bir tanesinin bu konuda olduğunu bildirdi. 
     Coşkun bu tespite göre, CE belgesi olmayan mallara CE belgesi varmış gibi rapor verildiğini, böylece bu malların gümrüklerden rahatlıkla geçtiğini söyledi. 
     Yine CE belgesi bulunmayan Uzakdoğu mallarının AB menşeli mal gibi gösterilerek gümrüklerden geçtiğini ifade eden Coşkun, ayrıca gümrük tarife pozisyona dahil mallar için ödenmesi gereken bir para bulunduğunu, ancak söz konusu malın gümrük tarife pozisyonu belgesinde usulsüz değişlikler yapılarak, bazı malların ya gümrüksüz ya da düşük gümrükle yurda sokulduğunun tespit edildiğini söyledi. 
     Coşkun, ''tabii bu operasyonlarda tam rüşveti yakalayamadık ama bu yolsuzluklara zemin hatırlayacak belgeler tanzim edildiğine göre, burada görevi ihmalden tutun birçok aksaklıklar olduğu anlaşılıyor. Bu da tabii mahkeme kararlarıyla ortaya çıkacak. Ancak yargıyı şartlandırmamak için, bu konuda bir şey söylemek istemiyorum'' dedi. 
     
     "YÜZLERCE LPG'Lİ ARAÇ, SEYYAR BOMBA GİBİ DOLAŞIYOR" 

     Sanayi ve Ticaret Bakanı Ali Coşkun, 1 Temmuz'dan itibaren akaryakıt istasyonlarına yönelik denetimin daha da yoğunlaşacağını vurgularken, "bunu bilsinler, geri dönüş yok" dedi. 
     Bakan Coşkun, Bakanlık'ta basın mensupları ile kahvaltılı sohbet toplantısı düzenledi, soruları yanıtladı. 
     Coşkun, "bazı akaryakıt istasyonlarının eksik mal verdiğine ilişkin tespitiniz üzerine, Bakanın elinde belge varsa açıklasın, ayrıca bizim üstümüze gelene kadar kaçak akaryakıtla mücadele edilsin şeklinde tepki gösterildi. Bu konuda saptamalarınız nedir, çözüm noktasında neler düşünüyorsunuz" şeklindeki soru üzerine, öncelikle LPG'li araçlar ve bunların gerektirdiği norm ve standartlara ilişkin bilgi verdi. 
     Bagajlarına mutfak tüpü takarak LPG ile çalışan araçları "seyyar bomba" olarak niteleyen Bakan Coşkun, önüne gelen, piyasaya çıkan yüzlerce LPG'li aracın seyyar bomba gibi dolaştığını söyledi. 
     "Şimdi buna el atınca, arı kovanına çomak sokmuş gibi oluyoruz ama bizim görevimiz bu. Yasalar bize bu görevi veriyor" diyen Coşkun, kendilerinin bu konu üzerinde taramalar yaparak, görevlerini yerini getirmeye çalıştıklarını ifade etti. 
     Tüketiciyi koruyan, Avrupa'da kabul görmüş sistemin Türkiye'de yavaş işlediğini, olayı kısa sürede normal zemine oturtabilmek için konuya el attıklarını anlatan Bakan Coşkun, şunları söyledi 
     "Bu konuda bir çok yetkiyi Makine Mühendisleri Odası'na aktardık ve arkadan istasyonlara el attık. Öncelikle LPG dağıtım belgesi olmayan firmalardan gaz alınmaması lazım. Aracı muayene istasyonlarında muayene edilmemiş araçlara da gaz verilmemesi lazım. Muayene istasyonları muayene ederken, araçtaki tadilatın LPG'ye dönüşüm standartlarına uygun olup olmadığı belirten bir mühendislik belgesi vermesi lazım. Bütün bunlar kısa devre edilerek, önüne gelen piyasaya çıkmış, yüzlerce LPG'li araç seyyar bomba gibi dolaşıyor." 
     
     AKARYAKIT İSTASYONLARININ ÜÇTE 1'İNDE SORUN VAR 

     Bakan Coşkun, akaryakıt istasyonlarını denetlemeye alınca, bunların üçte 1'inin standartlara uygun kurulmadığı ya da ruhsatsız çalıştıkları, sayaçları bozuk olanların da yüzde 10-15 arasında eksik ölçüm yaptıklarını tespit ettiklerini söyledi. 
     Gelinen noktada imkanları değerlendirerek, 41 aracı sayaçları ölçen cihazlarla donattıklarını belirten Coşkun, eğitilmiş toplam 310 kişiyle piyasayı denetlediklerini kaydetti. 
     Daha önceden akaryakıtı ya da gazı tahlil etme yetkisinin kendilerinde olmadığını hatırlatan Coşkun, EPDK ile yaptıkları protokolle, bu yetkiyi yeniden üzerlerine aldıkları söyledi. 
     Coşkun, "şimdi akaryakıtı da denetliyoruz, yakında araçları cihazlarla donatacağız. Bu cihazları aldığımız zaman, 30 ya da 45 saniye içinde benzinin ya da mazotun tahlili, yazar kasa gibi fişte gözükecek" diye konuştu. 
     
     "BİZ HERKESİ LEKELEMEDİK Kİ, BAZILARINI SUÇLADIK" 

     Sanayi ve Ticaret Bakanı Coşkun, Petrol Ürünleri İşverenler Sendikası'nın PÜİS "akaryakıt istasyonları yerine kaçak akaryakıtın üzerine gidilsin" şeklindeki görüşü konusunda ise şöyle konuştu 
     "Tabii PÜİS kendi görüşlerini açıklayabilir, demokraside bunu saygıyla karşılıyoruz ama suçlamaya hakları yok, biz görevimizi yapıyoruz. Nitekim onlar bu tespiti biliyorlar ayrıca bilgi varsa açıklasınlar. Çünkü biz önce caydırıcı davrandık, yılların ihmalini birden bire düzeltemezsiniz. Müfettişlere bizzat ben söyledim yardımcı olun, yol gösterin diye ama doğrudan suç işlemiş olanlara da resmi makbuzla ceza verdik." 
     
     AKARYAKIT DENETİMLERİ 1 TEMMUZ'DAN İTİBAREN YOĞUNLAŞACAK 

     "1 Temmuz'dan itibaren, akaryakıt istasyonlarına yönelik denetim daha da şiddetlenecek. bunu bilsinler, geri dönüş yok" diyen Bakan Coşkun, sözlerini şöyle sürdürdü 
     "Bunu bilsinler, geri dönüş yok. Şimdi PÜİS Başkanı diyor ki efendim asıl kaçağın üstüne gitsinler . Devlet bunu biliyor, o bizim bakanlığımızın işi değil, ancak hükümet olarak bizim işimiz...Öbür eksikleri bununla kamufle etmeye çalışmasınlar. Biz kaçağa da, sahtekarlığa da karşıyız. Dürüst çalışan da başımızın tacı. Biz herkesi lekelemedik ki, herkesi suçlamadık ki Bazılarını suçladık. Bunların raporları da, Ölçü ve Standartlar Genel Müdürlüğü tarafından günlük olarak tutulmaktadır. Bu raporlar da kendilerinin görüşüne de her zaman açıktır." Türkiye'de Avrupa normlarının yıllardır tam uygulanmadığını ve denetim yapılmadığını anlatan Coşkun, bunun eleman eksikliğinden, kaynakların yetersizliğinden kaynaklandığını söyledi. 
     Akaryakıt denetimine dönük araçları, bütçeden kaynak aktararak aldıklarını belirten Coşkun, "Biz şimdi doğruyu yapmaya çalışıyoruz kimseyi de suçlamıyoruz ama hata yapanlarla da mücadele edeceğiz, suçladığımız onlar" şeklinde konuştu. 
     
     "KENAN MALATYALI, TSE'DE BÜTÜN YETKİLERİNİ KULLANMIŞTIR" 

     Sanayi ve Ticaret Bakanı Ali Coşkun, TSE'deki yolsuzluklara değinirken, TSE Başkanı Kenan Malatyalı'nın bu konuda bütün yetkilerini kullandığını hatırlattı ve "eğer kullanmasaydı zaten bu duruma gelemezdi, bu operasyonları yapamazdı" dedi. 
     Bakan Coşkun, Bakanlık'ta basın mensupları ile sohbet toplantısı düzenlendi, soruları yanıtladı. 
     Coşkun, sorular üzerine TSE'de yapılan yolsuzluklara adı karışan personel ile bunların birinci derecede yakınlarının mal varlıklarını incelettiklerini söyledi. 
     Bu çalışmanın henüz bitmediğini, ancak sonuna yaklaştıklarını anlatan Coşkun "tabii bu çalışmalar yapılırken, yeni yeni olaylar da çıkıyor. Arkadaşlar, laboratuvarlarla ilgili belgelerle karşılaşıyor, onları da inceliyorlar. Yeni bilgiler de savcılığa aktarılıyor" dedi. TSE ile ilgili hazırladıkları yasa konusunda da bilgiler veren Bakan Coşkun, AB süreci içerisinde basında bazen yanlış bilgilerin yer almasından şikayet etti. 
     
     "TSE YÖNETİMİ, BİZİ ANINDA BİLGİLENDİRDİ" 

     Bakan Coşkun, basında " Ali Coşkun neden TSE yönetimini görevden almıyor gibi haberler yer aldığını hatırlatırken, "seçimle gelen yönetim, ancak seçimle gider. Ayrıca yönetimin bunda bir kusuru yok. Çünkü bizi anında bilgilendirdi. Biz de gerekli yetkimizi kullandık. Kaldı ki TSE, doğrudan Bakanlığın merkez teşkilatına bağlı bir birim de değil. İlgili kuruluş. Tabi ki son sözü yargı söyleyecek" diye konuştu. 
     Yeni yasa çıktıktan sonra TSE'yi yeniden yapılandıracaklarını da belirten Coşkun, TSE Başkanı Malatyalı'nın 14 kişiyi görevden almasına karşın, basında çıkan "başkan olarak hiç bir şey yapamıyorum" şeklindeki sözlerinin, icraatı ile tezat oluşturup oluşturmadığının sorulması üzerine, şunları söyledi 
     
     "MALATYALI, BÜTÜN YETKİLERİNİ KULLANMIŞTIR" 

     "Belki bir ifade yanlışlığı var. Yönetim kuruluna danışarak Başkan'ın yasa ve yönetmeliklere göre kişileri görevden alma yetkisi var. Bu yetkiyi alırken de bizlere danıştı. Ben de kendisine soruşturmanın, incelemenin sağlıklı yapılabilmesi bakımından Şüphelendiğiniz ya da görevden alınmasında inceleme bakımından yarar gördüğün kişileri görevden alabilirsiniz dedim. Onun üzerine görevden aldı. Kenan Malatyalı bütün yetkilerini kullanmıştır. Eğer kullanmasıydı zaten bu duruma gelemezdi, bu operasyonları yapamazdı. 
     Orada belki söylenen şudur. Savcılığa intikal etmeden önce buradaki duyumların değerlendirilmesi bakımından, kendisi Abdülkadir Aksu Bey'in de bilgisi dahilinde gerekli bilgiyi emniyete vermiştir. Ondan sonra savcılık talimatıyla İstanbul Emniyeti operasyonu gerçekleştirdi. Fatih Altaylı beyin, neden olayın Hanefi Avcı ile ilgili kısmını öne çıkardığını ben anlayabilmiş değilim." Gazetecilerin "sizce Hanefi Avcı ile ilgili gerçekten bir problem yok mu" diye sorması üzerine Bakan Coşkun, "Olabilir tabii. O benim ilgi alanımın dışında. Sadece onu söyleyince, sanki TSE hiç bir şey yapmamış gibi oluyor. Esas önemli olan, konunun savcılıklara intikal etmesi, yargıda olması" dedi. 
     Bir başka soruya verdiği yanıtta Coşkun, TSE Başkanı Kenan Malatyalı'nın aslında görevden aldığı bir kişinin mahkeme kararı ile geri dönmesinden yakındığını, bu ifadesinin ise TSE'de hiç bir şey yapamayan bir başkan görüntüsüne neden olduğunu kaydetti. 
     
     TEHDİTLER 

     TSE Başkanı Malatyalı'nın, "tehdit edildiğine" ilişkin açıklamaları olduğunun hatırlatılması üzerine Coşkun, bazı kişilerin görevden alınması hallerinde bu tür imzasız mektuplar, telefonların geldiğini, bunun da normal olduğunu, artık buna alıştıklarını söyledi. 
     Kendisine de bu tür tehditler geldiğini belirten Coşkun, kendisinin bu konuyu polise intikal ettirmediğini bildirdi. Coşkun, "Yıllardır alışığız böyle şeylere. Bu tepkiden olur. Biraz da temkinli davranılsın diye yapılır. Böyle şeyler çok geldi başımıza" dedi. 
     Coşkun TSE'de yaşananların her yerde olabileceğine dikkati çekerken, "olmaması lazım. Ama her yerde olabilir. Bunu TSE'nin tümüne yorumlamamak lazım" dedi. Malatyalı'nın basına yansıyan açıklamalarından, "Sanayi Bakanlığı ile İçişleri Bakanlığı'nın sanki kendisine destek vermediği gibi bir izlenim ortaya çıktığının" söylenmesi üzerine ise Bakan Coşkun şunları kaydetti 
     "İşte bu yanlış anlaşılma ortaya çıksın diye bir basın açıklaması yaptık. Burada tarihleri koyduk. Bu toplantıyı bunun için yapmadım. Toplantı sadece bunun üzerine denk geldi. Herkes görevini tam yaptı ama sistem olarak, mevzuat olarak söylerseniz, Kenan Bey'in haklı olduğu nokta, yönetimin şüphelendiği bir kimseyi müfettiş tarafından belirlenmiş bir belge olmadan görevden alamaması. Buna rağmen yönetmelikteki bir maddeye dayanılarak, incelemenin selameti bakımından 14 kişi görevden alınmıştır. Bu görevden alınanlar, işin başında yönetici durumunda olan Genel Sekreter ve diğerleridir." Aslında özel sektörde olduğu gibi, kamuda da sorumluluk taşıyan bir kişi, eğer görev yapanların herhangi birinden şüpheleniyorsa, hemen görevden alabilmesi gerektiğini anlatan Coşkun, devamla şöyle dedi 
     "Bakanlıkta da görevini yapmayan kişiler oldu. Ben görevden aldım. Bir haftan sonra idari Mahkeme'den geri döndü. Efendim beni görevden aldınız ama ben buradayım dedi. Saygılarını arz etti masasına oturdu. Bu sistem devleti hantal yapıya sürükleyen sistemlerden bir tanesi. Eğer Yönetici kişisel olarak birini görevden almışsa kişi orada hakkını arayabilir. Ama bu süreleri kısaltmak lazım. Çünkü deliller kaybediliyor. Dosya yok. Dosya yok un kanunda yeri yok." 
     
     "KİMSE DUYMAZDI, BAZILARI MUTLU OLURDU" 

     Bir başka soruya karşılık Coşkun, TSE'de yaşananların bir kurum veya işletmede meydana gelen bir aksaklık olduğunu söyledi. 
     "Biz bunun üzerine gitmeseydik, belki de kimse duymazdı. Bazı kesimlerde mutlu olurdu" diyen Bakan Coşkun, şunları kaydetti 
     "Tabii burada, bunlar TSE'de hakkında dava açılanlar suçlu olduğu kadar, tespit edemiyoruz ama gümrüklerden malını geçiren işadamı da suçlu. Hatta bazılarının rahatsız olduğunu duyuyorum. Diyorlarmış ki Ali Bey buna müdahale etti, biz işimizi yapamıyoruz. Yani kalitesiz malı, teknolojik ömrü bitmiş ya da tarife sahtekarlığı yaparak az vergi ödeyerek Türkiye'ye soktuğu malı, bu müdahale dolayısıyla yapamadığı için şikayetçi olanlarda varmış." 
     
</TEXT>
</DOC>
