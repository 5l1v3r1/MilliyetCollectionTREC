<DOC>
<DOCNO> 383404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur23.html </URL>
<DATE> 2005/10/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul'da Ramazan çadırı yerine iftar paketi... 
</HEADLINE>
<TEXT>

     İstanbul Büyükşehir Belediyesi, Ramazan ayı boyunca 11 ayrı noktada vatandaşlara iftar yemeği dağıtacak. 
     Vatandaşlar bu uygulamayla açık alanlarda iftarını açacak. Ramazan ayı boyunca belediye yemek üretim tesislerinde toplam 1 milyon 500 bin kişilik yemek üretimi yapılacak. 
     Günde 50 bin kişiye iftar yemeği verilecek bölgeler şöyle 
     "Aksaray Metro önü, Eminönü İskele önü, Beşiktaş Meydanı, Kadıköy Meydanı, Mecidiyeköy Meydanı, Şirinevler Meydanı, Bakırköy Meydanı, Karaköy Meydanı, Avcılar Meydanı Çadır , Büyükçekmece Meydanı, Taksim Meydanı." Büyükşehir Belediyesi’nce bu bölgelerde kutu içerisinde dağıtılacak iftar menüsü ise şöyle 
     "Pilav, et-tavuk, hurma, zeytin, peynir, tatlı, paket su, paket ekmek, ıslak mendil, kaşık, tuz, kürdan." Bu çalışmaları gerçekleştirmek amacıyla 150 personel ve 50 araç istihdam edilecek. Ramazan ayının gözde mekanlarından Feshane’de ise eski İstanbul Ramazan gecelerini yaşatmak için hazırlıklar sürüyor. 
     Öte yandan kentin çeşitli bölgelerinde geçmiş yıllarda olduğu gibi iftar çadırları da açılacak. 
     
</TEXT>
</DOC>
