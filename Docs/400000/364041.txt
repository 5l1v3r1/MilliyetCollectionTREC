<DOC>
<DOCNO> 364041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun35.html </URL>
<DATE> 2005/07/25/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
KKTC'den Trabzonspor-Anorthosis maçına otobüsler kalkacak... 
</HEADLINE>
<TEXT>

     KKTC Basın-Sen, Güney Kıbrıs Rum yönetiminin, Kuzey Kıbrıs’tan Rum tarafına mesleki amaçlarla geçmek isteyen basın emekçilerine karşı takındığı olumsuz tutumu kınadı. 
     Basın-Sen Başkanı Kemal Darbaz, yaptığı yazılı açıklamada, yarın Güney Kıbrıs’ta oynanacak Trabzonspor-Anorthosis futbol karşılaşmasını, gazetecilerin haber amaçlı olarak izlemek için önceki günlerde yaptığı başvurulara olumsuz yanıt verildiğini belirtti. 
     Darbaz, "Bunu, Basın Emekçileri Sendikası olarak kabul edebilmemiz, içimize sindirebilmemiz mümkün değil. Geçmişte benzer haberlerin takibi için Kıbrıs Rum makamları tarafından verilen izinlerin, şu anda verilmemesinin neye hizmet ettiğini anlamak mümkün değildir" ifadesini kullandı. 
     
     RUM GAZETECİLER SESSİZ 
     Kemal Darbaz, açıklamasında özetle şunları kaydetti 
     "Bizler Kıbrıs’ın tümünde, basın emekçilerinin serbest dolaşımı ve görev yapabilmesinin koşullarını yaratmak için taleplerimizi yineleyip, Kıbrıs’ın Kuzeyi’nde mücadelemizi sürdürürken, Güney’deki meslektaşlarımızın örgütlü bulunduğu Rum Gazeteciler Birliği’nin şu ana kadar sessizliğini bozmaması bizleri rahatsız eden bir diğer önemli konudur. 
     ’Gazeteciliğin milliyeti olamaz’ ilkesinden hareketle, Güney’deki meslektaşlarımızın ve örgütlerinin de özgür gazetecilik adına verdiğimiz mücadeleye destek vermesi, sesini yükseltmesi, bu günlerde en çok ihtiyaç duyduğumuz eylemlerin başında gelmektedir. 
     Basın Emekçileri Sendikası, basın faaliyetinin Kıbrıs’ın Kuzeyinde en özgür bir biçimde yaşanması için gerekli düzenlemeleri, sivil otorite nezdinde yaptığı girişimlerle adım adım hayata geçirmeye devam etmektedir. Bu çabamız dün olduğu gibi bugün ve gelecekte de artarak devam edecektir... 
     Basın emekçilerine karşı, Rum yönetimi tarafından yapılan engellemeye derhal son verilmesini talep etmekteyiz. Sınırların ortadan kalktığı bir Avrupa’da, kabul edilmesi mümkün olamayan bu davranış biçimine bir an önce son verilmesi, gelecek adına son derece önemli bir yere sahiptir. 
     Ve bilinmelidir ki basına karşı girişilen bu kabul edilemez durum tarafımızdan, uluslararası tüm basın örgütlerine bildirilmiş olup, tarihe bir not daha düşülmüştür." 
     
     MAÇA OTOBÜS KALDIRILIYOR 
     Bu arada Kar-İş, Güney Kıbrıs’ta yarın oynanacak Anorthosis- Trabzonspor Şampiyonlar Ligi 2. ön eleme maçına KKTC’den otobüs kaldırılacağını açıkladı. 
     Kar-İş Başkanı Aziz Gece, yaptığı yazılı açıklamada, KKTC’den maça gitmek isteyen futbolseverlerin otobüslerle gidebilmesi için Güney Kıbrıs’tan gerekli izinlerin alındığını belirterek, Girne, Gazimağusa, Güzelyurt, Erenköy, İskele ve Lefkoşa’dan stada hareket edileceğini kaydetti. 
     Aziz Gece, yarın saat 17.30’da Lefkoşa Otobüs Terminali’nden stada hareket edileceğini belirtti. 
     
</TEXT>
</DOC>
