<DOC>
<DOCNO> 387928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko07.html </URL>
<DATE> 2005/10/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
BKM Kart faizlerine sınırlamayı doğru bulmuyoruz 
</HEADLINE>
<TEXT>

     Bankalararası Kart Merkezi Genel Müdürü Sertaç Özinal, bazı kesimlerin eleştirilerine neden olan kredi kartı faizlerine yasayla bir sınırlama getirilmesini doğru bulmadıklarını söyledi. Özinal, her bankanın kendi maliyet ve riskini dikkate alarak farklı faiz oranı uygulamasının son derece doğal olduğunu belirterek, "Dolayısıyla faizin sektör ve piyasa koşulları tarafından belirlenmesi gerektiğini düşünüyoruz" dedi. 
     Özinal, ANKA’ya yaptığı açıklamada, kart sektörünün ekonomi için son derece yararlı olduğunu belirtirken, bu konuda tüketicilerin bilinçlendirilmesinin önemine işaret etti. Kredi kartlarının kesinlikle bir borçlanma aracı olmadığını sadece nakit taşımamak için ekonomiye de katkısı olan bir ödeme amacı olduğunu ifade eden Özinal, halkın da bunu kabul etmesi gerektiğini, halkı bilinçlendirme anlamında kendilerine de görev düştüğünü söyledi. Özinal, "Bu bilinç olduğu takdirde bir sorun yaşamadan kart ödeme sektörünü daha da büyütmeye doğru adımlar atabiliriz" dedi. 
     Özinal, bazı kesimlerin de tepkisine neden olan kredi kartı faiz oranlarının, bankaların, para maliyetinin düşmesine paralel olarak düşürmeye devam ettiklerini söyledi. Faiz oranlarına kısıtlama getirilmesini çok doğru bulmadıklarını kaydeden Özinal, "Çünkü her bankanın maliyeti farklıdır. Kredi kartı risk olayı diğer ürünlerden daha farklı bir risk çeşididir. Dolayısıyla bankaların gerek maliyet açısından gerekse risk açısından değerlendirildiği zaman farklı faiz oranı uygulamaları son derece doğal" diye konuştu. Dünyanın hiçbir ülkesinde bir kredi kartıyla ilgili faiz kısıtlaması olmadığını savunan Özinal, "Dolayısıyla faizin sektör, piyasa koşulları tarafından belirlenmesi gerektiğini düşünüyoruz" dedi. 
     Özinal, birileri tarafından çok olumsuz bir olay olarak gösterilmek istenen kredi kartının gerekli önlemler alınması koşuluyla mümkün olduğu kadar teşvik edilmesi gerektiğini söyledi. BDDK Başkanı Tevfik Bilgin’in kredi kartı sektörünü "altın yumurtlayan bir tavuk" olarak nitelendirdiğini ifade eden Özinal, ülke ekonomisi için "altın yumurtlayan bu tavuğun" göz göre göre kesilmesinin doğru olmayacağını söyledi. Özinal, halkın da bilinçlendirilmesiyle sektörün geliştirilmesinin yararlı olacağını düşündüklerini kaydetti. 
     
     "BÜTÜN MÜŞTERİLERE KISITLAMA GETİRİLMESİ DOĞRU DEĞİL" 
     Sertaç Özinal, sorunlu kart sayısının son 5-6 yılda kümülatif olarak 570 bin civarında bulunduğunu anımsatarak, bunun aşağı yukarı 200 bin müşteriye denk geldiğini kaydetti. Kart kullanıcı sayısının ise 15 milyon civarında bulunduğuna dikkat çeken Özinal, "200 bin kişilik sorun yaşayan kitle nedeniyle geriye kalan 14 milyon 800 bin kişilik hiçbir sorun yaşamadan kart kullanan müşterilere de kısıtlama getirilmesi ne kadar doğru olur onu da tartışmak gerekiyor" diye konuştu. Kart kullanan müşterilerin yüzde 98-99’unun herhangi bir sorun yaşamadığına da işaret eden 
     Özinal, tüm portföyü içeren birtakım kısıtlamaların getirilmesinin tartışmaya açık olduğunu söyledi. 
     Özinal, bazı bankaların yıllık yüzde 170 civarında bileşik faiz uyguladığının hatırlatılması üzerine ise bu bankaların bankaların pazardaki payının yüzde 0.1 düzeyinde bulunduğunu ve sektörün tümünü temsil etmediğini belirtti. 
     Kredi kartında 2004 sonunda yüzde 24-25’e ulaşan bir taksit cirosu oluştuğunu ifade eden Özinal, mart ayından sonra gıda ve akaryakıt sektöründeki taksitlendirmenin kaldırılması ve azaltılmasıyla genel oranda bir azalış olduğunu söyledi. Özinal, son oranların yüzde 19 civarında olduğunu, geçen seneye göre nispi bir düşüş trendi olduğunu kaydetti. 
     Kredi kartıyla taksitlendirme konusunda yurtdışı örneklerini kesin olarak bilmediklerini, ancak taksitlendirme olayının çok fazla olmadığının görüldüğünü ifade eden Özinal, "Taksitlendirme olayı bize özgü birşey" diye konuştu. Özinal, eskiden kredi kartı yerine senet sisteminin uygulandığını anımsatarak, bunun da işyerleri açısından son derece operasyonel bir risk getirdiğine dikkat çekti. İşyerlerinin bu senetleri takip etmek ve müşterilerinden paralarını toplaması gerektiğine işaret eden Özinal, kredi kartlarının taksitli sistem içine girmesinin bu açıdan avantajlı olduğunu, ancak genel anlamda bir kontrol olmasında da yarar bulunduğunu kaydetti. 
     BKM Genel Müdürü Özinal, Banka Kartları ve Kredi Kartları Yasa Tasarısı Taslağı’yla ilgili olarak BDDK’nın girişimlerini olumlu bulduklarını belirtirken, "Fikir alışverişimiz oldu, kabul etmediğimiz belki birkaç nokta da kalmış olabilir ama genel olarak yapılan çalışmaları olumlu değerlendiriyoruz" diye konuştu. 
     
</TEXT>
</DOC>
