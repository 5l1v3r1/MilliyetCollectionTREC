<DOC>
<DOCNO> 356652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy15.html </URL>
<DATE> 2005/06/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Koç Hükümetimiz, yurtdışına çıkış harcını kaldırmayı amaçlıyor 
</HEADLINE>
<TEXT>

     Kültür ve Turizm Bakanı Atilla Koç, "2005 yılının ilk beş ayında Yunanistan’dan gelen turist sayısı, geçtiğimiz yılın aynı dönemine göre yaklaşık yüzde 40 yükselişle 209 bini aşmıştır" dedi. Koç, Türk turistlerin Yunanistan’a gitmesi önünde engel olarak gösterilen 50 dolarlık yurtdışına çıkış harcının, şartlar elverdiğinde tamamen kaldırılmasını amaçlandıklarını söyledi. 
     Bakan Koç, Türkiye ile Yunanistan arasındaki mevcut turizmi geliştirmek amacıyla 1999 yılında başlatılan Türk-Yunan Turizm Forumu’nun 6’ncısı kapsamında Sisam Adası’nda gerçekleştirilen toplantıda, iki ülke arasında işbirliğinin önemine değindi. 
     Koç, iki ülke Dış İşleri Bakanları’nın 30 Haziran 1999’da New York’ta vardıkları mutabakat uyarınca başlatılan diyalog süreci kapsamında sürdürülen forumun, Türkiye-Yunanistan ilişkilerinin turizm alanındaki gelişimine önemli katkı sağladığını söyledi. 
     Yunanistan’ın 2004 yılı rakamlarına göre Türkiye’ye en fazla sayıda turist gönderen ülkeler arasında 8. sırada yer aldığını belirten Koç, şöyle konuştu 
     "1999 yılında Türkiye’ye 147 bin Yunanlı ziyaretçi gelmiş iken, takip eden yıllarda bu rakam düzenli olarak artmıştır. 2004 yılında ise 485 bin 417’ye ulaşmıştır. Bu rakam, bir önceki yıla oranla yüzde 23.35’lik artışı simgelemektedir. 
     2005 yılının ilk beş ayında Yunanistan’dan Türkiye’ye gelen turist 
     sayısı, geçtiğimiz yılın aynı dönemine göre yaklaşık yüzde 40 yükselişle 209 bini aşmıştır. Buna karşın ülkemizden Yunanistan’a yönelik turist akışının aynı düzeyde olmadığını, çok daha düşük seviyelerde seyrettiğini üzülerek belirtmek isterim. Yunanistan hükümetinin, Türk vatandaşlarına günübirlik ziyaretlerde Avrupa Birliği ve Schengen mevzuatına uygun olarak, Ege Denizi’ndeki bazı Yunan adalarına 2000-2001 yılları yaz sezonu boyunca vizesiz giriş imkanı tanıyan pilot uygulamasıyla Türkiye’den Yunanistan’a girişlerde artış yaşanmıştır. Bu durum, bölgesel olarak Türk kıyıları ve bahse konu Yunan Adaları arasında ekonomik ilişkilere de canlılık getirmiştir." 
     
     YURTDIŞINA ÇIKIŞTA ÖDENEN HARÇLAR 
     Türk ekonomisinin geçmişte yaşadığı ağır sorunları geride bıraktığını ifade eden Kültür ve Turizm Bakanı Koç, yaşanan olumlu gelişmelerin etkisiyle yalnızca turist kabul eden değil, aynı zamanda dış ülkelere turist gönderen ülke konumuna geldiğini vurguladı. 
     Türk vatandaşlarından yurtdışına çıkışlarda alınan 50 dolarlık harcın iki ülke arasındaki turist akışı önünde önemli bir engel oluşturduğunun Yunanistan yetkililerince çeşitli platformlarda dile getirildiğini belirten Bakan Koç, şöyle devam etti 
     "Hükümetimizce çeşitli muafiyetler tanınarak kapsamı eskiye oranla çok daraltılmış olan bu harcın, şartlar elverdiğinde tamamen kaldırılmasının amaçlandığını bilgilerinize sunmak istiyorum. 
     Ekonomideki canlılık seyahat sektörünü de olumlu etkilemiştir. Bu gelişmeler ışığında, Türk turistlerin önündeki en önemli kısıtlama, bazı ülkelerin uyguladığı sıkı vize politikaları olarak görülmektedir." 
     
     YUNANİSTAN TURİZM BAKANI AVRAMOPOULOS 
     Yunanistan Turizm Bakanı Dimitris Avramopoulos da turizmin yalnızca ekonomik bir faaliyet değil, vatandaşların, halkların ve kültürlerin bir araya geldiği bir platform olduğunu söyledi. 
     Bakan Avramopoulos, iki ülke arasında daha geniş işbirliği alanı oluşturmak gerektiğinin altını çizerek, şöyle konuştu 
     "Dünyanın her tarafında seyahat eden insanlar, sorunlu bölgelere, gerilimin olduğu bölgelere gitmeyi tercih etmiyorlar. Kültürümüzü, tabiatımızı görmek için geliyorlar. Bu kapsamda işbirliğine ihtiyacımız var. Türkiye’nin turizmde başarılı olmasına en çok sevinen ülke, Yunanistan’dır. Forum kapsamında gerçekleştirecek işbirliğinin çok büyük önemi var. Bizim görevimiz bürokratik engelleri ortadan kaldırmaktır. Bu engeller, Türk ve Yunan halklarının buluşmasını engellemektedir." Avramopoulos, vize uygulamalarında kolaylık sağlamaya çalıştıklarını da belirterek, sözlerini şöyle sürdürdü 
     "2002 yılında çok giriş çıkışlı vizelerde iki kat artış olmuştur. 
     Vize uygulamasında kolaylık sağlamaya çalışıyoruz. Ancak bir talebim var, Kuzey Yunanistan’ı ziyaret edenlere gösterilen kolaylıkların, Ege Adalarını ziyaret edenler için de gösterilmesini talep ediyorum." Daha sonra, toplantıda katılan iki ülkenin temsilcileri, sektörde işbirliğinin geliştirilmesi konusundaki görüşlerini paylaştılar. 
     
</TEXT>
</DOC>
