<DOC>
<DOCNO> 380176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yazar/bila.html </URL>
<DATE> 2005/09/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Savunma harcaması şeffaf olmalı 
</HEADLINE>
<TEXT>

"Güçlü bir teftiş kurulumuz var" diyen Milli Savunma Bakanı Vecdi Gönül, "Bir yerde bir kuruş bile kamu parası varsa o denetlenmeli, onun harcanmasına ilişkin hesap verilmelidir" dedi 

Milli Savunma Bakanı Vecdi Gönül, Türk Silahlı Kuvvetleri TSK ve diğer güvenlik güçlerinin sadece silahlı teröristlerle değil, onlara destek veren belli bir dünya ile mücadele ettiğini belirtti. Gönül, asker ve polisin, silahlı mücadeleyi geçmişte olduğu gibi bugün ve gelecekte de kolaylıkla başarıya ulaştıracağına inandığını, ancak, mücadelenin bununla sınırlı olmadığını vurguladı. 

'Belli bir dünya var' 
Gönül, bakanlıkta yaptığımız görüşmede terörle mücadele konusunda şu değerlendirmeyi yaptı 
"Sorun PKK ile mücadeleyle sınırlı değil. TSK ve diğer güvenlik güçleri üç tane teröristle değil, onlara destek veren belli bir dünya ile mücadele ediyor. Terör örgütüne verilen dış destek önemli bir boyutu oluşturuyor. Benim İçişleri müsteşarlığımdan beri bu boyut vardı. 
Ne zaman PKK'yı sıkıştırsak, örgüt zayıflasa, pek çok ülkeden üzerimize gelirlerdi, baskı yapmaya çalışırlardı. Ne zaman PKK rahatlasa o zaman bu baskı kesilirdi. Söylemek istediğim, işin boyutu silahlı teröristle mücadele etmekten çok daha büyük ve önemlidir. Mücadele bu boyutlarda sürüyor. Kimse Türkiye'yi bölemez. Mücadelemizin temelini Cumhuriyet'in kuruluşundaki ideal ve fikirler oluşturuyor. Bundan kimse kuşku duyamaz." 

'Denetime açığız' 
Gönül, Avrupa Birliği sürecinde gündeme gelen tüm askeri harcamaların denetime açık olması konusunda gerekli yasal düzelmenin yapıldığını belirterek, şu bilgiyi verdi 
"Askeri harcamalar Sayıştay denetimine açık. Sadece Savunma Sanayii Fonu, bütçe dışında olduğu için farklı. Ancak fon da TBMM'nin talimat vermesi halinde Sayıştay tarafından denetlenebiliyor. Zaten bir yıl sonra fon, bütçeye dahil olacak ve dolayısıyla, özel talimat olmadan da Sayıştay denetimine açık olacak. Bu konuda bir sıkıntımız yok." 
Gönül, askeri harcamaların daha sıkı kurallara bağlı olduğunu, buna karşın Özel Harek t Binası'nda olduğu gibi, bazı kaçaklara da rastlandığını kaydetti ve denetimle ilgili şöyle konuştu 
"Askeri cenapta kurullar daha sıkı, denetimler daha sıkı. Harcamalar konusunda daha hassaslar. Ama burada da kaçaklar oluyor. Özel Harek t Binası'nda olduğu gibi. Bunu yakaladık, sözleşmeyi hemen feshettim ve konu şimdi yargıda biliyorsunuz. Güçlü bir teftiş kurulumuz var. Bu kurulda 153 subay müfettiş olarak görev yapıyor." 
Milli Savunma Bakanı, denetim anlayışını da şöyle açıkladı 
"Harcamaların şeffaf olması gerekir. Denetim dışı harcama kalmaması gerekir. Fransa'da bir derneğe bile kamu parası verilmişse gidip onun nasıl, nereye, ne amaçla harcandığı, veriliş amacına uygun harcanıp harcanmadığı denetlenir. Bizim denetim anlayışımız da budur. Bir yerde bir kuruş bile kamu parası varsa o denetlenmeli, onun harcanmasına ilişkin hesap verilmelidir." 

TSK ve SSM'nin gücü 
Gönül, Türk Silahlı Kuvvetleri ve Savunma Sanayii Müşteşarlığı'nın SSM kendi alanlarında dünyanın önde gelen kurumları olduğunu vurguladı. Gönül, TSK ve savunma sanayiinin güç ve kabiliyetinin uluslararası alanda boy ölçüşecek düzeyde olduğunu belirtirken, şu bilgileri aktardı 
"Savunma sanayimiz, kabiliyetlerini uluslararası alanda da kanıtlamıştır. Özgün olarak geliştirilen her ürünümüz ihraç edilmeye başlamıştır. Bu konuda şu örnekleri verebilirim 
ASELSAN kamu Hollanda'ya Kaideye Monteli Stinger sistemi, Pakistan'a askeri telsiz satışı, 
ROKETSAN kamu Birleşik Arap Emirlikleri'ne çok namlulu roketatar satışı, 
FNSS özel Birleşik Arap Emirlikleri ve Malezya'ya zırhlı araç satışı, 
YONCA-ONUK TERSANESİ özel Pakistan'a sahil güvenlik botu satışı, 
HAVELSAN kamu Güney Kore'ye hareketli pilot eğitim simülatörü satışı, 
OTOKAR özel Ortadoğu ülkelerine taktik tekerlekli zırhlı araç satışı. 

'Milli gemi, insansız hava aracı' GÖNÜL, savunma sanayiinde önümüzdeki 5 yıllık stratejinin saptandığını ve projelerin uygulanmasına geçildiğini de vurgulayarak, önümüzdeki dönemin hedeflerini şöyle açıkladı 
"Stratejik alanlarda Türk Silahlı Kuvvetleri'nin yeni sistem ihtiyaçları özgün geliştirme ile karşılanacaktır. Bu yaklaşımın ilk somut adımları, 2004 içinde başlatılan 'milli gemi projesi' ve 'insansız hava araçları geliştirme projesi' ve 'taarruz helikopterleri için görev bilgisayarı geliştirme projesi'yle atılmıştır." 
Gönül, milli bir tankın geliştirilmesi projesiyle ilgili olarak da şu bilgiyi verdi 
"Milli bir tankın geliştirilmesi için fizibilite çalışmalarını sürdürüyoruz. Projelerimizden biri de özgün geliştirmeyle milli bir tanka ulaşmaktır. Savunma sanayii teknolojimiz dünyayla rekabet edecek kadar yüksektir." 

'Keşif karakol gemisi' 
Gönül, Deniz Kuvetleri Komutanlığı ihtiyacı için geliştirilen projelerle ilgili olarak da şöyle konuştu 
"Deniz Kuvvetleri Komutanlığı'nın ihtiyacını karşılamak amacıyla, SSM'nin yürütmekte olduğu Denizaltı Savunma Harbi ve Keşif Karakol Gemisi Milgem tedarik projesinin modeline göre Milgem'in ilki olan prototip geminin tasarımı ve inşası azami yerli katkıyla, İstanbul Tersanesi Komutanlığı'nda yapılacaktır." 



</TEXT>
</DOC>
