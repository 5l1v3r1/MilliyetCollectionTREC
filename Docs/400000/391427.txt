<DOC>
<DOCNO> 391427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko56.html </URL>
<DATE> 2005/11/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bakan Yıldırım Sivil havacılık hayal edilemeyecek hızda büyüdü 
</HEADLINE>
<TEXT>

     Ulaştırma Bakanı Binali Yıldırım, Türkiye'de sivil havacılık sektörünün kimsenin hayal edemeyeceği oranda hızlı bir büyüme yaşadığını bildirdi. 
     Pegasus Havayolları, İstanbul'dan Adana'ya yaptığı seferle iç hat tarifeli uçuşlarına başladı. 
     Adana'da düzenlenen basın toplantısında konuşan Ulaştırma Bakanı Yıldırım, bölgesel havacılık projesinin Ağustos 2003'ten itibaren başladığını belirterek, ''Sloganımız herkes uçacak idi. Proje hedeflediğimiz noktaya ulaştı, hatta geçti bile'' dedi. 
     Şu anda da iyi gidildiğini anlatan Yıldırım, ''Türkiye'de sivil havacılık sektörü kimsenin hayal edemeyeceği oranda hızlı bir büyüme yaşadı'' dedi. 
     Projenin başlamasından bu yana Türk Hava Yolları'nın sektördeki pazar payının yüzde 100'den yüzde 74'e gerilediğini, bununla birlikte yolcu sayısının 2 milyon arttığını belirten Yıldırım, ''Demek ki bu proje THY'ye zarar getirmemiş, onların da yararına olmuş. Herkes pazardaki payını ve ömrünü, uygulayacağı işletme politikası ve hizmet anlayışıyla ortaya koyacaktır. Bunu iş edinenler, uzun soluklu görenler istikrarlı olacak, büyümeye devam edecekler'' diye konuştu. 
     İdare olarak görevlerinin, sektörde hizmet veren oyunculara eşit mesafede durarak, vatandaşa iyi hizmet verilip verilmediğini izlemek olduğunu kaydeden Yıldırım, ümitlerinin hiçbir müdahaleye gerek kalmadan herkesin işini gereğince yapması olduğunu vurguladı. 
     Sektörün büyümesinin bazı sorunları beraberinde getirdiğini dile getiren Yıldırım, sorunların hepsinin giderilebilecek sorunlar olduğunu ve tedbirlerini aldıklarını söyledi. 
     Bakan Yıldırım, ''İdareyle işletmeciler elbirliğiyle sorunları çok kolay çözebilir. İşletmeciler birbirine çelme takmadan bu ülke insanına hizmet etmelidir'' dedi. 
     
     ALİ SABANCI 
     Pegasus Havayolları Yönetim Kurulu Başkanı Ali Sabancı ise son 2 yılda sivil havacılık sektörünün yüzde , bu yılın 8 ayında ise yüzde 40 oranında büyüdüğünü belirterek, ''Bu büyüme kalıcı bir büyümedir. Güvenliği ön plana alan, satış ve pazarlamaya önem veren, bakıma yatırım kalemi olarak bakabilen ayakta kalacaktır'' diye konuştu. 
     Pegasus Havayolları Genel Müdürü Sertaç Haybat da, Pegasus Havayolları'nın emniyet ve güvenden ödün vermeyeceğini kaydederek, yenilikçi ve uygun fiyatlı, düşük maliyetli, kolay ve konforlu hizmet sunan, rahat ulaşılabilen, zamanında kalkan, yolcuya karşı güler yüzlü ve samimi olan bir havayolu şirketi olarak hizmet vermeye devam edeceklerini belirtti. 
     Haybat, İstanbul'da uçuş noktası olarak Sabiha Gökçen Havaalanı'nı seçmelerini ise ''Neden Sabiha Gökçen Çünkü 6-8 milyon nüfusa hizmet veriyor. Mükemmel altyapısı mevcut. Slot ve trafik sorunu yok'' diyerek açıkladı. 
     
</TEXT>
</DOC>
