<DOC>
<DOCNO> 380168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yasam/yas01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kök hücre mucizesi 
</HEADLINE>
<TEXT>


ABD'de, insandan alınan kök hücreler zerk edilerek kısmen felçli denek hayvanlarının hasara uğramış omurilikleri tedavi edildi 


Tıp bilimi, kök hücre araştırmalarında mucizevi bir başarıya daha imza attı. 
Amerikan Bilimler Akademisi'nin yıllığında yayımlanan makaleye göre, Kaliforniya Üniversitesi bilim adamları, insan kök hücreleri zerk ederek kısmen felçli denek hayvanlarının hasarlı omuriliğini tedavi ettiler. 

4 ayda iyileştiler 
Makalede, omuriliğin hasarlı bölgesinde yeni nöronlar oluşmasını sağlayan insan kök hücrelerinin, sinir liflerini koruyan 'miyelin'i meydana getiren 'oligodentrosit' adlı hücrelerin de ortaya çıkmasını sağladığı belirtildi. 'Miyelin'in, sinirler arasında elektrik sinyallerinin iletilmesinde önemli rol oynadığı da kaydedildi. 
Bu deneylerde, merkezi sinir sistemi hücrelerini oluşturan cenin kök hücrelerini kullanan bilim adamlarının, denek hayvanlarının omuriliklerine zarar verdikten 9 gün sonra, yarı yarıya felç hayvanlara insan kök hücrelerini şırınga ettiği belirtildi. 
Tedavi edilmeyen ya da farklı kök hücreler şırınga edilen hayvanlar iyileşme kaydedemezken, cenin kök hücresi verilen fareler 4 ayda iyileşip normal şekilde yürüyebildi. Doktorlar, bunun insanda denenebilmesi için daha çok deney ve araştırma yapılması gerektiğini vurguladı. 




</TEXT>
</DOC>
