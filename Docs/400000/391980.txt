<DOC>
<DOCNO> 391980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy02.html </URL>
<DATE> 2005/11/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Başbakan Erdoğan'ın Kasım ayı programı yoğun... 
</HEADLINE>
<TEXT>

     Başbakan Recep Tayyip Erdoğan’ın Kasım ayı programı yoğun geçecek. 
     Alınan bilgiye göre, Başbakan Erdoğan, Kasım ayının ilk haftasında Almanya’nın Köln kentine gidecek. 6 Kasım’da planlanan ziyarette, Erdoğan, Almanya Türk Demokratlar Birliği Genel Merkez Binası’nın açılışını gerçekleştirecek. 
     Başbakan Erdoğan, 12-14 Kasım tarihlerinde Bahreyn ve Katar’a gerçekleştireceği resmi ziyaretlerde Türkiye’ye yatırım çağrısında bulunacak. 
     Kalabalık iş adamı heyetiyle bu ülkeleri ziyaret edecek olan Erdoğan’ın, 15 Kasım’da Danimarka’nın başkenti Kopenhag’da yapılacak NATO Parlamenterler Asamblesi Genel Kurulu’na katılması bekleniyor. 
     
     MAVİ AKIM VE MEDENİYETLER İTTİFAKI 
     Başbakan Erdoğan, 17 Kasım’da Rusya Devlet Başkanı Vladimir Putin ile İtalya Başbakanı Silvio Berlusconi’nin de katılımının beklendiği Mavi Akım Projesi’nin resmi açılışına katılacak. 
     Erdoğan, Kasım ayının son haftasında ise İspanya’ya gidecek. 26-28 Kasım tarihleri arasında Medeniyetler İttifakı Projesi kapsamında bu ülkeye gidecek olan Başbakan Erdoğan, İspanya Başbakanı Jose Luis Rodriguez Zapatero ile bir araya gelecek. 
     Türkiye ve İspanya, dinler arasında küresel bir uzlaşma sağlamak için, Birleşmiş Milletler BM desteğinde bir ’Medeniyetler İttifakı" girişimi başlatmıştı. Bu çerçevede, BM Genel Sekreteri Kofi Annan, bir süre önce "Medeniyet İttifakı" için Müslüman ülkeler adına Türkiye’yi, Hıristiyan alemi adına da İspanya Başbakanı Zapatero’yu görevlendirmişti. 
     Dinler arası küresel uzlaşmanın hedeflendiği proje çerçevesinde iki lider bir araya gelirken, oluşturulan "akil adamlar" grubunun da BM’ye sunulmak üzere yıl sonuna kadar bir rapor hazırlaması bekleniyor. 
     
</TEXT>
</DOC>
