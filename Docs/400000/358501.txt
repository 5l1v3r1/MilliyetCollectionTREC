<DOC>
<DOCNO> 358501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/gun04.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz şöleni bu yıl sokağa taşınıyor 
</HEADLINE>
<TEXT>


12. Uluslararası İstanbul Caz Festivali'nin açılışı, Ortaköy Esma Sultan Yalısı'ndaki törenle yapıldı. 400 müzisyen ve 40 grubu ağırlayacak olan festivalde sokak konserleri de yer alacak 

Aslı Onat 

Bu yıl 12'ncisi düzenlenen Uluslararası İstanbul Caz Festivali, Esma Sultan Yalısı'ndaki törenle açılışını yaptı. Törende Muvaffak "Maffy" Falay'a da Yaşam Boyu Başarı Ödülü verildi. Törene iş ve sanat dünyasından çok sayıda davetli katıldı. Davetliler arasında Attila Dorsay, Sevin Okyay, İlhan Erşahin, İzzet Öz, Yekta Kara ve İnci Asena da vardı. 
Festival açılışında konuştuğumuz İstanbul Kültür ve Sanat Vakfı Yönetim Kurulu Başkanı Şakir Eczacıbaşı, 12. Uluslararası Caz Festivali için şunları söyledi "Caz Festivali bu yıl yaklaşık 40 grubu ve 400 müzisyeni ağırlıyor. Festival ile sadece ünlü müzisyenleri sanatseverlerle buluşturmayı değil, İstanbul'daki kimi özel mek nları kullanmayı ve tanıtmayı da önemsiyoruz. Bu yıl sokak konserleri de oldukça yoğun. İstiklal Caddesi dışında Kadıköy'deki Bahariye Caddesi ve Beyoğlu'ndaki Fransız Sokağı'nda da konserler gerçekleştirilecek." 

Muvaffak 'Maffy' Falay'a Yaşam Boyu Başarı Ödülü Türk müziği ile cazı birleştirdi 

Türkiye'nin, ünü ülke sınırları dışına çıkmış ilk solo caz sanatçısı olan Muvaffak "Maffy" Falay, 1960 yılında Almanya'ya gitti ve burada Kurt Edelhagen Orkestrası ile çaldı. "Maffy" Falay, daha sonra Quincy Jones, Bernt Rosengren ve Don Cherry gibi sanatçılarla çalışma imk nı bulduğu ve "Swedish Radio Jazz Group"a kabul edildiği İsveç'e taşındı. 1970 yılında Dizzy Gillespie Reunion Orchestra'ya katılan sanatçı, grubu Sevda ile geleneksel Türk müziğini caz müziğiyle birleştirmeyi denedi. 


Teşekkür plaketi 


Açlışta Muvaffak Falay, Neşet Ruacan yönetimindeki TRT Hafif Müzik ve Caz Orkestrası'na ilk parçada eşlik etti. Ayten Alpman ve Durul Gence de gecede sahne aldı. Törende Caz Festivali'nin sponsorlarına teşekkür plaketleri verildi. Milliyet Sanat dergisinin plaketini derginin editörlerinden Filiz Aygündüz, Milliyet gazetesinin plaketini de Milliyet Reklam Koordinatörü Funda Tuncer Sıdalı aldı. 

Sürpriz konuk 

12'ncisi düzenlenen İstanbul Caz Festivali'nin Esma Sultan Yalısı'ndaki açılış töreninin davetlileri arasındaki sürpriz isim, hastalığından bu yana ilk kez bir davete katılan Duygu Asena oldu. 


</TEXT>
</DOC>
