<DOC>
<DOCNO> 386765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur30.html </URL>
<DATE> 2005/10/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sözleşmeli öğretmen kadrosu.. Boş kalan 4 bine yeniden atama yapıldı 
</HEADLINE>
<TEXT>

     Milli Eğitim Bakanlığı’nın MEB 20 bin sözleşmeli öğretmenlik kadrosundan boş kalan 4 binine yeniden atama yapıldı. 
     MEB’den yapılan yazılı açıklamaya göre, 20 bin sözleşmeli öğretmenlik kadrosuna 9 Eylül 2005 günü yapılan görevlendirme sonucunda, görevine başlamayan veya başka nedenlerle sözleşme imzalamayanlar olması nedeniyle 4 bin kadro boş kaldı. 
     MEB, Bilgisayar, Fen Bilgisi, Türkçe, Sınıf Öğretmenliği ve İlköğretim Matematik branşlarında, söz konusu 4 bin kadroya, daha önce başvuruları alınan ve sırada bekleyen adaylar arasından, puan üstünlüğüne göre görevlendirme yaptı. 
     Görevlendirme sonuçları MEB’in http personel.meb.gov.tr internet adresinde duyuruldu. 
     Görevlendirilen öğretmenler, 20 Ekim Perşembe günü mesai saati bitimine kadar, görevlendirildikleri okulun bulunduğu milli eğitim müdürlüklerine başvurarak sözleşme imzalayacaklar. 
     
</TEXT>
</DOC>
