<DOC>
<DOCNO> 381769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/siyaset/siy02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Komisyon kurulabilir 
</HEADLINE>
<TEXT>


UTKU ÇAKIRÖZER Ankara 


İstanbul'da düzenlenen Ermeni Konferansı'nın yankıları sürerken, TBMM Başkanı Bülent Arınç, Türkiye ile Ermenistan arasında, soykırım iddialarını araştıracak bir komisyon kurulması yönünde adımlar atılabileceğini söyledi. 
Manisa'da dün açılışlara katılan Arınç, Başbakan Recep Tayyip Erdoğan ile Ermenistan Devlet Başkanı Robert Koçaryan arasında gerçekleşen mektup değişimini anımsattı. "Önümüzdeki günlerde, haftalarda belki bir ortak komisyonun kurulması konusunda da adımlar atılacak" diyen Arınç'ın bu sözleri, Ankara diplomasini hareketlendirdi. 

"Temenni olabilir" 
Dışişleri kaynakları, Erdoğan'ın ortak komisyon önerisini reddetmeyen Koçaryan'ın siyasi ilişkilerde normalleşmeyi içeren bir yapı önerdiğini belirterek, "Öneriler masada. Taraflar arasında gidip gelen mesajlar vardır. Gerek Tiflis Büyükelçiliği aracılığıyla gerekse iki ülke diplomatları arasındaki teknik görüşmelerde tüm meseleleri konuşuyor. Ama ortak komisyon kurulma kararı alındığı bilgisi bizde yok. Arınç'ın bu cümleleri tahminlerinin ve temennilerinin bir işareti olabilir" dedi. 



</TEXT>
</DOC>
