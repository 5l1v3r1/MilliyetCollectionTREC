<DOC>
<DOCNO> 351306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo13.html </URL>
<DATE> 2005/06/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Diyarbakırspor, Hüseyin Kalpar ile anlaştı... 
</HEADLINE>
<TEXT>

     Diyarbakırspor, teknik direktör Hüseyin Kalpar ile 2 yıllık sözleşme imzaladı. 
     Diyarbakırspor Kulübü Başkanı Abdullah Akyıl, kulüp binasında düzenlediği basın toplantısında, dün yapılan kongre sonucunda yönetime seçildiklerini belirterek, zaman yitirmemek için transfer çalışmalarına acilen başladıklarını söyledi. 
     Teknik direktör Hüseyin Kalpar ile 2 yıllık sözleşme yaptıklarını ifade eden Akyıl, transfer çalışmaları için kendisinin de içinde yer aldığı 5 kişilik transfer komitesi oluşturduklarını söyledi. 
     Komitenin yarından itibaren İstanbul'da transfer görüşmelerine başlayacağını ifade eden Akyıl, şunları söyledi 
     ''Bütçemizin durumu belli. Bu nedenle transfere büyük para harcamayacağız. Ama yine de flaş tansferlere imza atacağız. İyi bir ekip oluşturmayı hedefliyoruz. Gelecek hafta transferlerimizi açıklayacağız. Yönetimin ve teknik direktörün temasta olduğu futbolcular var. Bu isimleri komite olarak değerlendirip son kararı vereceğiz. 
     Transfer çalışmalarının ardından 28 Haziran'da Kızılcahamam'da kampa gireceğiz, 30-31 Temmuz'da da BJK İnönü Stadı'nda yapılacak Cumhuriyet Kupası'na katılacağız. 
     
     ''DEVLET YA DA DÜZEN TAKIMI DEĞİLİZ'' 
     Takımın kalıcı gelirlere sahip olması ve tesisleşmesine büyük önem vereceklerini ifade eden Akyıl, kulübün yaklaşık 3.5 trilyon lira borcu bulunduğunu kaydetti. 
     Akyıl, son dönemlerde Diyarbakırspor aleyhinde çeşitli söylentilerin çıktığını ve bunun da hem kulüp hem de Diyarbakır'a büyük zarar verdiğini dile getirerek, şöyle konuştu 
     ''Bu kötü imajı yıkmak istiyoruz. Diyarbakırspor, devletin yada düzen takımı değildir. Herhangi bir partinin takımı da değildir. Bu nedenle kulüp yöneticilerini parti yönetimlerinde olmayan kişilerden oluşturduk. Diyarbakırspor, Türkiye'nin takımıdır. 
     Altyapıya büyük önem vereceğiz. Diyarbakırspor'da bölgeden en azından birkaç futbolcunun oynaması gerekir. Bu anlamda Gençlerbirliği ve Gaziantepspor'u örnek alacağız. Galatasaray'ın eski teknik Gheorghe direktörü Hagi'yi takdir ediyoruz. En azından 2-3 tane genç yetiştirdi.'' Dünkü kongrede bir gazeteciye yapılan saldırıyı kınadıklarını belirten Akyıl, ''Bizden kaynaklanan bir durum değildir. Olaya çok üzüldük. Saldırıyı şiddetle kınıyoruz'' dedi. 
     
</TEXT>
</DOC>
