<DOC>
<DOCNO> 358923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun40.html </URL>
<DATE> 2005/07/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Londralılar saldırıyı büyük bir soğukkanlılık ve cesaretle karşıladı 
</HEADLINE>
<TEXT>

     Londra Belediye Başkanı Ken Livingstone, Londra halkının bu sabah düzenlenen bombalı saldırıları ''büyük bir soğukkanlılık ve cesaret'' ile karşıladığını söyledi. 
     Yazılı açıklama yapan Livingstone, Metropolitan Polis Teşkilatı'nın saldırılar karşısında takındığı ''profesyonel tutumu'' övdü. 
     Livingstone, saldırının düzenlenmesinden bu yana ''büyük bir fedakarlık'' gösteren itfaiye ve sağlık görevlilerine de şükranlarını sundu. 
     Ölen ve yaralananların ailelerine sabır dileyen Livingstone, polisin ve ambulans görevlilerinin gereken bütün çalışmaları ''büyük bir özveriyle'' sürdürdüklerini bildirdi ve halktan ''sakin olmalarını'' istedi. 
     Halka, ''polise yardımcı olması'' çağrısında bulunan Livingstone, vatandaşlardan, gerekli olmadıkça evlerinden çıkmamalarını ve şüpheli gördükleri her şeyi polise ihbar etmelerini istedi. 
     ''Teröristlerin hiçbir ayrım gözetmeksizin masum Londralıları hedef aldıklarını'' belirten Londra Belediye Başkanı, bütün dini ve etnik gruplara ''birbirlerine destek olmaları'' çağrısında bulundu. 
     
</TEXT>
</DOC>
