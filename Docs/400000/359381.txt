<DOC>
<DOCNO> 359381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy25.html </URL>
<DATE> 2005/07/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Aksu 2005'te 65 terörist ölü, 43 terörist sağ olarak ele geçirildi 
</HEADLINE>
<TEXT>

     İçişleri Bakanı Adulkadir Aksu, yılbaşından Mayıs 2005 tarihine kadar ise 65 teröristin ölü, 43 teröristin sağ olarak ele geçirildiğini, 41 teröristin ise teslim olmasının sağlandığını bildirdi. 
     Aksu, CHP Kırklareli Milletvekili Mehmet Kesimoğlu’nun soru önergesini yanıtladı. 
     PKK KONGRA-GEL terör örgütünün 1 Haziran 2004 tarihinde "şiddet eylemlerini artırma" kararı aldığı bilgisinin hem istihbarat birimlerince tespit edildiğini hem de örgütün basın-yayın organlarında yer verildiğini hatırlatan Aksu, bu bağlamda, sözü edilen terör örgütünün yapacağı şiddet eylemlerine karşı Türkiye genelinde tüm güvenlik birimlerinin istihbari ve operasyonel çalışmalarının aralıksız olarak sürdürülmekte olduğunu belirtti. 
     İçişleri Bakanı Aksu, şunları kaydetti 
     "Terör örgütünün yurt dışı kamplarında eğitim görüp, Mersin ilimizde eylem hazırlığında bulunan biri bayan olmak üzere iki örgüt mensubu 3 Mayıs 2005 tarihinde yakalanmış ve adalete teslim edilmiştir. 
     Ülke genelinde meydana gelen olaylarda, toplam 10 adet patlayıcı madde güvenlik güçlerimizin gayretli çalışmaları sonucu patlamadan etkisiz hale getirilmiştir. 
     Terör örgütünün eylem girişimlerinin engellenmesi amacıyla ülke genelinde güvenlik güçlerimizce gerçekleştirilen istihbari ve operasyonel çalışmalar neticesinde 2004 yılında 99 terörist ölü olarak, 139 terörist sağ olarak ele geçirilmiş, 130 teröristin ise teslim olması sağlanmıştır. Mayıs 2005 tarihine kadar ise 65 terörist ölü olarak, 43 terörist sağ olarak ele geçirilmiş, 41 teröristin ise teslim olması sağlanmıştır." 
     
</TEXT>
</DOC>
