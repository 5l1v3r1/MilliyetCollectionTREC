<DOC>
<DOCNO> 361966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/axspo05.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Coulthard rüzg rı 
</HEADLINE>
<TEXT>


Formula 1'de yarıştığı aracıyla Avrupa Kıtası'ndan Asya'ya geçen İskoç pilot, İstanbul'a, asfalta bıraktığı tekerlek izleriyle imzasını attı. Tarihi Dolmabahçe'nin atmosferi Red Bull'un motor sesleriyle çınladı 


Formula 1'in tecrübeli isimlerinden olan David Coulthard, iki kıta arasında müthiş bir şova imza attı. 
F1 aracıyla Boğaz Köprüsü üzerinden Avrupa'dan Asya'ya geçiş yapan Red Bull Racing takımı pilotu David Coulthard, büyük bir onur yaşadığını söyledi. 
Dolmabahçe'den Yıldız yokuşunu tırmanarak, iki kıta arasında ilk kez F1 aracıyla geçiş yapan Coulthard, maksimum 120 kilometreye ulaştı. Asya girişinde birkaç kez spin atarak kendisini izleyenleri selamlayan İskoç pilot, asfaltın üstüne bıraktığı tekerlek izleriyle müthiş görüntüler oluşturdu. 
Yolların yeterince düzgün olmaması nedeniyle fazla sürat yapamayan Coulthard, hızlı olmamasına rağmen Beşiktaş Barboros Bulvarı'ndan Asya tarafındaki gişeleri yaklaşık bir dakikada kat etti. 
Türk Bayrağı kaldırılarak start alan David Coulthard, Dolmabahçe Sarayı'nı tarihinde ilk defa formula aracının motor sesleriyle inletti. 

'Büyük onurdu' 

David Coulthard, İstanbul'da dün yaptığı gösterinin kendisi için önemli olduğunu söyleyerek, "İlgiden memnun kaldım" dedi 

Asya'dan Avrupa'ya geçişi tamamladıktan sonra Dolmabahçe Sarayı'nda basın toplantısı düzenleyen David Coulthard, "İstanbul'da bulunmak ve iki kıta arasını Formula 1 aracımla geçmek benim için çok büyük bir onurdu" dedi. 
İstanbul'da çok güzel bir misafirperverlik gördüğünü ifade eden Coulhart, "Şehrin tanıtımına bu organizasyon da önemli bir katkı yapacaktır. İnsanların yollarda bana olan ilgisi çok güzeldi" açıklamasını yaptı. 21 Ağustos'ta İstanbul'da yapılacak Grand Prix'ye de değinen İskoç pilot, "Speed Park, şimdiye kadar gördüğüm en iyi pistlerden birisiydi. Pistte yarış saat yönünün tersine yapılacak. Bu çok daha fazla çalışmamız gerektiği anlamına geliyor. Daha iyi hazırlanmamız lazım" dedi. 

Speed Parkı turladı 
Porsche Cayenne ile önceki gün Speed Park Pisti'nde tur atan tecrübeli pilot, "Gerçekten bizim takvimimizdeki en zorlayıcı pistlerden birisi. Muazzam bir pist olacağını düşünüyorum ve sabırsızlıkla bekliyorum" diye konuştu. 

Coulthard kimdir 
İskoç pilot kariyerine 1982 yılında başladı. Carttaki başarısından sonra Williams Renault'un test takımında yer aldı. Daha sonra Hakkinen ile birlikte McLaren Mercedes'le Formula 1 Pistleri'nde boy gösterdi. Kariyerine 13 grand prix zaferi yaşayan Couldhard, 60'ın üzerinde de podyum başarısı elde etti. Formula 1'in ciddi ve inatçı yıldızı olarak bilinen 34 yaşındaki Coulthard, golf, bisiklet ve yat sporlarıyla da hobi olarak ilgileniyor. Formula 1'e yeni giren Red Bull'da yarışıyor. 

Yolların azizliğine uğradı 

İstanbul yollarının düzgün olmaması David Coulthard'ın başına bela oldu. Fazla süratli gidemeyen Coulthard, maksimum 120 kilometre hızla gittiği için moturunun yanmasına engel olamadı. Yavaş gideceği hesaplanarak motorun olduğu bölüme buz kalıbı konmasına rağmen, gerekli hızı yapamayan İskoç pilot, aracının motorunu yaktı. 



Red Bull'dan büyük jest 


Red Bull Racing Takımı 21 Ağustos'taki Türkiye Grand Prix'inde yarışıcak iki aracına Türkiye'nin tanıtımına katkıda bulunmak için lale dizaynlı "Turkey" logosuyla yarışacak. Dünyada birçok ülkede canlı takip edilecek bu yarışta Red Bull ekibinin Türkiye logosuyla yarışması, ülke turizmi ve tanıtımı açısından da önemli bir katkı sağlayacak. 

Coulthard tam bir Braveheart 

ÇAĞNUR HATİPOĞLU 

RedBull'un tecrübeli pilotu David Coulthard'ın Dolmabahçe'den yola çıkarak Boğaz Köprüsü'nü geçişini izlemek için sabahın erken saatlerinde sarayda hazır bulundum. Dolmabahçe Sarayı'nda basın mensubu olarak benden başka bu kadar erken gelen yok diyerek kendimi yalnız hissetmeye başlamışken etrafta televizyonda canlı yayın yapacak yayın ekibini görünce yalnız olmadığıma sevindim. Havanın sıcaklığı ile heyecanım git gide artmaya başlamıştı. Her zaman yemek konusunda taviz vermeyen ben açık büfe kahvaltıyı bile önemsemeyerek kafamın üzerinde uçuşan helikopterleri izledim. Tepemdeki dönen helikopterle geleceğini düşündüğüm Coulthard'ı birden dev ekranda karşımda gördüm. Coulthard escort eşliğinde otelden gelmiş benim gökyüzünü taramam boşa çıkmıştı. Kendisi soğuk ve mesafeli diye bilinen İskoçya vatandaşı olmasının aksine sıcak ve samimi pozlar vermesi o köşeli ve asık yüzünü başka bir kişiliğe çevirmişti. Sonunda en heyacanlı bölüme gelmiştik. RedBull logolu örtü kaldırılmış, üzerinde Türkiye ve lale logolu o muhteşem F1 aracı ve Coulthard karşımda belirmişti, fakat ne yazık ki aramızdaki paravan büyük bir engeldi. Ülkemizde 21 Ağustos'ta yapılacak Formula 1 yarışında Türkiye logolu F1 aracı ile yarışacak olan Coulthard, aracının başında start öncesi ısınmaya başlamış, ben ise görüntülerini alabilmek ve Coulthard'ı yakından görebilmek için yanımdaki iki minik izleyici ve anneleri ile itişip kakışıyordum. Tartışmam sona ermiş Coulthard'ın altındaki araç herkesi sesiyle etkisi altına almıştı. Hızla önümden geçen F1 aracının ardından bakakalmıştım. Heyecandan yanımdaki miniklerin ayaklarını ezmiş olmam da cabası... Coulthard Dolmabahçe'den start alarak Boğaz Köprüsü'ne doğru yol aldı ve köprü bitiminde iki tur spin atarak geri döndü. Biz sarayda dev ekranda izlerken birden o müthiş gürültüyü tekrar duyduk. Start alanına varan F1 aracı havanın ve ülkemiz insanının sıcaklığına dayanamamıştı. Dumanlar içinde start noktasına dönen Coulthard, bizim caddelerin o güzel yollarında yavaş kullanmadan dolayı motor yakmıştı. Ama Coulthard o soğukkanlılığıyla bir kez daha F1'de cesur yürek olduğunu bizlere ispatladı. 


</TEXT>
</DOC>
