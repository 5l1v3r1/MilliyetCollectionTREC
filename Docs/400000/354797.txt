<DOC>
<DOCNO> 354797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy27.html </URL>
<DATE> 2005/06/23/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Tüzmen "Türkiye için zor dönem geride kalmıştır" 
</HEADLINE>
<TEXT>

     Devlet Bakanı Kürşad Tüzmen, "Türkiye için zor dönem artık geride kalmıştır, şimdi çok daha rahat ve huzurlu günlere doğru gideceğiz" dedi. 
     Tüzmen, Gaziantep’te inşa edilen Doğumevi Kavşağı’nın hizmete açılması dolayısıyla düzenlenen törende yaptığı konuşmada, enflasyon ve hayat pahalılığının artık Türkiye için sorun olmaktan çıktığını vurguladı. 
     Türkiye’nin şimdilerdeki en önemli sorununun işsizlik olduğunu ve hükümet olarak bu sorunun çözümü için mücadele verdiklerini belirten Tüzmen, şunları anlattı 
     "İşsizlikle mücadele için yeni yatırımlar lazım. Özelleştirme uygulamaları ve diğer çalışmalarımızla ülkemize yabancı sermaye çekmeye, yatırımları artırmaya çalışıyoruz. Şimdi biz bu aşamadayız. 
     Yeni iş alanları da açılmış durumda, ama bizim nüfusumuz genç, işgücü piyasamıza hergün eklenen insanların sayısı çok fazla. Yatırımları artırarak işsizimize iş bulma çabasındayız, bu sorunu çözmenin başka yolu yok." Türkiye’ye yabancı sermaye girişinde önemli artış yaşandığına dikkati çeken Tüzmen, yerli ve yabancı sermayenin bir ülkede yatırım yapması için gerekli öncelikli koşulun istikrar olduğunu vurguladı. 
     Tüzmen, hükümetleri döneminde Türkiye’de istikrarın sağlandığını ifade ederek, konuşmasını şöyle sürdürdü 
     "Yatırım için en önemli şey istikrardır. Türkiye’de eskiden istikrar diye bir şey yoktu. Bugün istikrarlı bir hükümet olduğu için Türkiye’ye dünya uzun vadeli krediler verilmeye başlandı. Geldiğimiz bu noktada, Türkiye için zor olan dönem artık geride kalmıştır, şimdi çok daha rahat ve huzurlu günlere gideceğiz." Tüzmen, yapamayacakları işler için söz vermediklerini, verdikleri sözleri yerine getirdiklerini ifade ederek, "İşsizlik konusunda da bize güvenin, bize inanın. Zaten verdiğimiz sözleri yerine getiremezsek gelip sizden oy isteyemeyiz. Şimdi işsizlik sorununun üzerine çökeceğiz" diye konuştu. 
     
</TEXT>
</DOC>
