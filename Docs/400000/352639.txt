<DOC>
<DOCNO> 352639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo24.html </URL>
<DATE> 2005/06/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ribery gitti, Cimbom 10 milyon Euro alabilir .. 
</HEADLINE>
<TEXT>

     Galatasaray’da Fransız futbolcu Frank Ribery’nin Olympique Marsilya ile dün 4 yıllık sözleşme imzalamasıyla ilgili gelişmeler sürerken, kulüp yönetim kurulu üyesi Mehmet Helvacı, futbolcunun, menajeri olduğunu iddia eden kişiler tarafından yönlendirildiğini ve suiistimal edildiğini düşündüklerini söyledi. 
     Helvacı, gazetecilerin neden Başkan Canaydın'ın değilde kendisinin bu açıklamayı yaptığı yönündeki soruyu da yanıt verdi. Sorunun yersiz olduğunu savunan Helvacı, "Bu bir uzmanlık alanıdır ve ben de konuya hakim bir hukukçuyum" dedi. 
     Helvacı, konuyla ilgili hukuki açından bilgi vermek amacıyla Florya Metin Oktay Tesisleri’nde düzenlediği basın toplantısında, Galatasaray olarak bu gelişmelerden dolayı futbolcuyu sorumlu tutmadıklarını ifade ederek, futbolcunun, menajeri olduğunu iddia eden Bruno Heiderscheid tarafından yönlendirildiğini belirtti. 
     Ribery konusunda ellerindeki bilginin, futbolcunun bu durumdan haberdar olmadığı şeklinde olduğunu kaydeden Mehmet Helvacı, "Biz Ribery’i geri getirmek için elimizden gelen her şeyi yapacağız. Asıl hedefimiz onun burada futbol oynamasını sağlamak. Ama kendisi Galatasaray’da oynamak istemediğini söylerse, yapacak bir şey yok. 
     Galatasaray’ı istemeyeni biz de istemeyiz. Ama biz buna inanmıyoruz. 
     Ribery, Galatasaray’da oynamak istemediğini söylerse bunun bedeline Olympique Marsilya kulübü, Ribery’nin avukatı ve menajerini söyleyen kişi ödeyecektir" diye konuştu. 
     

     
</TEXT>
</DOC>
