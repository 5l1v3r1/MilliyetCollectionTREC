<DOC>
<DOCNO> 394216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas01.html </URL>
<DATE> 2005/11/11/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Amerikalı bir profesör, Bin Laden'in yazılarını derledi 
</HEADLINE>
<TEXT>

     Amerikalı bir profesör, El Kaide örgütünün lideri Usame Bin Ladin'in yazılarını derledi. 
     Herald Sun gazetesinde yer alan habere göre, İslam konusunda uzman, Duke Üniversitesi din profesörü Bruce Lawrence, Bin Ladin'in yazılarından oluşan ayrıntılı ve açıklayıcı derleme çalışmasına ''Dünyaya Mesajlar Usame Bin Ladin'in Sözleri'' başlığını verdi. 
     Lawrence, derleme çalışmasının, Bin Ladin'in batıda algılandığının aksine diğerlerinin inançlarına karşı koyma konusunda büyük yeteneğe sahip olduğunu gösterdiğini belirterek, ''Bin Ladin için her şey dinle ilgili'' dedi. 
     Bin Ladin'in bazı mektuplarına ulaşılamadığını ve Arapça'dan İngilizce'ye yapılan önceki çevirilerde hatalar olduğunu belirten Lawrence, ''El Kaide liderinin, Kuran-ı Kerim'in anlamını ustalıkla saptırmasının, onun radikal İslam'ına hizmet ettiğini'' söyledi. 
     Lawrence, Bin Ladin'in yazılarında sıklıkla değindiği İsrail-Filistin sorununu, genellikle ''ABD'nin liderliğinde Müslümanlara saldırı'' bağlamında ele aldığını ifade ederek, El Kaide liderinin sık sık değindiği diğer konunun, onun sözleriyle ''Hıristiyan batının Irak'a yönelik zulmü'' olduğunu belirtti. 
     Bruce Lawrence, ''Tüm bu mektupların hepsini birden okuduğunuzda sizi gerçekten etkileyen şey, Bin Ladin'in Irak konusunda ne kadar saplantılı olduğunu göstermeleridir. Bin Ladin, Irak'ın devrik Devlet Başkanı Saddam Hüseyin'den mektuplarında belki de iki kez bahsederek, onu tamamen göz ardı ediyor'' dedi. 
     Lawrence, ''Bu adam bir terörist ve korkunç şeyler yaptı ve iyi nedenlerden herkesin bir numaralı düşmanı. Ancak, neyle savaştığımızı anlamadan yürekler ve akılların savaşını kazanabilir miyiz '' diye konuştu. 
     Verso Books tarafından yayımlanacak derlemenin, gelecek hafta piyasa çıkması planlanıyor. 
     
</TEXT>
</DOC>
