<DOC>
<DOCNO> 362833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur21.html </URL>
<DATE> 2005/07/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Faciaya kıl payı Kapalı kasada taşınan 33 kadın işçi ölümden döndü 
</HEADLINE>
<TEXT>

     Fatih KARAÇALI DHA 

      ADANA’da Sasu Su Ürünleri Fabrikası’nda çalışan 33 kadın işçi, servis otobüsü yerine bindirildikleri kapalı kasa kamyonette havasız kalınca ölümden döndü. Kırmızı ışıkta duran kamyonetin kasasını yumruklayan işçiler, yaya geçidinden geçerken sesleri duyan vatandaşların ihbarı üzerine kurtarıldı. 
     Karataş Yolu’ndaki Sasu Su Ürünleri Fabrikası’nda çalışan işçiler, mesai bitiminde servis otobüsü yerine daha ucuz olduğu için kamyonetle evlerine gönderildi. 31 yaşındaki Serdal Yılmaz yönetimindeki 01 BZ 174 plakalı kapalı kamyonetle yola çıkan 33 kadın işçi, yaklaşık 40 dereceyi bulan sıcakta yolculuk yaparken bunaldı. İhraç edilmek üzere işlenmiş kutular içindeki kurbağalarla aynı yerde yolculuk yapan işçiler bir süre sonra havasız kalıp fenalaşmaya başladı. Kamyonet, Türkkuşu Kavşağı’nda kırmızı ışıkta durunca, yaya geçidinden geçen vatandaşlar, kasayı yumruklayın işçilerin sesini fark etti. Kamyonetten gelen sesleri duyan vatandaşlar, durumu kavşakta görev yapan trafik polisine bildirdi. 
     
     KAPIYI AÇIP KURTARDILAR 
     İhbar üzerine trafik polisi, kamyoneti durdurarak kilitli kasanın açılmasını istedi. Şoför Serdal Yılmaz, kapıyı açtığında havasızlıktan fenalaşan ve bazıları kendinden geçen kadın işçilerle karşılaşıldı. Kamyonetten indirilen işçiler, gözyaşı dökerken, ellerini yüzlerini yıkayarak sakinleşmeye çalıştı. Olay yerine çağrılan ambulanslara 3'er 5'er bindirilen işçiler, hastanelere taşındı. Kamyonet şoförü ise gözaltına alındı. 
     
     2 GÜN ÖNCE CEZA KESİLDİ 
     Hastanede ayakta tedavi edilen işçiler, polise verdikleri ifadelerinde, Fabrika, servis otobüs yerine bizleri kamyonetlerle evlerimize bırakıyor. Kamyonetin kapısını kapatmamasını söylediğimiz halde, şoför ceza korkusuyla kapıları kapatıyordu. 2 gün önce açık bıraktığı için ceza kesilmişti. Daracık yerde sıcaktan havasız kaldık az daha ölüyorduk'' dedi. 
     Olayla ilgili soruşturma başlatıldı. 
     
</TEXT>
</DOC>
