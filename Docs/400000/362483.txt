<DOC>
<DOCNO> 362483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo28.html </URL>
<DATE> 2005/07/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Volkan Ballı Sadece bugün değil, her zaman bayram yapmak istiyoruz 
</HEADLINE>
<TEXT>

     Fenerbahçe camiası, kulübün kuruluş tarihi olan 1907'yi anımsatan 19 Temmuz'u 19.07 , Dünya Fenerbahçeliler Günü olarak kutluyor. 
     Fenerbahçeli taraftarların girişimleri ile son yıllarda kutlanmaya başlayan gün kapsamında çeşitli etkinlikler düzenleniyor. 
     Fenerbahçe Futbol Takımı'nın idari menajeri Volkan Ballı, sarı-lacivertli kulübün internet sitesine yaptığı açıklamada, dünyanın çeşitli yerlerinde yaşayan ve sarı-lacivertli renklere gönül vermiş Fenerbahçelilerin bayramını kutladı. 
     Ballı, ''Sadece bugün değil, her zaman bayram yapmak istiyoruz. Ancak 19.07 tarihinin hepimiz için önemi çok büyük. Sabah saatlerinden itibaren takımdaki oyuncularımız da bana gelerek bir organizasyon olup olmadığını sordular. Mahalli saat 19.30'da oynayacağımız Anderlecht maçından önce soyunma odasında takım halinde küçük bir kutlama yapacağız. Bu kutlamayı da dünyanın çeşitli ülkelerinde yaşayan tüm Fenerbahçelilere armağan edeceğiz'' dedi. 
     Diğer yandan, 1907 Dünya Fenerbahçeliler Günü dolayısıyla bu akşam sarı-lacivertli taraftarların katılımıyla Faruk Ilgaz Tesisleri'nde kutlama şöleni düzenleneceği, geceye katılan taraftarların, Fenerbahçe'nin Anderlecht ile yapacağı hazırlık maçını dev ekranda izleyebilecekleri bildirildi. 
     
</TEXT>
</DOC>
