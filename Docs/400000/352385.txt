<DOC>
<DOCNO> 352385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/eko03.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell Stratejimiz bölgesel oyuncu olmak 
</HEADLINE>
<TEXT>


EKONOMİ SERVİSİ 

Turkcell Genel Müdürü Muzaffer Akpınar, stratejik bir karar aldıklarını ve Turkcell olarak bölgesel oyuncu rolünü üstlendiklerini söyledi. 
BusinnesWeek'in yaptığı değerlendirmede dünyadaki bilişim teknolojisi şirketleri arasında Turkcell'in 14. sıraya yükselmiş olmasından gurur duyduğunu belirten Akpınar, Turkcell'in bugüne kadar sadece Türkiye'de 4.1 milyar dolarlık yatırım yaparak nüfusun yüzde 96'sını kapsadığını kaydetti. 
Başta Azerbaycan, Gürcistan, Ukrayna ve Moldovya olmak üzere 150 milyonluk bir nüfusa hitap ettiklerini kaydeden ve İran'ın da dahil edilmesiyle bu rakamın 220 milyona ulaşacağını belirten Akpınar şunları söyledi 

'Huzur çok önemli' 
"Pamukbank'a el konulduktan sonraki gelişmelerden şirket olarak etkilenmedik demek mümkün değil. Hiç olmasaydı daha iyi olurdu. Ancak şirketin huzuru çok önemli. Ana stratejimizde bir değişiklik yok. Şirketimiz, doğduğu günden bu yana yabancı ortaklık kültürüne sahip bir şirket" dedi. 
Akpınar, T. Telekom'un özelleştirilmesiyle ilgili soruyu da şöyle yanıtladı "T. Telekom'dan sonra Telsim de satılacak. Kısa vadede dengeler iyi değerlendirilmiyor. Kendimizi yalnız hissediyoruz. Haksızlığa uğruyor musunuz diye sorarsanız, onu da kamuoyuna bırakıyorum." 

Alfa görüştü 
Bu arada Rus Alfa Telekom şirketinin, Turkcell hisselerini satmayı planlayan Çukurova Grubu ile görüştüğü bildirildi. Rusya'nın saygın ekonomi gazetesi Vedomosti'de, "Alfa Turkcell'i satın alabilir" başlıklı haberde, Çukurova ile Alfa'nın görüşmelere başladığı ve anlaşmanın, 3.2 milyar dolar civarında olduğunu duyurdu. 


</TEXT>
</DOC>
