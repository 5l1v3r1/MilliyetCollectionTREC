<DOC>
<DOCNO> 389619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur29.html </URL>
<DATE> 2005/10/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İlahi dinlediği için kendisini şikayet eden arkadaşını bıçakladı 
</HEADLINE>
<TEXT>

     Adana’da, imam hatip lisesi öğrencisi, geç saatlere kadar ilahi dinlediği için kendisini yurt yönetimine şikayet ettiği gerekçesiyle arkadaşını cami avlusunda bıçaklayarak yaraladı. 
     AA muhabirinin aldığı bilgiye göre, İmam Hatip Lisesi 1. sınıf öğrencisi B.B, lisenin yurdunda kaldığı sırada, geç saatlere kadar kaset çalardan ilahi dinlediği için aynı odada kalan okul arkadaşı Ü.A ile tartıştı. 
     İddiaya göre, yüksek sesle ilahi çalındığı için rahatsız olduğunu söyleyen Ü.A, "Gece uyuyamıyoruz" diyerek B.B’yi yöneticilere şikayet etti. 
     Yurt yönetimince uyarı cezası verilen B.B, Sabancı Merkez Camisi’nde kıldığı namazın ardından avluda karşılaştığı arkadaşı Ü.A ile tartışmaya başladı. Tartışmanın kavgaya dönüşmesi üzerine B.B, yanındaki bıçakla Ü.A’yı kalbinden yaraladı. 
     Olayın ardından, B.B. gözaltına alınırken, ağır yaralanan Ü.A, Adana Numune Hastanesi’ne kaldırıldı. 
     Ü.A, hastanede, gazetecilere, "Kendisini daha önce de defalarca uyardım. Bazen, kaset çaların sesini çok fazla açıyordu. Bu nedenle Kuranıkerim bile okuyamıyorduk. Uyarılarıma aldırmayınca yönetime şikayet ettim" dedi. 
     
</TEXT>
</DOC>
