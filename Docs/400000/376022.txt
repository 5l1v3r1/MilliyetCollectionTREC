<DOC>
<DOCNO> 376022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun31.html </URL>
<DATE> 2005/09/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Paris yangınında 17 kişi kıskançlık krizi kurbanı olmuş 
</HEADLINE>
<TEXT>

     Saadet ORUÇ PARİS, DHA 

FRANSA’da Paris yakınlarındaki l’Hay les Roses’da 17 kişinin ölümüne neden olan yangını çıkardığı belirlenen 4 genç kızın ifadeleriyle olayın sır perdesi aralanıyor. Fransız basınına yansıyan ifadelere göre, yangın genç kızların intikam almak istedikleri eski bir arkadaşlarının posta kutusunu yakması sonucu çıktı. 
     Eskiden aynı arkadaş grubunda olan, ancak aralarında çıkan sorunlar yüzünden ’küsen’ 2 genç kız, Nadia ile Tiana’nın arasındaki rekabet sonucu, Tiana ve 3 arkadaşı, Nadia’yı cezalandırmak istedi. Nadia’nın posta kutusunu ateşe veren grup ilk denemede başarılı olamadı. Tiana ve ’çetesi’ ikinci denemelerinde gazeteleri ve posta kutularına atılan bazı kağıtları da yakarak amaçlarını gerçekleştirdi. 
     
     ’HANGİMİZ DAHA GÜZEL TARTIŞMASI’ 
     Gazetelerde yer alan haberlerde, kızların ’hangisinin daha güzel olduğu’ gibi konularda birbiriyle sık sık rekabet ettiği vurgulanırken, yangını başlatan genç kızın ciddi bir ergenlik krizi içinde olduğuna da dikkat çekildi. 
     Portekiz kökenli olan genç kız ve arkadaşları için, "Aşırı şekilde makyaj yapar, baca gibi sigara ve içki de içerlerdi" diyen mahalle sakinleri, yangının çıktığı gün, bazı konuşmalara da tanık olmuşlar. Kızların yangından sonra olay yerinden uzaklaştıkları da görülmüş. Okula gitmeyen, oturduğu ve sakin bir site olarak bilinen bölgede başka insanları taciz ederek gündeme gelen genç kızın annesiyle babasının ayrı olduğu ve annenin uzun bir süredir kızına söz geçiremediği belirtildi. 
     Gözaltındaki zanlılarla ilgili, yargı süreci devam ediyor. 
     
</TEXT>
</DOC>
