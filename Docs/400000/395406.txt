<DOC>
<DOCNO> 395406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun31.html </URL>
<DATE> 2005/11/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İsviçre Puşkin müzesinin eserlerine el koydu, Moskova karıştı 
</HEADLINE>
<TEXT>

     Moskova'daki Puşkin müzesinin bazı eserlerine İsviçre'de mahkeme kararıyla el konuldu. 
     Bern'deki Rusya büyükelçiliğinden alınan bilgiye göre, Rusya'dan alacağı olduğunu öne sürerek dava açan İsviçre şirketi Noga'nın başvurusunu inceleyen mahkeme, müzenin sergilenmek üzere İsviçre'ye yolladığı eserlerin bazılarının müsadere edilmesine karar verdi. 
     El konulan eserlerin, izlenimci sanatçıların tabloları olduğu kaydedildi. 
     Eserler, Valais kantonundaki Martigny kasabasında Gianadda vakfında sergileniyordu. 
     
     MOSKOVA SKANDAL 

     Rusya, İsviçre'nin Moskova'daki Puşkin müzesinin bazı eserlerine el koymasına büyük tepki gösterdi. 
     Rus Meclis Başkanı Boris Grizlov, bu durumu "rehin alma" olarak nitelendirdi ve "Sanat dünyasının başyapıtları, adli anlaşmazlıklar için rehin alınamaz" diye konuştu. 
     Eski İçişleri Bakanı olan Grizlov, bunun bir skandal olduğunu söyleyerek, uluslararası hukuka saygı çağrısı yaptı. 
     Rus Kültür ve Sinematografi Ajansı da, İsviçre ile sergilenmek üzere sanat eseri verilmesi konusundaki görüşmelerin durdurulmasına karar verirken, Dışişleri Bakan Yardımcısı Valeri Loçtçinin, sorunun gün içinde çözülmesini ve tabloların Rusya'ya geri gönderilmesini beklediklerini söyledi. 
     Rusya'dan alacağı olduğunu öne sürerek dava açan İsviçre şirketi Noga'nın başvurusunu inceleyen İsviçre mahkemesi, müzenin sergilenmek üzere İsviçre'ye yolladığı eserlerin bazılarının müsadere edilmesine karar vermişti. 
     İzlenimci sanatçılara ait eserler, Valais kantonundaki Martigny kasabasında Gianadda vakfında sergileniyordu. 
     
</TEXT>
</DOC>
