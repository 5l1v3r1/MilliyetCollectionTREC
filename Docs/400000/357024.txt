<DOC>
<DOCNO> 357024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko53.html </URL>
<DATE> 2005/06/30/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
KAGİDER, kadın girişimcileri seçti... 
</HEADLINE>
<TEXT>

     Kadın Girişimciler Derneği KAGİDER , başlattığı "Kadın Girişimciler İş Geliştirme Merkezi Projesi" KAGİMER ile kendi işletmesini kurmak ve geliştirmek isteyen nitelikli 5 kadın girişimciyi belirledi. 
     KAGİDER öncülüğünde geliştirilen ve AB Aktif İş Gücü Programı kapsamında İşkur tarafından desteklenen KAGİMER Projesi çerçevesinde Nurdan Varol "Emek Extra", Elmas Genç "Elmas Genç Coacing", Filiz Ünalan "Arka-Taş", Filiz Şenyurt "www.cokyasa.com", Ayfer Güleç ise "Keçe Kumaş" projeleriyle KAGİDER tarafından desteklenmeye hak kazandı. 
     Seçilen kadın girişimcileri ve projelerini tanıtmak amacıyla düzenlenen programda konuşan KAGİMER Proje Lideri Oya Kozlu, KAGİDER’in Mayıs ayında hayata geçirdiği KAGİMER Projesi kapsamında bin 400 kadın girişimcinin kendilerine başvurduğunu söyledi. 
     Projenin beklenilenin üzerinde ilgi görmesinin kendilerini heyecanlandırdığını ifade eden Kozlu, doğru bir iş yaptıklarını anladıklarını dile getirdi. 
     Elemelerin ardından 60 girişimci kadına 2 hafta süreyle eğitim verdiklerini belirten Kozlu, daha sonra bu kişiler tarafından hazırlanan iş planı ve projeler arasından 5 tanesinin seçildiğini ve bunların destekleneceğini kaydetti. 
     Kozlu, proje kapsamında daha çok kadın girişimciyi desteklemek istediklerini söyledi. 
     Verilen bilgiye göre, iş dünyasına "girişimci" unvanıyla katılmaya aday 5 kadına KAGİMER’de işletmelerini kurarak, projelerini gerçekleştirme olanağı sunulacak. 
     Kira, telefon gideri, ofis araçları gibi her türlü işletme maliyetleri 8 ay boyunca karşılanacak olan kadın girişimci adaylarının, bu süre içerisinde gerekli tüm danışmanlık hizmetlerini almaları da sağlanacak. 
     
</TEXT>
</DOC>
