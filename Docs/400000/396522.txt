<DOC>
<DOCNO> 396522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy09.html </URL>
<DATE> 2005/11/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
AKP'li Ergin Şemdinli olaylarında gerçekler ortaya çıkarılacak 
</HEADLINE>
<TEXT>

     AK Parti Grup Başkanvekili Sadullah Ergin, Şemdinli'deki olaylarla ilgili ''Ucu nereye ve kime dayanırsa dayansın gerçekler ortaya çıkarılacak, üstü kapalı hiçbir şey kalmayacak'' dedi. 
     Ergin, Hakkari'nin Şemdinli İlçesi'nde geçtiğimiz günlerde meydana gelen olaylardan sonra başlatılan idari soruşturma ve yargı sürecinin devam ettiğini bildirdi. 
     Kamuoyunda ''susurluk benzetmesi'' de yapılan olayın, meclis gündeminde olduğunu belirten Ergin, konuyla ilgili AK Parti, CHP ve ANAVATAN tarafından verilen önergeyle Meclis Araştırma Komisyonu'nun 22 Kasım Salı günü oluşturulacağını ifade ederek, şunları söyledi 
     ''Konu, artık yargı sürecindedir. Bu konuda yargıyı etkileyecek, herhangi bir yorum yapmamak lazım. Türkiye bir hukuk devletidir. Ucu nereye ve kime dayanırsa dayansın gerçekler ortaya çıkarılacak, üstü kapalı hiçbir şey kalmayacaktır. Bundan kimsenin endişesi olmasın halkımızın bu konuda rahat olmasını istiyoruz.'' Gelinen noktada amaçlarının, yargıya yardımcı olmak olduğunu, idari tahkikatların objektif olarak yapıldığını vurgulayan Ergin, şunları kaydetti 
     ''Yöre halkı, şu anda huzur ve mutluluğu arıyor. Bir daha böyle olayların yaşanmasını istemiyor, devletine de güveniyor. Devlet halkının yanındadır. Başbakanımız, Meclis Başkanımız ve tüm hükümet yetkilileri, bu konuda son derece kararlıdır. Konu en şeffaf haliyle araştırılıp, yargı süreci tamamlandıktan sonra kamuoyunun bilgisine sunulacaktır. Bunu bir görev olarak kabul ediyoruz.'' 
     
</TEXT>
</DOC>
