<DOC>
<DOCNO> 355616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun19.html </URL>
<DATE> 2005/06/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Yunan basını Yunanistan 6 yılda silahlanmaya 20 milyar dolar harcadı 
</HEADLINE>
<TEXT>

     Yunanistan’ın, 1998-2004 yılları arasında silahlanma için 20 milyar doların üzerinde harcama yaptığı iddia edildi. 
     Atina’da yayımlanan Katimerini gazetesinin haberinde, anamuhalefet partisi PASOK iktidarları döneminde silahlanma programlarıyla ilgili "büyük savurganlık yapıldığı, satın alınan silahların ise amaca hizmet etmediği" belirtildi. 
     Alınan silah sistemleriyle ilgili ek sözleşmelerle birlikte, 6 yılda silahlanma için yapılan harcamaların 20 milyar doların çok üzerine çıktığı belirtilen gazete haberinde, bu silahların tesliminde de birçok "perde arkası olayların" ve "komisyon pazarlıklarının" yaşandığı kaydedildi. 
     Yunanistan’ın 1998-2004 yılları arasında satın aldığı silah sistemlerinin listesini yayımlayan Katimerini gazetesi, bu silahlardan çoğunun standartlara uygun olmayan bir şekilde ve öngörülen süreden çok sonra teslim edildiğini öne sürdü. 
     Listede, ABD’den satın alındığı belirtilen 2.4 milyar dolar karşılığındaki F-16 savaş uçakları ile 1.3 milyar dolar karşılığında alınan Patriot füzeleri ve Almanya’dan 1.7 milyar dolar karşılığında satın alındığı belirtilen Leopard tankları en çok harcama yapılan silah sistemleri arasında bulunuyor. 
     
</TEXT>
</DOC>
