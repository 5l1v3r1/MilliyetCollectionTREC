<DOC>
<DOCNO> 358988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko27.html </URL>
<DATE> 2005/07/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çalışma Bakanı IMF - Türkiye ilişkilerinde bir zayıflama yok 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, stand-by düzenlemesinin birinci gözden geçirmesinin ertelenmesi konusunda, ''görüşmeleri Sosyal Güvenlik Yasası çıkıncaya kadar durdurabilirler ama bu, IMF-Türkiye ilişkilerinde bir zayıflama, gerginlik anlamına asla gelmez. Hükümetin iyi niyeti ortada'' dedi. 
     Başesgioğlu, Türkiye-AB Karma İstişare Komitesi KİK 19. toplantısı sırasında, gazetecilerin Sosyal Güvenlik Yasası'na ilişkin sorularını yanıtladı. 
     Tasarının Meclis tatile girmeden yasalaşması konusunda Hükümetin elinden geleni yaptığını kaydeden Başesgioğlu, ancak hükümetin yasama süreçlerine müdahil olması, ipotek koymasının söz konusu olmadığını söyledi. 
     Bütçe Komisyonu'nun çalışması ve muhalefet partisinin tabii hakkı olarak engellemeye gitmesinin bu süreci uzattığını ifade eden Başesgioğlu, ancak hükümetin kararlılığı ve iradesinde herhangi bir eksikliğin söz konusu olmadığını vurguladı. 
     Başesgioğlu, ''Sosyal Güvenlik Yasası, Haziran ayında çıksa bile çok kısa sürede etkileri olacak bir yasa değil. Türkiye, açık ve finansman açısından bunun etkilerini çok uzun yıllar sonra görecek'' diye konuştu. 
     Tasarının yasalaşmamasının, özellikle IMF ve diğer uluslararası kuruluşlar tarafından fazla sorun yapılmayacağı kanaatinde olduğunu anlatan Başesgioğlu, konunun stand-by anlaşmasına bir kriter olarak girdiğini hatırlattı. 
     Başesgioğlu, ''ama Türkiye, kuvvetler ayrılığı prensibine göre yönetilen bir ülkedir. Yürütmenin, hükümetin, parlamentonun yasa yapma hakkını, hukukunu bir tarafa bırakarak bu yasayı bir an önce çıkarma konusunda zaten elinden gelecek bir şey yoktur'' şeklinde konuştu. Çalışma ve Sosyal Güvenlik Bakanı Başesgioğlu, ''tasarının yasalaşmaması IMF'de bir rahatsızlık yarattı mı '' sorusuna ise şu yanıtı verdi 
     ''Geçmişte de, bu tür kriterleri olan hususların çeşitli zorunluluklardan dolayı yerine getirilmediği görülmüştür. Bunların bir kısmı ertelenmiş, bir kısmı makul süreler içinde tekrar gündeme gelmiştir ama IMF'nin kendi iç prosedürü içinde, nasıl regüle edeceğini bilemiyorum. Görüşmeleri Sosyal Güvenlik Yasası çıkıncaya kadar durdurabilirler. Ama bu IMF-Türkiye ilişkilerinde bir zayıflama, gerginlik anlamına asla gelmez. Hükümetin iyi niyeti ortada.'' 
     
</TEXT>
</DOC>
