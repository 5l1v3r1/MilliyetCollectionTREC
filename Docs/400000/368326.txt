<DOC>
<DOCNO> 368326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko17.html </URL>
<DATE> 2005/08/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
CHP'li Oyan Türkiye, sıcak parayla sürekli kriz tehditi altında 
</HEADLINE>
<TEXT>

     CHP Genel Sekreter Yardımcısı Oğuz Oyan, Türkiye’de 50 milyar dolar civarında bulunan sıcak paranın sürekli kriz tehditi yarattığını ifade ederek, "Bu bir dışa kanamadır, böyle bir dışa kanamayla bırakalım Türkiye ekonomisini, Amerikan ekonomisinin bile ayakta durması mümkün değildir" diye konuştu. 
     Oğuz Oyan, ANKA’ya yaptığı açıklamada, son zamanlarda cari açık konusunda yapılan uyarıları değerlendirdi. Oyan, cari açığın nasıl finanse edildiğinin önemli olduğunu vurgulayarak, "Türkiye’de cari açığın sıcak parayla karşılandığını görüyoruz. Sıcak para miktarının 41 milyar dolara çıktığını görüyoruz, buna yerli sıcak parayı da katarsak 50 milyar doları aşan bir noktada olduğunu görüyoruz" diye konuştu. 50 milyar dolarlık sıcak paranın çok önemli bir rakam olduğunu ifade eden Oyan, "Çünkü Türkiye’de ekonomik krizleri büyüten ana etken kriz dönemlerinde bu sıcak paranın kitlesel olarak dışarıya çıkışıdır. Dolayısıyla Türkiye böyle bir kriz tehdidi altında sürekli olarak kalmaktadır" değerlendirmesinde bulundu. 
     Oyan sözlerini şöyle sürdürdü 
     "Enflasyon düşmektedir, ama Türkiye’ye giren sıcak paranın getirisi düşen enflasyondan da daha fazla yararlanarak kur politikasının da yüksek değerli Türk Lirası, düşük değerli döviz üzerinden yaptığı getiriyle yüzde 60’ları aşan, hatta borsaya yatırmışsa yüzde 69’u aşan düzeyde, döviz cinsinden bir getiri elde edebildiğini görüyoruz. Devlet iç borçlanma senetlerine yatırıldığında yüzde 35-45 arasında bir döviz cinsinden bir getiri elde edildiğini görüyoruz. Bu aslında dünyanın hiçbir ülkesinde olmayan birşeydir. Bu bir dışa kanamadır, böyle bir dışa kanamayla bırakalım Türkiye ekonomisini Amerikan ekonomisinin bile ayakta durması mümkün değildir." 
     
     MEMURLARIN ÖNERDİĞİ 950 MİLYON REEL 
     Oğuz Oyan, 15 Ağustos’ta başlayacak memur maaş zammı görüşmeleriyle ilgili olarak, "Memur maaşları konusunda hükümetin izleyeceği yolu tam bilemiyoruz. Ancak bildiğimiz bir şey var, hükümet şimdiye kadar IMF ile ilişkilerini uygulanan programdan sapmamak doğrultusunda yönlendirdi. 
     Bunu Türk-İş’le yaptığı kamu işçileriyle ilgili toplu sözleşmeden görebiliyoruz" diye konuştu. 
     Oyan, "Memur konfederasyonunun önerdiği 950 milyon lira bu anlamda çok reeldir" diyerek tarafların belli konularda özveride bulunması gerektiğini ifade etti. 
     
</TEXT>
</DOC>
