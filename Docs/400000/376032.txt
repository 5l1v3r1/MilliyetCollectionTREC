<DOC>
<DOCNO> 376032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun41.html </URL>
<DATE> 2005/09/06/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Bush, Katrina soruşturmasını bizzat yönetecek 
</HEADLINE>
<TEXT>

     New Orleans ve bölgesini vuran Katrina kasırgasının ardından hükümetin kurtarma çabalarında yetersiz kaldığı eleştirilerine hedef olan ABD Başkanı George W. Bush, kurulacak soruşturma komisyonun bizzat başında bulunacak. 
     ABD Başkanı, Başkan Yardımcısı Dick Cheney'i de perşembe günü bölgeye göndererek, hükümetin elinden gelen her şeyi yaptığını yerinde göreceğini kaydetti. Felaketin yaralarının sarılması çalışmalarına ilişkin Beyaz Saray'da kabinesini toplayan Bush, görüşmeden sonra yaptığı açıklamada, ''bürokrasi, halk için çalışılmasının önünde engel olmayacak'' dedi. 
     Bush, ''Benim niyetim neyin doğru ve neyin yanlış gittiğini tespit ederecek bir araştırmaya liderlik etmek. Halen yerine oturmamış bir dünyada yaşıyoruz. Bir kitle imha silahları saldırısı veya başka bir büyük kasırga olursa buna uygun şekilde yanıt verebileceğimizi garanti altına almak istiyoruz'' diye konuştu. 
     Başkan Bush, felakete karşı hazırlıkların ve sonrasında yapılanların yeterli olmamasının sorumlularının tespiti konusunda ise şu sırada kimseyi suçlamanın zamanı olmadığını, öncelikle problemlerin çözülmesi gerektiğini söyledi. 
     ABD Başkanı, gününün büyük bir bölümünü, Katrina kasırgasının yaralarının sarılması yönündeki görüşmeleriyle geçirdi. Kabine toplantısından sonra kongre liderleri ve yardım kuruluşları temsilcileriyle biraraya gelen Bush, felaket bölgesinde okulundan uzakta kalan veya okulu kapananların eğitimi konusunda ne yapılabileceğine dair ABD Eğitim Bakanı Margaret Spellings ile görüştü. 
     
     FEMA DİREKTÖRÜ ELEŞTİRİLERİN HEDEFİ 
     ABD Kongresi de, kasırga felaketine karşılık verilmesinde nelerin yanlış gittiğini tespit edecek oturumlar düzenleyecek. ABD'de Federal Acil Durum Yönetimi Ajansı FEMA'nın direktörü Michael Brown, hükümetin tutumunda en çok sorumlu tutulan kişi olarak hedefte bulunuyor. Amerikan basınında, Brown'ın daha önceki işinden de kovulmuş olduğu ve Katrina kasırgasını olduğundan daha hafife aldığı için sonucun bu şekilde olduğu yönünde haberler yer alıyor. 
     ABD Başkanı Bush, cuma günü felaket bölgesine yaptığı ziyaret sırasında, yönetiminin yetkililerine her zaman destek verdiği üzere, Michael Brown'a da kendine özgü üslubuyla gazetecilerin yanında, ''Brownie harika bir iş yapıyorsun'' dedi. 
     Bush, ''Bu yönetim, bütün hayatlar kurtarılıncaya, bütün aileler birleştirilinceye ve iyileşme sağlanıncaya kadar hiç dinlenmeyecek'' dedi. 
     Beyaz Saray Sözcüsü Scott McClellan, Başkan'ın Kızıl Haç ve Hıristiyan dini yardım örgütü Kurtuluş Ordusu yardım kuruluşlarına kişisel yardımda bulunduğunu açıkladı. McClellan, düzenlediği basın toplantısında, bölgede halk fakir ve siyah olduğu için bir kenara terkedildiği suçlamalarını reddetti ve ''bu suçlamaların temeli yok'' dedi. 
     
     BUSH'A SOĞUK DUŞ 
     ABD Başkanı, pazartesi günü Baton Rouge ve Poplarville kentlerine eşi Laura ile birlikte ziyaret düzenlediğinde, bölge halkının Bushlar'a soğuk davrandığı haberleri basında yer alıyor. Bush'un Louisiana'yı ziyareti sırasında eyalet valisi Kathleen Blanco'nun da ABD Başkanı'na soğuk davrandığı belirtiliyor. Blanco, kurtarma ekiplerine Başkan Bush'u takdim ederken, ''Herhalde takdim için bir şey söylememe gerek yok, işte karşınızda Başkan'' ifadesini kullandı. 
     Blanco'nun, ABD'nin eski başkanlarından Bill Clinton dönemi FEMA yetkilisi James Lee Witt'ten yardım çabalarını yürütmesini istemesi de dikkat çekti. 
     
</TEXT>
</DOC>
