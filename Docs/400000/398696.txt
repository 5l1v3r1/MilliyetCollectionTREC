<DOC>
<DOCNO> 398696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy27.html </URL>
<DATE> 2005/11/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP'li Kapusuz'dan "yan masada yemek yiyen bakan eşi" yorumu... 
</HEADLINE>
<TEXT>

     AK Parti Grup Başkanvekili Salih Kapusuz, bir gazetecinin bugün bir gazetede yer alan ve "Ulaştırma Bakanı Binali Yıldırım’ın eşini ayrı bir masada yemek yerken gösteren fotoğrafı" sorması üzerine şunları söyledi 
     "Ben bulundukları ortamı bilmiyorum. Biz, hanımların pozitif ayrımcılık dışında bir ayrıma tabi tutulmasını savunmuyoruz. Bulundukları ortamın nasıl bir ortam olduğunu bilmediğimiz için çok fazla abartmak doğru olmaz. Oradaki bulunma pozisyonu hanımefendiyi ilgilendirmiyorsa ayrı olarak oturmuş olabilir. Olay başka bir zemine taşınmaya çalışılıyor." AK Parti Grup Başkanvekili Kapusuz, toplumun gerçek gündemi konusunda medyanın tenkitte bulunmasının kendilerini rahatsız etmeyeceğini, ancak herkesin kendi alanında işini doğru dürüst yapmasını, Türkiye için kazanım gördüklerini ifade etti. 
     Salih Kapusuz, emekli orgeneral Çevik Bir’in Dışişleri Bakanlığı’na İsrail konusunda danışmanlık yaptığına ilişkin haberlerin de gerçeği yansıtmadığını bildirdi. 
     Halkın haber alma hakkını düşünerek Bilgi Edinme Kanunu’nu çıkardıklarını anımsatan Kapusuz, "Artık sade vatandaşlar bile teknolojik imkanlarla istedikleri bilgilere ulaşabiliyor" diye konuştu. 
     
</TEXT>
</DOC>
