<DOC>
<DOCNO> 355649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo08.html </URL>
<DATE> 2005/06/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Nihat Sezona, yeni transfer olmuş gibi, Sociedad'da başlayacağım 
</HEADLINE>
<TEXT>

     
     Şenhan Bolelli bildiriyor 



     İspanya’nın Real Sociedad takımında oynayan Türk futbolcu Nihat Kahveci’nin, CSKA Moskova’ya transfer olasılığının sona erdiği belirtildi. 
     Nihat’ı geçtiğimiz sezon ortasından itibaren isteyen CSKA Moskova, Türk futbolcuya resmi imzayı attırmakta gecikince transferin suya düştüğü iddiaları İspanyol basınında geniş bir şekilde yer aldı. 
     İspanyol basınına konuşan Nihat, "Çok rahatım, hiç kimsenin şüphesi olmasın ki şu anda gözüktüğü gibi CSKA Moskova’ya transfer olmazsam, 4 Temmuz tarihinde takımımın açılışında yer almakta hiç bir problem olmayacak" dedi. 
     25 yaşındaki yıldız futbolcu, şu aşamada CSKA Moskova’ya transferinin çok zor göründüğünü açıkça ifade etti. "Zubieta Stadı’na sanki Real Sociedad’a ilk kez transfer olmuş gibi döneceğim" diyen Nihat, Bask takımında kalmaktan mutluluk duyacağını kaydetti. 
     Sezon sonuna doğru sakatlanan Nihat’ın, ameliyat sonrası tedavisi fizik tedavi çalışmalarıyla devam ederken, 2 ay içerisinde oynar duruma geleceği ve en geç 4 ay içerisinde de dizinin yüzde yüz performansla işler duruma geleceği kulüp doktorları tarafından belirtiliyor. 

     
</TEXT>
</DOC>
