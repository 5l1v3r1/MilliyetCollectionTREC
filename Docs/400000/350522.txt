<DOC>
<DOCNO> 350522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/gun01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanallarda bir bienal 
</HEADLINE>
<TEXT>


51. Uluslararası Venedik Bienali'nde 70 ülkenin sanatçılarının eserleri yer alıyor 

AYŞEGÜL SÖNMEZ Venedik 

12 Haziran'da başlayacak 51. Uluslararası Venedik Bienali, bu yıl 2 kadının düetine sahne oluyor. Bienalin küratörleri Rosa Martinez ve Maria de Coral, bienallerin bir anlığına bile olsa ulusaşırı ütopyalar yarattığına inanan 2 kadın. 
Rosa Martinez'e göre bienaller gibi büyük sergiler, engeller, sürprizler ve paradokslarla dolu. Böylesine büyük bir serginin küratörlüğünü yapmak, farklı sanatsal eğilimlerin "eleştirel anlamda yeniden düzenlenmesi", bu farklı "mesajlar kaosunun" derlenip toplanması anlamına geliyor. Martinez'in "Her Zaman Biraz Uzakta"sına 49 sanatçı katılıyor. 2'si Türk Manifesta 3'te ülkemizi temsil eden Bülent Şangar ve yakın bir tarihte kaybettiğimiz operacı ressam Semiha Berksoy. 

Çağlayan'ın eseri 
51.Uluslararası Venedik Bienali'ne ilk kez bu kadar fazla ülke, sergisiyle katılmak için başvurdu. Giardini'deki 30 ülkenin yanı sıra, Venedik kentinin farklı noktalarındaki mek nlarda açtıkları sergilerle 70 ülke, kendi ülkelerini temsil ediyor. 
Türkiye Pavyonu'nun küratörlüğünü Beral Madra, serginin koordinatörlüğünü Galerist yapıyor. Büyük Kanal üzerindeki Levi Vakfı binasında Türkiye pavyonunun yanı sıra bienale katılan diğer ülkeler, Afganistan, İran ve Ukrayna. 
Levi Vakfı'nda yer alan Türkiye Pavyonu'ndaki Hüseyin Çağlayan'ın video yerleştirmesi, "Olmayan Varolma" başlığını taşıyor. Video yerleştirmede gösterilen büyük prodüksiyonlu film, Lond-ralı olmayan ama Lond-ra'da yaşayan 3 kentli kızın tişörtlerinden elde edilecek DNA bilgilerinin, onlara ilişkin nasıl bir bilgi sizlik haritası verebileceğini anlatıyor. 

'En iyi 10'da 
Madra, "Çağlayan, belli kimliklerin belli çevrelere uyum sağlayıp sağlayamadıklarını ve bu süreci anlattığı video filmiyle kimlik sorununu tartışmaya açıyor" diyor. 
The Daily Telegraph, Bienal'in 'en iyi 10' listesine seçilen Çağlayan'ı, şu sözlerle bienal izleyicilerine öneriyor "15 yaşından beri Londra'da oturan Kıbrıs doğumlu Hüseyin Çağlayan, İngiltere'yi değil, Türkiye'yi temsil ediyor." 
Dışişleri Bakanlığı'nın katkılarıyla açılan Türkiye Pavyonu'nun sponsorluğunu Garanti Bankası ile shop miles club üstlendi. 


</TEXT>
</DOC>
