<DOC>
<DOCNO> 391689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun31.html </URL>
<DATE> 2005/11/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Azerbaycan'da yabancı TV ve haber ajanslarına canlı yayın yasağı 
</HEADLINE>
<TEXT>

     Azerbaycan Devlet Radyo Televizyon Konseyi Başkanı Nuşirevan Meherremov, ''uydu aracılığıyla yayın yapma konusunda yasal boşluklar bulunduğunu, bu nedenle canlı yayına izin veremediklerini'' söyledi. 
     Meherremov, uydudan canlı yayın amacıyla ülkeye izinsiz olarak çeşitli araç ve gereçlerin getirildiğini, bunların yasadışı olduğunu belirterek, bu konuda ilgili kuruluşlar hakkında işlem başlatılacağını kaydetti. 
     Uydu aracılığıyla yayınlar konusundaki yasalarda boşluk olduğunu vurgulayan Meherremov, ''Bu konuyu düzenleyen hiçbir yasa yok. Dolayısıyla Devlet Radyo Televizyon Konseyi'nin onlara izin verme yetkisi bulunmuyor. Bizim dışımızda konuyla ilgili bir başka kurum da yok'' dedi. 
     Mevcut durumda canlı yayın için Cumhurbaşkanlığı düzeyinde izin verilebileceğini ifade eden Meherremov, canlı yayın için gerek Rusya, gerekse Avrupa'dan gelen yayın organlarının taleplerinin de kabul edilmediğini kaydetti. 
     Daha önce yapılan Bakü-Tiflis-Ceyhan doğal gaz boru hattı BTC'nin açılışı, çeşitli uluslararası spor karşılaşmaları gibi etkinliklerin yabancı kuruluşlar tarafından canlı yayınlandığının anımsatılması üzerine Meherremov, şunları söyledi 
     ''Bizden, bunlar için izin istenmedi. Ama şimdi hepsi bizden izin istiyor. BTC töreninin yayınında Cumhurbaşkanı tarafından izin verildi. O konuda sorun yok.'' Spor karşılaşmalarının yabancı kuruluşlar tarafından canlı yayınlanması konusunda da kendilerinden izin alınması gerektiğini vurgulayarak, ''Şimdiye kadar pratikte böyle olmadı ve herhangi bir tepki verilmedi. Ama bundan sonra olacak'' dedi. 
     Azerbaycan'da faaliyet gösteren Türk basın kuruluşlarından İHA'nın da canlı yayın aracı getirdiğini anımsatan Meherremov, ''Bu nedenle İHA ile ilgili işlemleri başlattık. Onlar hakkında daha ciddi önlemler alınacak'' ifadesini kullandı. 
     Azerbaycan Devlet Radyo Televizyon Konseyi Başkanı Nuşirevan Meherremov, ciddi önlemlerin ne olduğu sorusunuysa ''Bu araçlara ya el konulacak ya da ülke dışına çıkarılacak'' diye yanıtladı. 
     
</TEXT>
</DOC>
