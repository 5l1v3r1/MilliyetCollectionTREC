<DOC>
<DOCNO> 375630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/magazin/amag.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival 'hasta etti' 
</HEADLINE>
<TEXT>


Rock'n Coke'ta müzik güzel, ortam şahane, 'hava şartları' ve tuvaletler ise feciydi Festivale katılanların 4'te 1'i soğuk algınlığı, baş ağrısı ve kaygan zeminde kayıp düşme gibi nedenlerle sağlık birimine başvurdu 

Pınar Aktaş 

Hezarfen Havaalanı'ndaki Rock'n Coke Festivali dün de sağanak yağmurun etkisindeydi. Festival alanındaki sağlık birimine başvuran 1253 kişiden çoğunun derdi, yağmur nedeniyle yakalandıkları soğuk algınlığı, baş ağrısı ve kaygan zeminde kayıp düşme nedeniyle oluşan incinmelerdi. 

The Cure 5 bis yaptı 
İlk gün, son 25 yılın en önemli gruplarından The Cure'u ağırlayan festivalde, sağanak yağmur her yere damgasını vurdu. The Cure'dan önce sahneye çıkan Korn'un konseri sırasında başlayan yağış ve ardından gelen soğuk, festivalcilerin The Cure tadını biraz kaçırdı. İzleyiciyle mümkün olduğu kadar az iletişim kurmaya özen gösteren solist Robert Smith de, "Hava çok soğuk" diyerek festivalcilerle aynı hissi paylaştı. Hayranları, 5 kere bis yaparak 3 saat sahnede kalan The Cure'un performansından çok memnun kaldı. 

'Bizimkiler' VIP'ten izledi 
Tarkan, Özlem Tekin, Teoman, Şebnem Ferah, Pamela, Aylin Aslım, Mor ve Ötesi, Deniz Akkaya ve Levent Yüksel gibi ünlüler de VIP locası ve sahnenin önünden grubu dinledi. 
İlk gün performanslarının bitimiyle çadırlarına çekilen kampçıları gece yine sağanak yağış bekliyordu. Bazı kampçılar, yağmur devam edince sabah saatlerinde çadırlarını toplayıp festivali terk etti. Kalanlar ise "Keyfimize bakalım" diyerek, yağmur altında eğlenmeye devam etti. 
Sağanak başlar başlamaz kendilerini dev çadırların altına atan ve şiddetini artırmasıyla birlikte alkışla tempo tutan festivalciler, yağmurun kesilmesini de yine alkışlarla kutladı. Festival gün boyu bir yağmur, bir güneş devam etti. 



Soğuk algınlığı, baş ağrısı 
Alanda sağlık hizmeti veren çadırlar, soğuk nedeniyle rahatsızlık duyanlarla doldu. Dün öğle saatlerine kadar 1253 kişi, çeşitli nedenlerle sağlık çadırına başvurdu. Bunlardan çoğunun şik yeti, solunum yolu enfeksiyonu, baş ağrısı, boyun tutulması, düşme sonucu meydana gelen rahatsızlıklardı. Kaygan zemin nedeniyle düşenlerde çok ciddi sorunlar oluşmadı, ancak 1 omuz çıkığı ve 2 ciddi eklem rahatsızlığı tespit edildi. Aşırı alkol nedeniyle başvuranların sayısı da azımsanmayacak durumdaydı. Bu kişilerden 150'si 'geçici süre yatarak tedavi' için hastaneye sevk edildi. 
Festival alanındaki tuvaletler yoğunluk nedeniyle kullanılmaz haldeydi. Alışveriş için kullanılan 'Cardrock'ı almak isteyenler de 2 saat süren uzun kuyruklarda beklemek zorunda kaldı. İlk gece telefonlarla iletişim kurmak pek mümkün olmadı. Aynı sorun dün de zaman zaman devam etti. 

MaNga da Korn hayranı çıktı 
Gençlerin yeni sevdası MaNga, festivalin 2. gününde müzikseverleri coşturdu. MaNga'nın solisti Ferman Akgül, "Bu yıl çok heyecanlıyız. Uzun zamandır beklediğimiz Korn dün akşam sahneye çıktı. Bol bol kafa salladık ve pogo yaptık" dedi. "Bir kadın çizeceksin" adlı şarkılarıyla müzikseverleri havaya sokan MaNga, konserini Almanya'da yaşayan Türk gençlerinin bir dönem kurduğu Cartel'in "Evdeki Ses" adlı şarkısıyla tamamladı. 

The Offspring ve Apocalyptica 
Festival dün de önemli isimleri ağırladı. Punk rock grubu The Offspring, özellikle Metallica'nın şarkılarını yeniden yorumlayarak adını duyuran rock grubu Apocalyptica, Şebnem Ferah, MaNga sahneye çıkanlardan en önemlileriydi. 


</TEXT>
</DOC>
