<DOC>
<DOCNO> 388719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/siy02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünal Tebrik edilmeliydim 
</HEADLINE>
<TEXT>


VAN DHA 


Prof. Dr. Yücel Aşkın hakkındaki raporun bilirkişisi Doç. Dr. Özkan Ünal, savcılığın kendilerinden gelen cihazlarla ilgili bilgi istediğini söyledi. Özkan, "Eğer böyle bilirkişi olunuyorsa tamam. Ancak söylediklerimde yanlış olduğunu düşünmüyorum. Ben doğruları söyledim. Tebrik edilmem gerekiyordu" dedi. 
Aşkın'ın raporunu kabul etmediği ve aralarında husumet olduğunu söylediği Ünal, "Rektör benimle ilgili neden böyle bir şey söylemiş, anlamış değilim" diye konuştu. İhale sonrası alınan cihazlardan hangisinin çalışıp çalışmadığının gözler önünde olduğunu vurgulayan Özkan, şunları söyledi 

'Raporum doğru' 
"Bilirkişi raporunda verdiğim bilgilerin hiçbiri yanlış değil. Söylediklerim yanlışsa, çıkıp desinler. Savcılık soruşturma kapsamında benden cihazlarla ilgili bilgi istedi. Ben de gidip gelen, çalışan ve çalışmayan cihazları anlattım. Ancak bu raporu verirken de Tabipler Odası Başkanı olarak değil, öğretim üyesi olarak verdim. Benim gibi her bölüm kendi cihazları hakkında savcılığa bilgi verdi. Gerçekleri söylediğim için tebrik edilmem gerekirdi." 
Kendisinin taraf olmadığını vurgulayan Ünal, "Cihazlarla ilgili bilgiyi Aşkın'a bir yıl önce vermiştim. Hiçbir şey yapılmadı" dedi. 


</TEXT>
</DOC>
