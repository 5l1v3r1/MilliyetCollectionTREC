<DOC>
<DOCNO> 393318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun19.html </URL>
<DATE> 2005/11/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Süddeutsche Zeitung Türkiye’de kafalar değişmedi 
</HEADLINE>
<TEXT>

     DHA 

      ALMANYA’nın etkin gazetelerinden Süddeutsche Zeitung, Başbakan Recep Tayyip Erdoğan’ın Fransa’daki çatışmalarla ilgili olarak bu ülkedeki türban yasağını hatırlatan sözlerini değerlendirirken, "Türkiye’de kafalar değişmedi" diye yazdı. 
     Alman gazetesi, Başbakan Erdoğan’ın Fransa’daki olaylara ilişkin görüşleri ile yarın açıklanacak AB İlerleme Raporu’ndaki görüşleri bir arada değerlendirirken, "Türkiye Başbakanı Erdoğan, Fransız varoşlarında yaşananları kendine has bir şekilde yorumluyor" diye yazdı. Gazete, şöyle devam etti 
     "Erdoğan’a göre, Fransız okullarında uygulanan başörtü yasağı, şiddetin kaynağıymış. Bu açıklama şimdiye dek Fransa’da kimsenin aklına gelmemişti doğrusu. Hatta aksine Müslüman liderler, kapşonlu çocukların ayaklanmasını durdurmak için ellerinden geleni yapıyor. Erdoğan’ın bu açıklaması, Türkiye’nin bakışının Avrupa’nın bakışından ne denli farklı olduğunu açıkça sergiliyor. Çarşamba günü yayımlanacak olan Avrupa Birliği Komisyon raporu, bunu benzer birçok örnek içeriyor. Rapor Ankara’nın hoşuna gitmeyecektir. Brüksel raporu şöyle özetlenebilir Türkiye’nin bir çok yerinde kafalar henüz değişmedi. Devlet aygıtı eski alışkanlıklarından kurtulmakta zorlanıyor. Avrupa Birliği’nin Ankara’dan istediği, Türk gözlüğünü çıkartıp Avrupa’nın açısından kendi ülkesine bakması. Brüksel’in şimdilik tek hoşuna giden şey ülkedeki ekonomik kalkınma. Fakat bu Avrupa Birliği’ne girmek için yeterli değil." 
     
</TEXT>
</DOC>
