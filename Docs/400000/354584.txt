<DOC>
<DOCNO> 354584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/axgun01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatandaşlık görevi' 
</HEADLINE>
<TEXT>


Kürt aydınlar, PKK'ya önkoşulsuz silah bırakma çağrısı yapan 150 aydının bildirisini imzaladı. Desteği açıklayan Ekinci, "İnsanım diyen, üstüne düşeni yapmalı" dedi 

Tahsin Aksu - İstanbul 

PKK'ya önkoşulsuz silah bırakma çağrısını geçen hafta yayımladıkları bir bildiriyle gündeme getiren 150 aydına dün de 264 Kürt aydından destek geldi. 
Taksim Hill Otel'de dün düzenlenen toplantıda aynı bildirinin altına imza atan Kürt aydınlar adına konuşan eski milletvekili Tarık Ziya Ekinci, "Aydın ve sanatçıların açıklamasına katılıyor ve destekliyoruz" dedi. 

Kimse istemiyor 
Ekinci, "Türkiye'nin yeniden böyle bir döneme girmesini kimse istemiyor. Bu girişim her şeyden önce bir vatandaşlık görevi. Kendisine 'insan' diyen, 'bu ülkenin vatandaşıyım' diyen herkesin, bu uyanık arkadaşlarımız gibi üzerine düşeni yapması gerekir" diye konuştu. 

Sürekli Barış Komitesi 
Önümüzdeki günlerde bir "Sürekli Barış Komitesi" oluşturmayı hedeflediklerini de anlatan Ekinci, "Bu komite her gün barışı ihlal eden konular karşısında tepkisini gösterecek. Siyasi iktidarın bağlı olduğu derin devletin etkilenmesini sağlamaya çalışacak" şeklinde konuştu. 
Toplantıya katılan Avukat Canip Yıldırım da Kurtuluş Savaşı'nda ölenlerin yarısından fazlasının Kürt kökenli olduğunu söyledi. 
Bu arada bildiriye şu anda görevde bulunan hiçbir belediye başkanının imza atmaması dikkat çekti. 

'Öcalan'ı içeren genel af' mesajı 

Toplantının sonunda Tarık Ziya Ekinci bir soru üzerine, "Genel af olmadan, ekonomik, sosyal ve kültürel kalkınma sağlanmadan, sorun çözülemez. Türkiye'deki Kürtlerin dillerini ve kültürlerini özgürce yaşamaları gerekir" dedi. Türkiye'de hemen genel af çıkarılması gerektiğini savunan Ekinci, "Öcalan da bu aftan yararlanmalı mı " sorusu üzerine şöyle dedi "Provokasyona gitmeyelim. Kamuoyunda belli hedefler gösterilip düşmanlık tesis edilmiştir. Bu olaylar faşizmin yükselmesine neden olmuştur. Eğer genel af çıkacaksa Öcalan'ın da bu aftan yararlanması lazım." 

Bildiriye destek veren isimler 

'Aydınlar Bildirisi'ne imza koyan bazı aydınlar Eski Devlet Bakanı Adnan Ekmen, eski milletvekilleri Emin Sever, Mahmut Alınak, Nurettin Yılmaz, Sedat Yurttaş, Sırrı Sakık ve Kemal Birlik, eski Özalp Belediye Başkanı Emin Özdemir, Bingöl Barosu Başkanı Erdal Aydemir, eski Patnos Belediye Başkanı İhsan Çelik, eski Van Belediye Başkanı M. Mesut Öztürk, Prof. Dr. M. Salih Yıldırım, Ağrı Barosu Başkanı Mahmut Kaçan, eski Doğubeyazıt Belediye Başkanı Mahmut Kotan, eski Nusaybin Belediye Başkanı Müslüm Yıldırım, eski Bingöl Belediye Başkanı Selahattin Kaya, Van Kadın Derneği Başkanı Zozan Özgökçe. 

Düzeltme ve özür 

Dünkü Milliyet'te yer alan "Kürt Aydınlardan İmza Desteği" haberinin altbaşlığında yer alan "PKK'nın silahlı eylemlere önkoşulsuz destek vermesi..." şeklindeki ifadenin doğrusu, "PKK'nın silahlı eylemlere önkoşulsuz son vermesi" olacaktır. Düzeltir, özür dileriz. 


</TEXT>
</DOC>
