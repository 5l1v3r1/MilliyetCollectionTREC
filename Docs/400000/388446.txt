<DOC>
<DOCNO> 388446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/axspo05.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimlikleri ortaya çıktı 
</HEADLINE>
<TEXT>


Almanya'daki bahis skandalına karıştığı iddia edilen Ankaragücülü oyuncuların Erhan Albayrak ile Ergin Yücetaş olduğu ileri sürüldü. Hırvat asıllı kardeşlerin ifadelerine dayanarak hazırlanan dava dosyasında iki futbolcunun isimleri bulunuyor 

ÖZEL HABER MÜNİR BAĞRIAÇIK 


Alman futbol tarihinin en büyük şike ve bahis skandalında yer alan Ankaragücülü iki futbolcunun Erhan Albayrak ile Ergin Yücetaş olduğu ileri sürülüyor. Eyalet savcılığının hazırladığı ve Hırvat asıllı kardeşler Ante ve Milan'ın itirafları sonucunda oluşturulan dava dosyasında iki futbolcunun isimleri açık açık belirtiliyor. 
Eyalet Savcısı Thorsten Cleuth'un, iki Hırvat kardeşin kendisine verdiği bilgiler ışığında 10 Nisan 2004'te oynanan Ankaragücü-Galatasaray maçından önce Ante'nin, Ankaragücülü Erhan Albayrak ile telefon kanalıyla temas kurarak, Galatasaray'ın galip gelmesi için takımı aleyhine şike yapmasını istediğini tespit ettiği bildirildi. Ayrıca iddianamede, Albayrak'ın öneriyi kabul ettiği, takım arkadaşı Yücetaş ile birlikte 15 bin Euro karşılığında Galatasaray'ın galibiyeti için Hırvatlar'la anlaştığı iddia edildi. 
Berlin Eyalet Mahkemesi Basın Sözcüsü Michael Grunwald de özel izin vererek, MİLLİYET'in dava dosyasında inceleme yapmasına olanak tanıdı. Alman mahkemesinde okunan 68 Js 451 05 numaralı iddianamede, Erhan Albayrak ve Ergin Yücetaş isimli iki futbolcunun, Galatasaray'ın galibiyetine para yatıran Ante ve Milan kardeşlerin isteği doğrultusunda hareket edecekleri sözünü verdikleri ifadesi yer alıyor. Bu arada dava dosyasında Ante'nin, Erhan Albayrak ile telefonla görüştükten sonra kardeşini 15 bin Euro ile Ankara'ya gönderdiği, ancak söz konusu maçta Albayrak'ın ilk 18'de bile yer almaması üzerine, Ergin Yücetaş'ın şike girişiminden vazgeçtiği de bulunuyor. 
Karşılaşmayı Ankaragücü 69. dakikada Umut'un golüyle 1-0 kazanırken, Ergin Yücetaş 67 dakika forma giymişti. 

Soruşturma için zamanaşımı yok 

Profesyonel Futbol Disiplin Talimatına göre olaya adı karışan futbolcuların Türkiye'de de soruşturabilmesi için herhangi bir yasal engel bulunmuyor. Talimatın "Soruşturma zamanaşımı" başlıklı 56. maddesi "Soruşturma zamanaşımının başlangıcı olay günüdür. Müsabakalardan men ve süreli hak mahrumiyeti gerektiren fiillerde iki yılın geçmesiyle soruşturma ortadan kalkar" hükmü içeriyor. Olay 10 Nisan 2004 tarihinde meydana geldiği için zamanaşımı süresi de 10 Nisan 2006 da dolacak. Türkiye Futbol Federasyonu'nun Milliyet'te yer alan haberi ihbar kabul edeceğini açıklamasından sonra önümüzdeki hafta içinde de Alman federasyonu ile temasa geçeceği ve Eyalet savcılığından söz konusu iddialarla ilgili bilgi talep edeceği bildirildi. 

Dosyası kabarık 

Ergin Yücetaş geçtiğimiz sezon Samsunspor forması giyerken, ligin son maçı olan Diyarbakırspor karşılaşmasında oynamamak için Trabzonspor deplasmanında kırmızı kart görmüş, bu hareketi yüzünden kulübü tarafından kadro dışı bırakılmıştı. Ergin aldığı tehditler yüzünden böyle davrandığını iddia etmişti. 



</TEXT>
</DOC>
