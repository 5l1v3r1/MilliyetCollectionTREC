<DOC>
<DOCNO> 372577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur27.html </URL>
<DATE> 2005/08/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Muş'ta 10 kişi şarbona yakalandı... 
</HEADLINE>
<TEXT>

     Muş'un Ağartı Köyü'nde, hastalıklı bir hayvanın etini yiyen 10 kişide, şarbon hastalığı görüldüğü bildirildi. 
     Muş Valisi İbrahim Özçimen, şarbon vakalarının görüldüğü, merkeze bağlı Ağartı Köyü'nde incelemelerde bulundu. Özçimen, burada gazetecilere yaptığı açıklamada, Ağartı Köyü'nden 10 kişinin şarbon şikayetiyle Muş Devlet Hastanesi'ne başvurması üzerine, köyde inceleme başlattıklarını bildirdi. 
     Söz konusu 10 kişinin tedavilerinin yapıldığını kaydeden Özçimen, ardından sağlık ekibinin köyde tarama yaptığını ve başka şarbon vakasına rastlanmadığını söyledi. Özçimen, şarbon vakasının, köyde hastalıklı bir inek etinin yenilmesinden kaynaklandığının ortaya çıktığını vurguladı. 
     Köyde 15 gün süreyle hayvan giriş çıkışlarının yasaklandığını bildiren Özçimen, bu süre içinde hayvanlara aşılama çalışmalarının yapılacağını, gerekirse karantina süresinin uzatılabileceğini bildirdi. 
     
</TEXT>
</DOC>
