<DOC>
<DOCNO> 397028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko42.html </URL>
<DATE> 2005/11/22/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Yabancı sermayenin Antalya Limanı ilgisi... 
</HEADLINE>
<TEXT>

     Yönetimi Tasarruf Mevduatı Sigorta Fonu'nda TMSF olan Hayyam Gariboğlu'na ait Antalya Limanı'na, çok sayıda yabancı sermayeli şirket ile Türk firmalarının ilgi gösterdiği bildirildi. 
     Deniz Ticaret Odası DTO Antalya Şubesi Meclis Toplantısı'nda konuşan Ortadoğu Antalya Liman İşletmeciliği A.Ş Genel Müdürü ve DTO Meclis üyesi Rasim Şinel, Antalya Limanı'nın satışı ve çalışmaları hakkında bilgi verdi. 
     Antalya Limanı hisselerinin satılması için Hayyam Gariboğlu'nun onayının alınması gerektiğini belirten Şinel, limanın satışı konusunun tamamen ''şifahi'' olduğunu, şirket yönetimi ve TMSF tarafından yazılı bir karar alınmadığını kaydetti. Antalya Limanı'nın satılması halinde, şirket adının değişmeyeceğini, bir başka şirkete devredilemeyeceğini kaydeden Şinel, ''Limanın satışında bazı sorunlar olabilir. Özelleştirmede fiyat tespitinde kıstas ne olacak Türkiye Deniz İşletmeciliği TDİ limanlarını satın alan firmalar, Kuşadası ve Alanya limanları haricinde hiçbir yatırım yapmadı. Kira bedellerini ödemiyorlar'' dedi. 
     Liman ihalesine katılacaklarda, liman yöneticiliğinde profesyonel olma şartı aranacağı hükmünün konulacağını anlatan Şinel, şöyle konuştu 
     ''TMSF, şu anda Antalya Limanı'nın mal varlıkları ve leasing anlaşmaları ile diğer faaliyetleri konusunda çalışma yapıyor. Bu mal varlığı listesi 60 milyon dolara doğru gidiyor. Antalya Limanı'nın cirosunu 3,8 milyon dolardan, 10 milyon dolara çıkardık. Yıllık cirosu 10 milyon dolar olan bir liman, 100 milyon dolara satılmıştı. Hayyam Gariboğlu'nun TMSF'ye toplam borcu ise 364 milyon dolar.'' 
     
     YABANCI FİRMALARIN ANTALYA LİMANI İLGİSİ 
     Limanı satın almak için Antalya Ticaret ve Sanayi Odası liderliğinde Ortak Girişim Grubu'nu oluşturan kurumlara bazı önerilerde bulunan Şinel, Antalya Limanı'na yabancı firmaların da büyük ilgi gösterdiğini bildirdi. 
     Antalya Limanı'nın satışının İzmir Limanı'dan sonra yapılacağını öne süren Şinel, Mersin Limanı'nı Türk sermayeli Akfen şirketiyle birlikte satın alan Singapurlu SPA firmasının da limana ilgi gösteren firmalar arasında yer aldığını söyledi. Şinel, ''Antalya Limanı, yabancıların da büyük ilgisini çekmeye başladı. Fransız CGM firması yetkilileri de, Antalya'ya gelerek limanda incelemeler yaptı. Bir çok yabancı şirket temsilcisi Antalya ve TMSF'ye giderek liman hakkında bilgi alıyorlar'' diye konuştu. 
     Yabancı şirketler dışında Antalya Limanı'na Türk firmalarının da ilgi gösterdiğini anlatan Şinel, bazı inşaat firmalarının ve limanı satın almak için Antalya Ticaret ve Sanayi Odası liderliğinde Ortak Girişim Grubu oluşturulması çalışmalarının da devam ettiğini kaydetti. 
     
</TEXT>
</DOC>
