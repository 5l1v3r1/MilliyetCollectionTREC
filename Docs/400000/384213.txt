<DOC>
<DOCNO> 384213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko54.html </URL>
<DATE> 2005/10/05/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Devlet Bakanı Tüzmen "AB ile nişanlandık, evlilik tarihi belli değil" 
</HEADLINE>
<TEXT>

     Devlet Bakanı Kürşad Tüzmen, ''AB ile nişanlandık, evlilik tarihi henüz belli değil, ama en kısa zamanda evlilik tarihimizi beraberce göreceğiz diye düşünüyorum'' dedi. 
     Tüzmen, İstanbul Tekstil ve Konfeksiyon İhracatçı Birlikleri İTKİB organizasyonunda Türk tekstil ve hazır giyim sektörünün durumunu incelemek üzere Türkiye'ye gelen Avrupa Parlamentosu Uluslararası Ticaret Komitesi üyesi 9 parlamenter ve beraberlerindeki heyetle akşam yemeğinde bir araya geldi. 
     Yemek sırasında Avrupalı heyete hitaben bir konuşma yapan Bakan Tüzmen, 3 Ekim tarihinde üyelik müzakerelerine başlanılmasıyla birlikte AB ile ilişkilerin önemli bir dönüm noktasına ulaştığını belirterek, ''Ülke olarak bu kritik dönemde AB'nin taahhütlerine bağlı kalacağına güveniyor ve ülkemizin Avrupa mimarisi içerisinde hakkettiği konuma kavuşacağına yürekten inanıyoruz'' dedi. 
     Türkiye'nin Avrupa ailesi içinde hakkettiği konuma geleceğine inandığını da ifade eden Tüzmen, Türkiye'nin AB ile olan ilişkisini ''42 yıllık bir aşk hikayesine'' benzetti. 
     Tüzmen, ''Artık adını koymak lazım. AB ile nişanlandık, evlilik tarihi henüz belli değil, ama en kısa zamanda evlilik tarihimizi beraberce göreceğiz diye düşünüyorum'' dedi. 
     Kürşad Tüzmen, Türkiye ile topluluk arasında 42 yıl önce başlayan ortaklığın tam üyeliğe dönüşmesi ümidinin taşındığı bu dönemde yaklaşık aynı süre zarfında birtakım kısıtlayıcı tedbirlere tabi tutulan tekstil ve konfeksiyon sektörü için de kotaların sona ermesiyle yeni bir rekabet ortamının başladığını kaydetti. 
     Kotaların liberalizasyonunun dünya çapında bir refah artışı sağlaması yönündeki beklentilerin aksine bugün yaşananların birçok ülke açısından büyük kayıplara neden olduğunu ifade eden Tüzmen, sektörün hassasiyetinin farkında olarak, kota sonrası yaşanan gelişmeleri yakından takip ederek, uluslararası kurallar çerçevesinde Türk tekstil sektörünü desteklemek için gerekli gayretin gösterildiğini söyledi. 
     
     ''AB'NİN TAVRI ÇOK ÖNEMLİ'' 
     Tüzmen, Türkiye'nin tekstil ihracatının yüzde 50'sinin, konfeksiyon ihracatının yüzde 78'inin AB ülkelerine gerçekleştirildiğini belirterek, bu nedenle AB'nin dünya pazarlarındaki payı giderek artan Çin'e karşı alacağı tavrın Türkiye açısından büyük önem taşıdığını dile getirdi. 
     Bakan Tüzmen, şunları söyledi 
     ''Bilindiği gibi AB, Çin'den yapılan tekstil ve konfeksiyon ithalatında kota önlemlerine başvurmakta geç kalmış, kota uygulayacağı kategori sayısını da sınırlı tutmuştur. Yapılan anlaşma ile kota seviyeleri 2004 yılı kotalarına oranla oldukça yüksek seviyelerde belirlenmiş ve yıllık artış oranları yüksek tutularak Çin'den yapılacak ithalata büyük bir kolaylık sağlanmıştır.'' Kürşad Tüzmen, konuşmasında Türkiye'nin Gümrük Birliği yükümlülükleri çerçevesinde üçüncü ülkelerle imzalayacağı serbest ticaret anlaşmalarının bir an evvel tamamlanabilmesi için AB'nin işbirliği ve desteğine ihtiyaç duyduğunu söyledi. 
     Tüzmen, ''Bizim bu ülkelerden beklentimiz, kendi pazarlarını da aynı ölçüde liberal hale getirmeleri ve AB'nin de bu noktada ısrarlı bir politika izlemesidir'' dedi. 
     Konuşmasında katılımcılara seslenen Tüzmen, AB nezdinde tekstil ve konfeksiyon sektörüne ilişkin alınacak kararlarda Türkiye ile işbirliğine gidilmesini ve gerekli koordinasyonun sağlanmasını istedi. 
     Tüzmen, bu sene ihracat rakamının tahminen 73 milyar dolar, ithalat rakamının ise 110 milyar doları aşan bir rakama ulaşacağını öngördüklerini bildirdi. 
     İngiltere Muhafazakar ve Birleştirici Parti Üyesi Robert Sturdy de Çin sendromunun dünya için önemli bir problem olduğunu ve bunun Avrupa Parlamentosu'nda da gündeme geldiğini söyledi. 
     Türkiye'de 3 milyon kişinin tekstil sektöründe çalıştığını öğrendiğini kaydeden Sturdy, bunun müthiş bir rakam olduğunu belirtti. 
     Sturdy, Türkiye'de hemen hemen her sektörün bulunduğunu, ülkenin kendini doyurabildiğini ifade ederek, ''Bütün bunlar değerlendirildiğinde Türkiye'nin büyük bir ülke olduğunu düşünüyorum. Hepinize AB'ye hoş geldiniz diyorum'' şeklinde konuştu. 
     
</TEXT>
</DOC>
