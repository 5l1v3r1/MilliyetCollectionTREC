<DOC>
<DOCNO> 358633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko18.html </URL>
<DATE> 2005/07/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kredi kartı faizlerinde 0.02 puan düşüş 
</HEADLINE>
<TEXT>

     Toplam 21 bankanın kredi kartı faizlerine uyguladıkları basit ortalamada aylık faiz oranı haziran ayında 0.11 puan düşerken, ağırlıklı ortalamada düşüş yalnızca 0.02 puanda kaldı. Citibank, aylık faiz oranını 0.97 puan indirmesine karşın en yüksek faiz uygulayan bank 
     konumunu sürdürürken, Bank Europa 1 puanlık indirime giderek en düşük kredi kartı faizi uygulayan banka konumuna geldi. Bankacılık Düzenleme ve Denetleme Kurumu verilerine göre, 21 bankanın kredi kartlarına uyguladığı ortalama aylık faiz oranı geçen ay yüzde 5.75’ten yüzde 5.64’e düştü. Bu düşüş ağırlıklı ortalamada 0.02 puanla sınırlı kaldı. Ağırlıklı ortalamada mayıs ayında kredi kartlarına uygulanan yüzde 6.02 olan aylık faiz oranı haziran ayında yüzde 6 oldu. Kredi kartlarına uygulanan yıllık bileşik faiz ise aritmetik ortalamada yüzde 95.5’ten yüzde 93.2’ye, ağırlıklı ortalamada da yüzde 102’den yüzde 101.6’ya indi. Citibank, kredi kartlarında aylık faiz oranını yüzde 8.45’ten yüzde 7.48’e çekmesine karşın, en yüksek faiz uygulaması yapan banka konumunu korudu. Citibank’ın kredi kartları için yıllık bileşik faiz oranı da yüzde 164.7’den yüzde 137.6’ya düştü. Kredi kartlarına Citibank’tan sonra en yüksek faiz uygulanan banka konumunda olan Türkiye Ekonomi Bankası ise aylık faiz oranını yüzde 6.45’ten yüzde 6.35’e, yıllık bileşik faiz oranını da yüzde 111.7’den yüzde 109.3’e çekti. Böylece Türkiye Ekonomi Bankası yüksek faiz uygulayan bankalar arasında ikinci sıradan üçüncü sıraya inerken, faiz oranlarında hiçbir değişiklik yapmayan Denizbank, ikinci sırada yüksek faiz uygulayan banka konumuna yükseldi. Bank Europa, mayıs ayında yüzde 4.95 olan aylık faiz oranında 1 puan, yüzde 78.6 olan yıllık bileşik faiz oranında da 19.2 puan indirime giderek, en düşük faiz uygulayan banka konumuna geldi. Bank Europa’nın haziran ayı itibariyle kredi kartlarına uyguladığı aylık faiz oranı 3.95, yıllık bileşik faiz oranı da yüzde 59.2’ye çekildi. 
     
</TEXT>
</DOC>
