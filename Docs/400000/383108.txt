<DOC>
<DOCNO> 383108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko04.html </URL>
<DATE> 2005/10/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Eylül'de YTL kazandırdı, döviz kayba uğrattı... 
</HEADLINE>
<TEXT>

     Eylül ayında YTL yatırım araçları getiri sağlarken, dövize yatırım yapanlar zarara uğradı. En yüksek getiriyi yüzde 7.85’le Borsa sağladı. Euroya yatırım yapanlar yüzde 1.77, dolara yatırım yapanlar yüzde 0.38 zararla karşılaştı. 
     ANKA’nın yaptığı belirlemeye göre, eylülde YTL’yle yatırım yapanların yüzü güldü. En yüksek getiriyi Borsa yatırımcısı elde etti. Borsa’ya yatırım yapanların eylül ayındaki getirisi yüzde 7.85’i buldu. 
     Borsa’nın ilk dokuz aydaki getirisi yüzde 33.48’e, son bir yıldaki getirisi yüzde 51.83’e kadar ulaştı. 
     
     YTL MEVDUAT 
     YTL cinsinden mevduatta eylül ayında vadelerine göre yüzde 1.39 ile yüzde 1.41 arasında getiri oluştu. 
     YTL mevduatın ocak-eylül dönemindeki getirisi yüzde 13.12 ile yüzde 13.44 arasında, yıllık getirisi yüzde 18.45 ile yüzde 19.11 arasında gerçekleşti. 
     
     KAMU KAĞITLARI 
     Kamu kağıtlarına yatırım yapanlar da geçen ay getiri sağladı. İMKB performans endeksine göre, 3 aydan 15 aya kadar vadeli fonlarda geçen ay yüzde 1.08 ile yüzde 1.36 arasında kazanç oluştu. 
     Kamu kağıtlarına yatırım yapanlar ilk dokuz ayda yüzde 12.13-16.40 oranında, son bir yılda yüzde 17.65-28.36 oranında getiri elde etti. 
     
     ALTIN DA KAZANDIRDI 
     Altına yatırım yapanlar eylül ayında kazanç elde etti. Altında geçen ay yüzde 3.52’lik getiri oluştu. 
     İlk dokuz ayda yatırımcısına yüzde 2.44’lük getiri sağlayan altın, son bir yıl itibariyle ise yüzde 2.5 oranında kayba uğrattı. 
     
     DÖVİZ KAYBETTİRDİ 
     Dövize yatırım yapanlar eylülde kayba uğradı. Euro yatırımcısı geçen ay yüzde 1.77, dolar yatırımcısı yüzde 0.38’lik kayıpla karşılaştı. 1 dolar artı 0.77 eurodan oluşan döviz sepetinde de yüzde 1.05’lik kayıp oluştu. İngiliz Sterlini yüzde 1.61, Japon Yeni yüzde 1.92’lik zarara neden oldu. 
     İlk dokuz ay itibariyle dolar yatırımcısı yalnızca yüzde 0.44’lük getiri elde ederken, euroda yüzde 11.4, sterlinde yüzde 8.32, yende yüzde 9.14’lük kayıp oluştu. 
     Son bir yılda ise euroda yüzde 12.62, dolarda yüzde 10.36, yende yüzde 12.32, sterlinde ise yüzde 12.22’lik zarar yaşandı. 
     
     DÖVİZ MEVDUATLARI 
     Vadeli döviz mevduatına yatırım yapanlar, kurdaki değişim de dikkate alındığında eylülde yüzde 0.01-0.03 oranında kayba uğradı. Ocak-eylül döneminde yüzde 2.9-3.47 oranında getiri sağlayan dolar mevduatı yatırımcısı, yıllık bazda ise yüzde 6.96-7.46 arasında zararla karşılaştı. 

ANKA 
     
</TEXT>
</DOC>
