<DOC>
<DOCNO> 351829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko34.html </URL>
<DATE> 2005/06/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CeBIT Bilişim Eurasia, 6-11 Eylül'de... 
</HEADLINE>
<TEXT>

     Bilgi ve iletişim teknolojileri fuarı CeBIT Bilişim Eurasia, 6-11 Eylül 2005 tarihleri arasında İstanbul'da yapılacak. 
     TÜYAP Beylikdüzü Fuar ve Kongre Merkezi'nde, ''Yarının Ruhunu Yakalayın'' temasıyla düzenlenecek fuar, 25 bin metrekare net alanda gerçekleştirilecek. 
     CeBIT Bilişim Eurasia'nın tanıtım toplantısında verilen bilgiye göre, fuara 60 ülkeden, 840 şirketin katılması ve 160 bin kişinin ziyaret etmesi bekleniyor. 
     Geçtiğimiz yıl dünyanın en büyük ilk 10 fuarı arasında 8'inci sıraya yerleşen CeBIT Bilişim Eurasia, ürüne değil uygulamaya göre bölümlendirilecek. 
     Fuarda, ''İş Dünyası'', ''Dijital Yaşam'' ve ''Telekomünikasyon'' ana bölümlerinin yanı sıra ''Türkiye'den Küreye'', ''Gelecek Parkı'' ve ''Kamu Sektörü'' tematik bölümleri de bu ana bölümler içinde yer alacak. 
     Gelecek Parkı'nda bu yıl TÜBİTAK şemsiyesi altında 50'ye yakın üniversitenin yer alması bekleniyor. 
     Geçen yıl başlatılan Cep'te Randevu Sistemi'ne ek olarak, bu yıl www.cebitbilisim.com sitesi aracılığıyla da web üzerinden ziyaretçiler randevu alabilecekler. Fuar ziyaretçileri böylelikle ilgi alanları doğrultusunda şirketlerden önceden aldıkları randevu ile fuar programlarını önceden yapabilecekler. 
     
     15.1 MİLYAR DOLARLIK PAZAR 
     Fuarı düzenleyen kuruluşlar arasında yer alan HİF A.Ş. Genel Müdürü Şafak Alpay, bilişimde son 3 yılda sürdürülebilen ve yüzde 14 civarında seyreden büyümeye dikkat çekerek, ''Bu anlamda Türkiye bilişim pazarının 2004 yılı için tahmin edilen büyümeyi sağlayarak, 13.5 milyar dolara ulaştığı neredeyse kesinleşti'' dedi. 
     2005 ve 2006 yıllarında pazarın bütün alt gruplarında, bilhassa yazılım ve hizmetlerde yine büyüme beklendiğine işaret eden Alpay, ''2004 yılının ivmesi ile 2005'de pazar 15.1 milyar dolar ile 2000 yılını geride bırakacak gibi gözükmekte'' dedi. 
     
     ''TÜNELDEN ÇIKTIK'' 
     CeBIT Fuarları Direktörü Jörg Schomburg da bilgi ve iletişim teknolojileri sektörünün dünya çapındaki ve Avrupa'daki durumu hakkında bilgi verdi. 
     Bilgi ve iletişim teknolojileri sektörünün son 10 yılda satışlarını 2'ye katladığını ifade eden Schomburg, ''Tünelden çıktık ve tüm dünyada bilgi ve iletişim teknolojileri pazarlarında her geçen gün daha da güçlenen toparlanma ve büyüme işaretlerini görüyoruz'' dedi. 
     2005-2006 süresince büyümeyi destekleyecek yeni teknoloji dalgasının da geldiğini ifade eden Schomburg, GSM 3G'ye geçiş olduğunu, geniş bant kullanımının, ADSL'nin yaygınlaştığını anlattı. 
     2005 yılında Avrupa'nın ilk kez, yüzde 3.9'luk büyümeye sahip ABD'den ve yüzde 2.7'lik büyümeye sahip Japonya'dan daha hızlı büyüyerek yüzde 4.1 büyümeye ulaşacağını söyleyen Schomburg, dünya pazarının geri kalanın Çin bilgi ve iletişim pazarının güçlü yayılımına bağlı olarak ortalama yüzde 6.2'lik büyüme sergileyeceğini kaydetti. 
     Schomburg, ''Avrupa, 2004'te dünya pazarında yüzde 32.2'lik pazar payı ile ilk kez birinci sıraya yükseldi. ABD yüzde 29.4, Japonya yüzde 14.8 pay aldı'' dedi. 
     
</TEXT>
</DOC>
