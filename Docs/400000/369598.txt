<DOC>
<DOCNO> 369598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonyas02.html </URL>
<DATE> 2005/08/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Obezite ve aşırı kilolara dikkat 
</HEADLINE>
<TEXT>

     Sağlık Bakanlığı, obezite riskinin en aza indirilmesi için yiyecek alışverişinin tok karnına yapılması, yüksek enerjili besinlerin tüketilmemesi ve öğün atlamadan sık aralıklarla az yemek yenilmesi önerilerinde bulundu. 
     Sağlık Bakanlığı Temel Sağlık Hizmetleri'nden yapılan yazılı açıklamada, şişmanlığın birçok hastalığa zemin hazırlayan, önlenmediği takdirde yaşam süresini ve kalitesini olumsuz yönde etkileyen önemli bir sağlık sorunu olduğu bildirildi. 
     Türkiye'de şişmanlığın görülme sıklığının gittikçe arttığı ve sağlık üzerindeki etkilerinin de ciddi boyutlara ulaştığına dikkat çekilen açıklamada, şişmanlığın kalp damar hastalıkları, felç, şeker, bazı kanser türleri, solunum yetersizlikleri ile kemik ve eklem hastalıklarının ortaya çıkışını hızlandırdığı kaydedildi. Açıklamada, orta yaş grubu şişman erkeklerde kalp damar hastalıkları sonucu ölüm oranının, normal ağırlıktaki erkeklere göre 11 kat daha fazla olduğuna işaret edildi. 
     
     ÖNERİLER... 
     Bakanlık açıklamasında, obezite riskini en aza indirmek için yiyecek alışverişinin tok karnına yapılması, yenilmemesi gereken ve yüksek enerjili besinlerin satın alınmaması, alışverişe liste ile hazırlanıp çıkılması, boş zamanlarda yiyecek atıştırmak yerine egzersiz yapılması, öğün atlamadan sık aralıklarla azar azar yemek yenilmesi, göz önünde yiyecek bulundurulmaması, yemekte küçük, salatada büyük tabak, servis yapılırken ise küçük kepçe seçilmesi, tabağa yenilecek kadar yemek alınması, yemeklerin mümkün olduğunca yavaş ve iyi çiğnenerek yenilmesi, yemek yerken başka aktiviteler yapılmaması ve akşam yemeğinden sonra bir şey yenilmemesi tavsiye edildi. 
     
</TEXT>
</DOC>
