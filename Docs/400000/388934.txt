<DOC>
<DOCNO> 388934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/axspo02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de yeni çağ 
</HEADLINE>
<TEXT>


Sarı - lacivertli kulübün tüzüğü dün oy birliği ile değişti. Başkan ve yönetim kurulunun görev süresi üç yıla çıkarıldı. Kongreler mayısta yapılacak, yeni üyeler bekleme süresi olmadan oy kullanacak 

HÜSEYİN YAVUZ 


Fenerbahçe Kulübü'nün 82 ana madde ile 4 geçici maddeden oluşan yeni tüzüğü Faruk Ilgaz Tesisleri'nde yapılan olağanüstü genel kurul toplantısında oy birliğiyle kabul edildi. 
Kabul edilen yeni tüzükle birlikte, kulüp başkanı, kulüp yönetim kurulu ve diğer kurulların görev süresi 2 yıldan, 3 yıla çıkarıldı. Kulüpte olağan genel kurul toplantıları ise mayıs aylarında gerçekleştirilecek. Kulüp üyesi olan herkes, bekleme süresi olmadan kongrelerde oy kullanabilecek. 

'İstemezseniz yokum' 
Başkan Aziz Yıldırım, yaptığı konuşmada, üyelere yönelik olarak, "Sizler istemediği müddetçe, ben ve arkadaşlarım önümüzdeki seçim de dahil olmak üzere aday olmayacaktır" dedi. Herkesin kafasından, "Yönetim, kendisi için görev süresini 3 yıla çıkardı" şeklindeki düşünceyi silmesi gerektiğini ifade eden Yıldırım, "Fenerbahçe'ye gerektiği için bu süre 3 yıla çıkartıldı. Eğer sizler istemezseniz bu görevi bırakmaya hazırız. Bunu da herkes bilsin" diye konuştu. 
Aziz Yıldırım başkan, yönetim kurulu ve diğer kurulların görev süresinin 3 yıla çıkartma nedenlerini ise şöyle açıkladı 
"Yönetimlerin istikrarı yakalaması, istikrar içinde kulüplerin daha ileriye gitmesi için bunu yapmak şarttır. Genel kurulu mayıs ayına almamızın sebebi de, yıl içinde yapılacak çekişmeli kongrelerden kulübün zarar görmemesidir. Ayrıca Fenerbahçe Sportif A.Ş. ve ileride kurabileceğimiz diğer şirketler de bilançolarını mayıs ayında hazırlıyor." 

İstikrar geldi 
Yıldırım, 2010 yılında kulüp bütçesini 150-200 milyon dolara taşımayı hedeflediklerini söyledi, "Kötü günlerde dahi bu kürsüden desteğinizi gördüm. Bu eserleri Fenerbahçe'ye kazandıran yönetim kuruludur. Belki geçmişte istikrar deyince bazı insanlar anlamıyordu. İstikrarı başka şekilde yorumluyordu. Ama bugün artık Fenerbahçe'ye istikrar gelmiştir. Bir üye 'Aziz Yıldırım'dan sonra ne olacak ' dedi. Hiçbir şey olmaz bundan sonra. Bu aynen devam eder" dedi. 
Kapalı spor salonu yapacaklarını ve başka tesis ihtiyacı olduğunu da kaydeden Aziz Yıldırım, "Belki bir inşaat şirketi de kuracağız" diye konuştu. 
Kulübe üyelik aidatının 10 milyar lira olduğunu hatırlatan Yıldırım, "Geçmişte korkuyorlardı, 'Çok üye yapılır Fenerbahçe elden gider' diye. Aidatı 10 milyar lira yapınca 114 kişi kulübe üye olmuş. Demek korkulacak bir şey yokmuş" ifadesini kullandı. 

Coşkulu karşılama 

Malatyaspor maçının hazırlıklarını dün sabah Samandıra Tesisleri'nde tamamlayan Fenerbahçe, öğleden sonra özel bir uçakla Malatya'ya gitti. Sarı - lacivertli ekibi coşkulu bir taraftar topluluğu karşılarken, futbolculardan bol bol imza aldılar. Bu arada Teknik Direktör Daum'un son haftalardaki kadroda değişiklik yapmayacağı öğrenildi. 

'Bütün yıl beklerim' 

Sarı - lacivertli ekibin tecrübeli file bekçisi Rüştü Reçber, Volkan'a bir kez daha destek çıktı. Rüştü, "Hatasız kaleci olmaz. Yedekte beklemek benim için sorun değil. Sezon sonuna kadar otururum. Volkan'ı da beğenerek izliyorum. Herkesin Daum'un tercihine saygı duyması gerek. Schalke maçında hata yaptı diye kaleci değişikliğine gitmek doğru olmaz" diye konuştu. 


</TEXT>
</DOC>
