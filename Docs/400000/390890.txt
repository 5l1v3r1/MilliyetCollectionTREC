<DOC>
<DOCNO> 390890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo17.html </URL>
<DATE> 2005/10/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçe gözünü Şampiyonlar Ligi'ne çevirdi... 
</HEADLINE>
<TEXT>

     Turkcell Süper Ligi'nde dün Gaziantepspor ile karşılaşan Fenerbahçe, Avrupa Şampiyonlar Ligi'nde, 1 Kasım Salı günü deplasmanda FC Schalke 04 ile yapacağı maçın hazırlıklarına ara vermeden başladı. 
     Sarı-lacivertliler teknik direktör Christoph Daum yönetiminde, Samandıra Tesisleri'nde gerçekleştirdikleri 1 saat 10 dakika süren antrenmanda, sağanak yağmur altında çalıştı. 
     Alman teknik adam, Gaziantepspor maçında ilk 11'de forma giyen oyunculara, her maç sonrası yaptırdığı dinlenmeye yönelik çalışmalar yerine bu kez farklı bir program uyguladı. Sarı-lacivertliler, ''Devler Ligi''ndeki önemli maç nedeniyle koordinasyon ve taktik çalışmalar yaptı. 
     Sakatlıkları süren Zafer ve Gürhan fizyoterapist eşliğinde takımdan ayrı çalıştı. 
     Fenerbahçe, E grubundaki rakibi FC Schalke 04 ile yapacağı maç için yarın sabah, Sabiha Gökçen Havalimanı'ndan kalkacak özel bir uçakla Almanya'ya gidecek. 
     
</TEXT>
</DOC>
