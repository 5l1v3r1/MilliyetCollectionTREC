<DOC>
<DOCNO> 353876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/spo10.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessizlik lütfen 
</HEADLINE>
<TEXT>


Sharapova'nın müsabakalar sırasında 100 desibellik ses çıkarması, ilginç bir yasağı gündeme getirdi. Londra'da 119.'su başlayan turnuvanın başhakemi Alan Mills, "Gelecek yıldan itibaren bayanlara ses yasağı getirilsin" dedi 


İngiltere'nin başkenti Londra'da 119.'su başlayan Wimbledon Tenis Turnuvası'nda, bayan sporcular için ilginç bir yasak gündeme geldi. 
Organizasyonun Başhakemi Alan Mills, gelecek yıldan itibaren Wimbledon Turnuvaları'nda bayanlara ses yasağı getirmek için çalışmalara başladı. Bayanların vuruş yaptıkları sırada çıkardıkları sesleri yasaklamak isteyen Mills, örnek olarak Rus tenisçi Maria Sharapova'nın çıkardığı 100 desibellik sesin rakiplerinin konsantrasyonunu bozduğunu söyledi. Sharapova'nın vuruşları anındaki seslerin erkeklerin cinsel arzularını ortaya çıkardığını ifade eden Mills, "Bilindiği gibi 2 yıl önce Natahlie Dechy Dünya ikincisi olan Sharapova'ya karşı fazla sesten dolayı şikayette bulunmuştu. Sharapova konuyla ilgili uyarı almıştı" dedi. 
Bayan tenisçiler arasında 100 desibelle Maria Sharapova ilk sırada yer alırken, Serena Williams 88, Venus Williams 85, Lindsay Davenport 84 ve Elena Bovina 81 desibellik oranla Rus tenisçiyi izliyor. Öte yandan Sharapova'nın, 100 desibellik oranla, 95 desibellik ses kirliliğine neden olan treni bile geride bıraktığı belirlendi. 

Şampiyon iyi başladı 

Tek erkeklerde son iki yılın şampiyonu İsviçreli Roger Federer dün start alan Wimbledon Tenis Turnuvası'ndaki ilk maçında Paul Mathieu'yu kolay geçti 

Kortların en prestijli tenis turnuvası Wimbledon dün yapılan 1. tur maçlarıyla start aldı. Tek erkeklerde son iki yılın şampiyonu Roger Federer, Paul Henri Mathieu'yu zorlanmadan 3-0 yendi. Dünya klasmanının 1 numarasında yer alan İsviçreli raket, Fransız rakibi karşısında 6-4, 6-2 ve 6-4'lük setlerle galip geldi. 3 numaralı seribaşı Avustralyalı Lleyton Hewitt de Belçikalı Christophe Rochus'u 6-3, 6-3 ve 6-1'lik setlerle 3-0 mağlup ederek, 2. tura yükseldi. Tek bayanlarda ABD Açık şampiyonu 5 numaralı seribaşı Svetlena Kuznetsova, Rebecca Llewellyn karşısında kolay bir galibiyete ulaştı. Rus raket maçın setlerini 6-1 ve 6-0'la aldı. 

SONUÇLAR 
ERKEKLER 
Di Mauro - Goodall 6-3, 7-6, 6-3, Sherwood - Mello 6-3, 6-4, 6-4, Gonzalez - Mackin 6-3, 6-4, 6-4, Lopez - Phau 5-7, 7-6 8 , 6-7 5 , 6-2, 6-4. Dent - Norman 7-6, 7-6, 4-6, 6-7, 6-1, Minar - Tabara 6-4, 6-4, 6-4, Tomas Zib - Acasuso 7-5, 6-3, 6-3, Ancic-Summerer 6-3, 7-5, 6-1, Hrbaty-Saulnier 7-6, 6-0, 6-2, Safin-Srichaphan 6-2, 6-4, 6-4, Davydenko-Draper 7-6, 6-4, 6-3. 

BAYANLAR 
Myskina - Bohmova 5-7, 7-6, 6-4, Zanetti - Schnyder 6-4, 6-7, 6-3, Jankovic - Chakvetadze 6-4, 6-2, Vaidisova - Kostanic 6-3, 3-6, 6-3, Arvidsson - Perebiynis 6-3, 7-6, Pastikova -Stosur 7-6, 6-4, Mirza - Morigami 6-3, 3-6, 8-6, Shaughnessy - Schruff 6-1, 1-6, 6-2, Nakamura - Dominikovic 5-7, 6-3, 6-4, Jackson - Marrero 6-2, 6-3, Davenport - Jidkova 6-0, 6-2, Safina - Mamic 6-3, 6-4, Vinci - Sugiyama 6-2, 2-6, 6-4, Mauresmo - Czink 6-3, 6-2, Dementieva-Benesova 6-2, 6-3, Silvia Elia-Sucha 6-4, 6-2. 

Karaborsa korkusu 

HİLAL YILMAZ DHA 

Turnuva için internet üzerinden karaborsa bilet satılması endişe yarattı. İngiliz The Times gazetesi, bilet fiyatlarının normal değerinin tam 20 katı fazlasına 720 sterline satıldığını belirterek, hükümetin yeni önlemler almak üzere harekete geçtiğini kaydetti. İlk günden itibaren 350 bin sterline ulaşan satış yapıldığı belirtildi. 




</TEXT>
</DOC>
