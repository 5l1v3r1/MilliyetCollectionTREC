<DOC>
<DOCNO> 372310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas12.html </URL>
<DATE> 2005/08/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hülya Koçyiğit, Altın Portakal'ın jürisinde... 
</HEADLINE>
<TEXT>

     42. Antalya Altın Portakal Film Festivali Ulusal Jürisi'ne Ferzan Özpetek ve Nuri Bilge Ceylan'dan sonra Hülya Koçyiğit de dahil oldu. 
     Antalya Kültür Sanat Vakfı'ndan yapılan yazılı açıklamada, en iyi kadın oyuncu dalında en çok altın portakal ödülü kazanan Hülya Koçyiğit'in, 24 Eylül-1 Ekim tarihlerinde düzenlenecek 42. Antalya Altın Portakal Film Festivali'nde, altın portakal ödüllerini seçecek jüri üyeleri arasında yer aldığı bildirildi. 
     Açıklamada, bu yıl organizasyonu Türkiye Sinema ve Audiovisuel Kültür Vakfı TÜRSAK ve Antalya Kültür Sanat Vakfı AKSAV işbirliğiyle gerçekleştirilecek 42. Antalya Altın Portakal Film Festivali'nin ulusal jürisine, Ferzan Özpetek ve Nuri Bilge Ceylan'dan sonra Hülya Koçyiğit'in de dahil olduğu belirtildi. 
     Yaşamını Roma'da sürdüren Ferzan Özpetek'in festivalin ulusal yarışmasının jüri başkanlığı görevini kabul ettiği hatırlatılan açıklamada, ''Uzak'' filmiyle yurtiçi ve yurtdışında pek çok ödül toplayan Nuri Bilge Ceylan ve Türk sinemasının unutulmaz kadın oyuncularından Hülya Koçyiğit'in de jüri üyesi olarak görev yapacağı vurgulandı. 
     Hülya Koçyiğit'in, Altın Portakal'da ''En İyi Kadın Oyuncu'' dalında 5 kez ödül alarak Altın Portakal'ın Kraliçesi unvanıyla bir rekorun sahibi olduğu bildirilen açıklamada, şöyle denildi 
     ''Altın Portakal'dan ilk ödülünü 1969 yılında 'Cemile' filmiyle alan sanatçı, 1973 yılında 'Tanrı Misafiri', 1975 yılında 'Diyet', 1983 yılında 'Derman' ve 1990 yılında da 'Karılar Koğuşu' filmleriyle en iyi kadın oyuncu ödülüne layık görüldü. 
     Hülya Koçyiğit, 1996 yılında, Atıf Yılmaz, Tarık Akan, Türkan Şoray ile Altın Portakal Yaşam Boyu Onur Ödülleri'ne değer görüldü.'' 
     
</TEXT>
</DOC>
