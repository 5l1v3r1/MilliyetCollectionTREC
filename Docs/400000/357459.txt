<DOC>
<DOCNO> 357459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur37.html </URL>
<DATE> 2005/07/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Otomobilde bırakılan bebek, cam kırılarak kurtarıldı... 
</HEADLINE>
<TEXT>

     Beyoğlu’nda otomobil içinde yalnız bırakılan 10 aylık bebek, fenalaştığı görülünce polisler tarafından aracın camı kırılarak hastaneye kaldırıldı. 
     Alınan bilgiye göre, Değirmenci Ali Sokak üzerinde park halinde bulunan bir otomobil içerisindeki bebeğin sıcak nedeniyle fenalaştığını fark eden vatandaşlar, aracın kapılarının kilitli olması nedeniyle polise haber verdiler. 
     Vatandaşlar değişik yöntemlerle aracı serin tutmaya çalışırken, olay yerine gelen polis ekibi otomobilin arka camını kırarak, adının "Melissa" olduğu öğrenilen 10 aylık bebeği Taksim Eğitim ve Araştırma Hastanesi’ne götürdü. 
     Hastanede su verilerek sağlık kontrolü yapılan, ardından Karaköy Polis Merkezi’ne götürülen küçük "Melissa", daha sonra annesi ve babası tarafından teslim alındı. 
     Polis merkezinde, bebeğin anne ve babasının bilgisine de başvurulduğu öğrenildi. 
     
</TEXT>
</DOC>
