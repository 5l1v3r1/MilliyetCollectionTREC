<DOC>
<DOCNO> 359274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun28.html </URL>
<DATE> 2005/07/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sofya'da çöp krizi polis zoruyla sona erdi... 
</HEADLINE>
<TEXT>

     Bulgaristan'ın başkenti Sofya'da 6 gündür süren çöplük sorununa, polis zoruyla geçici de olsa çözüm bulundu. 
     Çöplerin döküldüğü Suhudol bölgesinde yaşayan halkın çöplüğün buradan kaldırılacağı sözünün tutulmaması üzerine 6 gün önce başlattığı protesto eylemi, polis ve belediye güvenlik görevlilerinin sabaha karşı yaptıkları müdahaleyle sona erdi. 
     Çöp kamyonlarıyla birlikte saat 03.00'de bölgeye gelen 1000'e yakın polis ve belediye güvenlik görevlisi, çöplüğün girişinde kurulan barikatları yıktı. 
     Bu arada, protestocular ile güvenlik görevlileri arasında arbede yaşandı. Güvenlik görevlilerini taş yağmuruna tutan protestocular, iki polisi yaraladılar. Olaylar bölgeye sevkedilen takviye jandarma güçleri sayesinde kısa bir süre içinde bastırıldı ve çöp kamyonlarının girişi sağlandı. 
     Böylece Sofya'da 6 gündür devam eden ve halk sağlığını ciddi şekilde tehdit etmeye başlayan çöp krizi de sona ermiş oldu. Belediye yetkilileri, şehirde cadde ve sokaklarda biriken yaklaşık 50 bin ton çöpün en geç 3 gün içinde toplanacağını açıkladı. 
     25 Haziran tarihinde yapılan genel seçimde milletvekili seçilerek Belediye Başkanlığı görevini bırakan Stefan Sofianski, Shudol bölgesindeki şehir çöplüğünün 30 Haziran tarihine kadar kapatılacağı sözünü vermişti. 
     Ancak yeni çöplük alanı bulunamadığı için Suhudol çöplüğü söz verilen tarihte kapatılamayınca, bölge halkı 6 gün önce protesto eylemlerine başlamış ve şehir çöplüğünün girişini barikatlarla kapatmıştı. 
     
</TEXT>
</DOC>
