<DOC>
<DOCNO> 392193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy04.html </URL>
<DATE> 2005/11/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ermeni ve Türklerden Türkiye'de Ermeni olmak araştırması 
</HEADLINE>
<TEXT>

     Türkiye’de ilk defa Ermeni ve Türkler bir araya gelerek, Ermeniler üzerinde bir araştırma yaptı. 
     Araştırmaya göre, Ermeniler karma evliliğe karşı ve azınlık olarak görülmekten büyük rahatsızlık duyuyorlar. 
     "Türkiye’de Ermeni Olmak" başlığı altındaki araştırma Marmara Üniversitesi Siyaset Bilimi ve Uluslararası İlişkiler Bölümü Öğretim Görevlisi Dr. Günay Göksu Özdoğan, Marmara Üniversitesi Fransızca Kamu Yönetimi Bölümü Öğretim Görevlisi Dr. Füsun Üstel, Bilgi Üniversitesi Sosyoloji Bölümü Öğretim Görevlisi Yrd. Doç. Dr. Ferhat Kentel ve AGOS Gazetesi sorumlu yazı işleri müdürü Karin Karakaşlı tarafından yapıldı. 
     Araştırma yakın bir zamanda Türkiye Ekonomik ve Sosyal Etüdler Vakfı TESEV ve Bilgi Yayınevi iş birliğiyle kitap şeklinde yayımlanacak. 
     "İmparatorluğun Çöküş Döneminde Osmanlı Ermenileri 
     Bilimsel Sorumluluk ve Demokrasi Sorunları" başlığı altında 24-25 Eylül’de Bilgi Üniversitesi’nde düzenlenen konferansa 
     konuşmacı olarak katılan Öğretim Görevlisi Dr. Günay Göksu Özdoğan, Ermenilerin yüzde 95’inin yaşadığı İstanbul’da yapılan araştırma hakkında ANKA’ya açıklamalarda bulundu. Ermenilerin 1915 Tehciri veya Asala cinayetleriyle gündeme geldiğini savunan Özdoğan, Ermenilerin Türkiye’deki geçmişlerine dayalı bir fotoğraflarını sunmak amacıyla böyle bir çalışma başlattıklarının söyledi. Özdoğan, Ermenilerin kendi değerlerinin, kurumlarının, okullarının, kiliselerinin ne durumda olduğunu araştırmaya başlayarak, Ermenilere ait değerleri hatırlatmayı amaçladıklarını ifade etti. 1915’ten önce önemli bir Ermeni varlığı olduğunu kaydeden Özdoğan, Ermenilerle ilgili önyargıların kırılması açısından bu araştırmanın büyük bir önem teşkil ettiğini belirti. Özdoğan, araştırmayı Ermeni ve Türk gençlerinin işbirliğiyle yürüttüklerini kaydederek, araştırmada temel olarak Ermenilere dışarıdan verilen tanımdan yola çıktıklarını dile getirdi. 
     
     ERMENİLER KARMA EVLİLİĞE KARŞI 
     Ermenilerin yüzde 99’unun karma evliliğe karşı olduğunu kaydeden Özdoğan, "Bir Ermeni bir Türk ile veya başka bir ırktan insanla evlenmeye karşı. Bunun nedenleri arasında ’çocuğumun dili ne olacak’, ’hangi okula gidecek’ gibi kaygıların büyük bir rolü var" dedi. Özdoğan, "Hem Ermeniyim hem de Türküm" diyenlerin genelde "yurttaşlık" noktasında birleştiğini ve yurttaşlıkta ortaklaşma oranının yüksek olduğunu dile getirdi. Kimliği Ermeni olanların Türkiye’de bir Ermeni gibi yaşamadığına dikkat çeken Özdoğan, "Ermenilik toplumda çağrıştırdığı olumsuzluklar nedeniyle normal bir hal olarak yaşanmıyor. Ermenilerin hepsi kendi dillerini evlerinde kullanıyorlar, sokakta Ermenice konuşmaktan çekiniyorlar. Kültürlerini korumak için Ermeniceye büyük bir önem vermişlerdir. Ermeniler, devletin tek dili Türkçe olarak göstermesinin Ermeniceyi arka plana ittiğini düşünüyor. Çalıştıkları kamu kuruluşlarında asıl isimlerini gizliyorlar. Bu isimlerini genelde evlerinde veya kendi aralarında kullanıyorlar" diye konuştu. 
     
</TEXT>
</DOC>
