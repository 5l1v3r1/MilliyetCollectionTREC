<DOC>
<DOCNO> 367973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun06.html </URL>
<DATE> 2005/08/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rumları çileden çıkaran gezi... ABD heyeti yarın KKTC'de 
</HEADLINE>
<TEXT>

     OSHAN SABIRLI Lefkoşa DHA 

KKTC'ye, yarın 7 kişiden oluşan bir ABD heyetinin gideceği bildirildi. 
     Kıbrıs Türk Sanayi Odası'nın davetlisi olarak İstanbul üzerinden Ada'nın Kuzey kesimine gidecek heyet, 5'i kongre, 2'si de Senato üyesi olmak üzere, toplam 7 kişiden oluşuyor. Heyet başta KKTC Cumhurbaşkanı Mehmet Ali Talat olmak üzere, Meclis Başkanı Fatma Ekenoğlu, Başbakan Ferdi Sabit Soyer, Başbakan Yardımcısı ve Dışişleri Bakanı Serdar Denktaş ile temaslarda bulunacak. ABD heyetine, Kıbrıs Türk Sanayi Odası ve Kıbrıs Türk Ticaret Odası'nda KKTC'nin genel ekonomik durumuyla ilgili brifing de verilecek. Heyet, 14 Ağustos'a kadar KKTC'de temaslarda bulunacak. 
     ABD'nin Kıbrıs Türkleri üzerindeki izolasyonların hafifletilmesi ile ilgili açıklamalarından sonra, daha önce de ABD kongre üyelerinden oluşan bir heyet, Ercan Havalanı'ndan KKTC'ye gitmişti. 
     
</TEXT>
</DOC>
