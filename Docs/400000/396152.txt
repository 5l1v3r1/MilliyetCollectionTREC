<DOC>
<DOCNO> 396152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sontur27.html </URL>
<DATE> 2005/11/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Başlık parasını ödeyemediği için, eşini elinden aldılar 
</HEADLINE>
<TEXT>

     İsmail AKDUMAN SAMSUN, DHA 

SAMSUN’un Tekkeköy ilçesinde 24 yaşındaki sevgilisi Fatma Bulut’u 4 yıl önce kaçırarak evlenen 28 yaşındaki Hüseyin Köse, 5 bin YTL başlık parasını ödeyemeyince hem eşinden oldu, hem de adam kaçırmak’ suçundan 1 yıl 3 ay hapis cezasına çarptırıldı. Yetkisi olmadığı halde, kaçan çiftin nikahını kıyan Muhtar Ali Gür de 988 YTL para cezasına çarptırıldı. Mahkeme çiftin nikahının da, muhtarın hatası yüzünden geçersiz olduğuna karar verdi. 
     Tekkeköy’ün Kızılova köyünde inşaat işçisi Hüseyin Köse, sevgilisi Fatma Bulut’u 4 yıl önce kaçırarak Sarıyurt köyünün muhtarı Ali Gür’ün kıydığı nikahla evlendi. İddiaya göre kızlarını Köse’ye vermek istemeyen aile, daha sonra razı olarak erkek tarafından 5 bin YTL başlık parası istedi. İki aile başlık parasında anlaştı. Ancak Hüseyin Köse, başlık parasının yarısını ödeyip, geri kalanını ödeyemeyince gelinin babası 46 yaşındaki Hüseyin Bulut, bir yıl önce damadının kızını zorla kaçırdığını ve yapılan nikahın da sahte olduğunu iddia ederek şikayetçi oldu. Bunun üzerine gözaltına alınan ve 3 ay hapis yattıktan sonra tutuksuz yargılanan Hüseyin Köse, Samsun 1’inci Ağır Ceza Mahkemesi’nde bugün son kez hakim önüne çıktı. Suçsuz olduğunu ileri süren Hüseyin köse son savunmasında, Ben eşimle anlaşarak kaçtım. Eşimi seviyorum ve ondan ayrılmak istemiyorum. Fatma’da beni seviyor. Ancak ailesi, başlık parası olan 5 milyarın yarısını ödeyemeyince, benden şikayet oldu. Eşime benden şikayetçi olması için baskı yaptılar. Benim tek suçum parasız olmak'' diye konuştu. 
     
     BAŞLIK DEĞİL TAKI İSTEDİK'' 

     Duruşmaya katılan baba Hüseyin Bulut ise, sanıktan başlık parası istemediklerini sadece adet olan bazı takı ve eşyaları yapmasını istediklerini belirterek, Onları da yapmadı. Kızım da kendisinden ayrılarak şikayetçi oldu. Biz baskı yapmadık'' dedi. Duruşmaya katılmayan Fatma Bulut ise, daha önceki duruşmalarda verdiği ifadesinde sanıktan şikayetçi olduğunu ve zorla kaçırıldığı söyledi. 
     Mahkeme tutuksuz yargılanan Hüseyin Köse’nin sevgilisi Fatma Bulut’u zorla kaçırdığına kanaaat getirerek, sanığa 1 yıl 3 ay hapis cezası verdi. Nikahı kıyan Kızılot köyü muhtarı Ali Gür ise, 988 YTL para cezasına çarptırıldı. Mahkeme ayrıca, kendi köyü dışında olduğu için, yetki sınırları aşılarak kıyılan nikahın geçersiz sayılmasına karar verdi. 
     
</TEXT>
</DOC>
