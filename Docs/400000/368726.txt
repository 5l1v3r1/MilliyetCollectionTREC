<DOC>
<DOCNO> 368726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur19.html </URL>
<DATE> 2005/08/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
El Kaide'nin Türkiye sorumlusu yakalandı, üzerinden eylem planı çıktı 
</HEADLINE>
<TEXT>

     Şeyhmus ÇAKAN DHA 



      İSTANBUL'da 15- 20 Kasım 2003 tarihlerinde meydana gelen ve 62 kişinin öldüğü patlamalarda kullanılan bombaları temin ve imal ettiği ileri sürülen Suriye uyruklu Luia Sakra, sahte kimlikle Diyarbakır Havaalanı'nda yakalandı. El Kaide’nin Türkiye sorumlusu Sakra’nın İstanbul’daki eylemlerden sonra estetik yaptırdığı ve üzerinde İsrail gemilerine yönelik eylem planları çıktığı öne sürüldü. 
     El Kaide’nin Türkiye sorumlusu olduğu belirtilen Luia Sakra, pazar günü Diyarbakır Havaalanı'nda terörle mücadele ekiplerinin takibi sonucu yakalandı. Yanında Erkan Özer’ adına düzenen sahte kimlik bulunan Luia Sakra’nın üzerinde İsrail gemilerine yönelik eylem planları çıktı. 
     Çok iyi Türkçe konuşan Luia Sakra'nın, İstanbul’daki eylemler sonrası Antalya’ya gittiği ve buradan da karayolu ile Diyarbakır’a geçtiği belirtildi. Kimyasal silah ve bomba yapımı konusunda uzman olduğu kaydedilen Sakra’nın Diyarbakır’dan İstanbul’a ikinci estetik ameliyat olmak için gitmek isterken yakalandığı belirtildi. 
     Diyarbakır Emniyet Müdürlügğü'nde sorgusundan sonra detaylı soruşturma için İstanbul'a götürülen Luia Sakra, ilk ifadelerinde birlikte hareket etiği El Kaide teröristlerinin adlarını verdi ancak nerede olduklarını bilmediğini söyledi. Luia Sakra’nın yakalanmasa, yapılan plana göre İsrail gemilerine yönelik eylemleri gerçekleştirdikten snra Türkiye’yi terkedeceği belirtildi. 
     İsrail, Antalya'nın Alanya İlçesi'ne geçen cuma günü gelmesi beklenen 2, pazar günü gelmesi beklenen 1 geminin terörist saldırı olabileceğine yönelik istihbarat bilgileri üzerine rotalarını değiştirerek, Kıbrıs Rum Kesimi'ne gitmelerini istemişti. Yakalanan Suriyeli teröristin, İsrail'in terör uyarısı ile bağlantısının olup olmadığı konusunda bir açıklama yapılmadı. 
     
     DİĞER BOMBACILAR... 

     Bombalı saldırılara ilişkin son olarak, aranan teröristlerden Saadettin Aktaş ile Burhan Kuş, Irak'ta yakalanmış ve her iki zanlı Ebu Garip Cezaevi'nde sorgulanmıştı. 
     ABD'nin 'iade işlemlerinin uzun sürebileceği gerekçesiyle' sorgulanmasına izin verdiği örgütün ele başı olduğu öne sürülen Habip Aktaş'ın kardeşi Saadettin Aktaş ile Burhan Kuş'un ifadelerini Türkiye'den giden özel bir ekip almıştı. 
     İstanbul Cumhuriyet Başsavcılığı'nca yürütülen soruşturma sonucunda El Kaide'nin Türkiye yapılanmasında yer aldığı öne sürüen 72 kişi hakkında dava da açılmıştı. 
     Habip Aktaş, Gürcan Baç, Saadettin Taş ve Burhan Kuş'un da aralarında bulunduğu altı kişi hakkında yürütülen soruşturma ayrılmış ve bu zanlılar hakkında kırmızı bülten çıkarılmıştı. 
     El Kaide'nin Türkiye yapılanmasında yer alan teröristler, 15 kasım 2003'te Şişhane'deki Neve Şalom ve Şişli'deki Beth Israel sinagoglarına saldırı düzenlemişti. 
     Bu saldırıdan beş gün sonra Levent'teki HSBC Bank Genel Müdürlüğü ve İngiltere'nin İstanbul Başkonsolosluğu da grubun saldırılarının hedefi olmuş ve her iki eylemde toplam 62 kişi hayatını kaybetmişti. 
     
</TEXT>
</DOC>
