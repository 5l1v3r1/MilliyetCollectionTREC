<DOC>
<DOCNO> 396654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun05.html </URL>
<DATE> 2005/11/21/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Prens Charles'ı soyan hırsızın notları... 
</HEADLINE>
<TEXT>

     LONDRA, DHA 

İNGİLTERE’de yayımlanan Sunday Telegraph gazetesi, Prens Charles’ın konut olarak kullandığı St. James Sarayı’nı 1994’te soyan Renato Rinino’nun el yazıyla yazılmış notları ele geçirdi. 
     Ekim 2003’te 41 yaşındayken kıskanç bir koca tarafından vurularak öldürülen Rinino’nun, kitaplaştırmak üzere kaleme aldığı sanılan 150 sayfalık notlarda, ünlü mücevher hırsızı, aslında Galler Prensi Charles’ın Londra’daki sarayına girmeyi asla amaçlamadığını ama meraktan bunu yaptığını söylüyor. 
     Rinino, 1994’te gerçekleştirdiği soygunda toplam 65 bin sterlin değerinde 5 adet altın kravat iğnesi, 8 çift kol düğmesi, 2 adet gümüş ilaç kutusu ve altın saatler çalmıştı. Hırsızlık olayı sırasında Prens Charles kayak yapmak için gittiği İsviçre’de bulunuyordu. Kendisine ait evlerde de bu dönemde tadilat başlatılmıştı. 
     
     ’KRALİYET’E AİT TABLOLARI GÖRÜNCE NEREDE OLDUĞUMU ANLADIM’ 
     Notlarında, "Büyük, eski ve kırmızı bir bina görmüştüm... Nerede olduğumu bilmiyordum, zaten bu umrumda da değildi. Sanki birşeyler beni içeri girmeye zorlar gibiydi" diyen Rinino, evde güvenlik kameralarını gördüğünü ancak tadilat için kurulmuş olan iskelelerden tırmanarak ikinci kata ulaştığını söyledi. 
     İtalyancadan İngilizceye tercüme edilen notlarında, binaya girmek için pencereyi açmadan önce alarmların devreye girip girmediğini görmek için 1 dakika beklediğini belirten Rinino, birşey olmadığını görünce içeri girip pencereyi kapattığını söylüyor. Mücevher kutularını açtığında ’Yıllardır beklediğim an geldi’ diyen Rinino, nerede olduğunu ise ancak İngiliz Kraliyet Ailesi üyelerinin resmedildiği tabloları duvarda görünce anladığını belirtiyor. 
     Rinino, çaldıklarının 4’te 3’ünü sattığını ve İngiliz polisi kendisini ararken, elinde kalan daha küçük mücevherlerle İtalya’ya kaçtığını anlatıyor. 1997’de başka suçlardan yakalanan Rinino, Prens Charles’ın sarayına giren hırsızın kendisi olduğunu itiraf etmiş ve değerli eşyalarının büyük bölümü Prens’e geri verilmişti. 
     
</TEXT>
</DOC>
