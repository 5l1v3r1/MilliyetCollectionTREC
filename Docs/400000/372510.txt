<DOC>
<DOCNO> 372510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy23.html </URL>
<DATE> 2005/08/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Özkök Türkiye'nin en önemli sorunu terörü kullanan bölücü cereyandır 
</HEADLINE>
<TEXT>

     Genelkurmay Başkanı Orgeneral Hilmi Özkök, günümüzde Türkiye'nin karşısındaki en önemli sorunun, terörü vasıta olarak kullanan bölücü cereyan olduğunu belirterek, bu sorunun çözümünde, toplumun her kesiminin sorumluluğunu idrak etmesi ve elini taşın altına sokması gerektiğini söyledi. 
     Genelkurmay Başkanlığı Karargahı Orgeneral Kazım Orbay Salonu'nda ''TSK Şeref Madalyası ve TSK Üstün Hizmet Madalyası Tevcih Töreni'' düzenlendi. 
     Törene, Genelkurmay Başkanı Orgeneral Özkök, Milli Savunma Bakanı Vecdi Gönül, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Genelkurmay İkinci Başkanı Orgeneral Işık Koşaner, Eğitim Doktrin Komutanı Orgeneral İsmail Koçman ile üst düzey komutanlar katıldı. 
     Tören, TSK Şeref Madalyası ve Üstün Hizmet Madalyası alacak komutanların özgeçmişleri ile madalya beratlarının çeşitli askeri faaliyetlerden seçilen video görüntüleri eşliğinde okunmasıyla başladı. 
     Orgeneral Özkök, törende, Kara Kuvvetleri Komutanı Orgeneral Yaşar Büyükanıt ile Jandarma Genel Komutanı Orgeneral Fevzi Türkeri'ye üstün hizmetleri ve yürüttükleri kuvvet komutanlığı görevindeki başarıları dolayısıyla Türk Silahlı Kuvvetleri TSK Şeref Madalyası verdi. 
     Orgeneral Özkök, 30 Ağustos itibariyle orgeneralliğe yükselerek Kara Kuvvetleri Komutanlığı Kurmay Başkanlığı'na atanan Korgeneral Ergin Saygun, Donanma Komutanlığı'na atanan Koramiral Muzaffer Metin Ataç ve Harp Akademileri Komutanlığı'na getirilen Korgeneral Aydoğan Babaoğlu'na ise TSK Üstün Hizmet Madalyası tevcih etti. 
     
     GENELKURMAY BAŞKANI'NIN KONUŞMASI 

     Genelkurmay Başkanı Orgeneral Özkök, törende yaptığı konuşmada, günümüzde Türkiye'nin karşısındaki en önemli sorunun, yanlış ve gerçekleşmesi olanaksız politik hedefini gerçekleştirmek için terörü vasıta olarak kullanan bölücü cereyan olduğunu ifade ederek, şunları söyledi 
     ''Bu sorunun çözümünde toplumun her kesimi sorumluluğunu idrak etmeli ve elini taşın altına sokmalıdır. 20 yıldır bölücü terörle mücadele, TSK ağırlıklı olarak yapılmaktadır. TSK mensuplarının hemen hemen tamamı bu mücadelede görev almış, tecrübe kazanmıştır. Oysaki bölücü terörle mücadele topyekün bir anlayışla hareket edilmesini gerekli kılmaktadır. Terörün sonunu getirecek başarının, bu mücadelenin karşılıklı güven ve işbirliği içerisinde ulusal bir görev olayı yapılmasıyla mümkün olacağı aşikardır. 
     Son dönemde artan terör olayları nedeniyle şehitler verdik. Her bir şehidin acısı içimizdedir. Uğruna şehit olmaya yeminli olduğumuz bu güzel yurdu biz nice şehitler vererek düşmandan kurtarmıştık. TSK, eskiye oranla çok daha bilinçli, kararlı ve tecrübeli olarak bu mücadeleye devam etmektedir. Bu mücadelede TSK'nın hedefi, bölücü terör örgütünün yanlış ve habis politik hedefini ve bu hedefe ulaşmak için uyguladığı terör eylemlerini terk ederek, Türkiye Cumhuriyeti'nin kanunlarına ve ulusun merhametine ram olunmasını sağlamaktır.'' Genelkurmay Başkanı Orgeneral Hilmi Özkök, toplumla ordu arasındaki bağı koparmanın, uluslara nelere mal olabileceğinin son yıllarda çevrede yaşanan acı olaylar sonucunda açıkça görüldüğünü belirterek, "Ekonomik bakımdan gelişmiş, bazı ülkelerin bizdekinden farklı olarak, kendi geçmişlerinde çeşitli şekillerde ulus-ordu ilişkilerinde büyük problemler yaşadıklarını görüyoruz" dedi. 
     
     AB ÜLKELERİ TSK'NIN ROLÜNÜ ANLAMIYOR 

     Orgeneral Özkök, "Bu, özellikle AB'ye giriş sürecinde olduğumuz bir dönemde, bu ülkelerin TSK'nın toplumdaki olumlu rolünü ve önemini tam olarak algılayamamalarına sebep olmaktadır" diye konuştu. 
     TSK'nın, Türk ulusunun yaşadığı toplumsal gelişim ve değişimde de çok önemli bir rol oynadığını belirten Orgeneral Özkök, TSK'nın, Türk toplumunun gönlünde her zaman çok özel bir yer edindiğini ve yıllardır en güvenilir kurumlar sıralamasında daima ilk sırada yer aldığını vurguladı. Bu durumun TSK'ya büyük bir gurur ve özgüven verdiğine ve bu özgüvenin etkisinin de TSK'nın faaliyetlerine yansıdığına işaret eden Orgeneral Özkök, "Bu güven ve destek sayesindedir ki, TSK, bugün pek çok önemli başarıya imza atmış ve hiçbir zaman ulusun yüzünü kara çıkarmamıştır" dedi. 
     
     'TSK, KÜLTÜREL VE COĞRAFİ AYRIMCILIK YAPMAZ' 

     Orgeneral Özkök, TSK'yı güçlü kılan iki önemli özellik bulunduğunu belirterek, bunlardan birincisinin Büyük Atatürk'ün deyimiyle TSK'ya has olan "halis millilik" vasfı olduğunu kaydetti. 
     Orgeneral Özkök, şöyle devam etti 
     "Bu vasıf, TSK'yı ulusun ayrılmaz bir parçası haline getirmektedir. Bu özellik aynı zamanda TSK'yı diğer ülkelerin silahlı kuvvetlerinden de farklı kılmaktadır. Nitekim toplumla ordu arasındaki bağı koparmanın, uluslara nelere mal olabileceğini son yıllarda çevremizde yaşanan acı olaylar sonucunda açıkça gördük. 
     Bu sebeple, gelecekte de TSK'nın bu özelliğinin büyük bir titizlikle korunması, ülkemizin bekası açısından hayati önem taşımaktadır." Orgeneral Özkök, TSK'yı güçlü kılan ikinci özelliğin ise TSK'da liyakati esas alan meritokratik yönetim anlayışının varlığından kaynaklandığını vurgulayarak, şunları kaydetti 
     "Bunun anlamı şudur TSK'da görev yapan personel ancak kendi çabası ve mesleğinde göstereceği başarılarla yükselebilir. Her yetenek kategorisinde denenir. 
     Örneğin, Anadolu'nun herhangi bir köşesinde yaşayan bir Türk genci, ailesinde tek bir asker olmasa dahi askerlik mesleğini seçtiği takdirde, kendi iradesi ve çabasıyla TSK'da en üst makama kadar yükselebilir. Son derece gelişmiş bu kurumsal anlayış sayesindedir ki, TSK'da kimse için kültürel ve coğrafi ayrımcılık yapılmaz. Kişiler gelir geçer ancak TSK'nın temel değerleri, kuralları ve geleneklerinde hiçbir değişiklik olmaz." Bu özelliklerin, TSK'yı halkın gözünde ve gönlünde çok ayrıcalıklı bir yere koyduğunu belirten Orgeneral Özkök, "Aslında Kurtuluş Savaşı ile temelleri atılan ve Cumhuriyet'in kuruluşuyla daha da sağlamlaşan bu durum, günümüze kadar hiç değişmemiştir. Türk ulusunun silahlı kuvvetlere bakış açısını en güzel Büyük Atatürk ifade etmiştir. Atatürk, 'Türk milleti ordusunu çok sever, onu kendi idealinin koruyucusu olarak telakki eder' demiştir" diye konuştu. 
     
     'TSK'NIN TOPLUMDAKİ OLUMLU ROLÜ VE ÖNEMİ' 

     Genelkurmay Başkanı Orgeneral Özkök, gerçekten de dünya üzerinde eşine az rastlanan bu ulus-ordu ilişkisinin TSK'yı dünya üzerinde benzerlerinden çok farklı bir konuma taşıdığına dikkati çekerek, şöyle konuştu 
     "Oysa ki, ekonomik bakımdan gelişmiş, yeterli bir nüfus gücüne ve modern bir silahlı kuvvete sahip olmalarına rağmen bazı ülkelerin bizdekinden farklı olarak, kendi geçmişlerinde çeşitli şekillerde ulus-ordu ilişkilerinde büyük problemler yaşadıklarını görüyoruz. 
     Bu durum, bu ülkelerin silahlı kuvvetler kavramına ön yargı, korku ve kuşkuyla karışık bir açıdan bakmalarına sebep olmaktadır. Bu da, özellikle AB'ye giriş sürecinde olduğumuz bir dönemde, bu ülkelerin TSK'nın toplumdaki olumlu rolünü ve önemini tam olarak algılayamamalarına sebep olmaktadır." Dünya üzerinde yaşayan herkesin değişik konulardaki algılamalarında farklılıklar olabileceğini, ancak bir meseleyi daha iyi anlayabilmenin tek yolunun empati yapabilmekten geçtiğini ifade eden Orgeneral Özkök, sözlerini şöyle sürdürdü 
     "Çünkü, her ülkenin ihtiyaçları, şartları, değerleri, tarihi, geçmişi ve toplumsal değer ve dinamikleri farklı farklıdır. Örneğin, TSK'nın toplum üzerindeki etkisini daha iyi anlayabilmek için Osmanlı Devleti'nin son dönemini ve Türkiye Cumhuriyeti'nin kuruluş dönemini iyi etüt etmek gerekir. 
     Birinci Dünya Savaşı sonunda Osmanlı aristokrasisi ülkeyi işgal eden yabancı güçlere karşı çaresizlik içinde bunalırken, askerler Anadolu'da halkla beraber ülkenin kurtuluşu için çalışıyordu. Nitekim bu kadro, önce ülkeyi kurtarmış, bilahare de saltanat ve hilafete dayalı düzeni yıkarak halka dayanan yepyeni ve modern bir sisteme geçişi sağlamıştır. Bu durum, Ortaçağda Batı'nın yaşadığı Rönesans kadar önemli bir olaydır ve bu değişime askerler öncülük etmiştir. Türk ulusunun TSK'ya karşı duyduğu güvenin ve saygının temelinde bu yatmaktadır. Bu durum doğal olarak, bazı çevrelerin iddia ettikleri gibi her ülke için 'standart' bir ulus-ordu ilişkisini bizde farklı kılmaktadır. Bunun sonucu olarak bu ilişkinin şekli, yöntemi ve derecesi de toplumun kendi özel şartlarına göre değişmektedir. 
     Ancak her modern toplumda olduğu gibi, TSK'nın görev ve işlevleri bizde de yasalarla belirlenmiştir ve TSK'nın yasalara uyumu denetlenmektedir. Öte yandan, Türkiye Cumhuriyeti'nde bütün yasalar halkın seçtiği temsilciler tarafından yapıldığından dolayı ülkemizdeki durum, günümüzde evrensel bir değer olarak kabul edilen 'ordu üzerinde sivil kontrol' ilkesiyle çelişmemekte, aksine örtüşmektedir. Ülkemizdeki tek fark, biraz önce çerçevesini çizdiğim ulus-ordu ilişkisidir." 
     
</TEXT>
</DOC>
