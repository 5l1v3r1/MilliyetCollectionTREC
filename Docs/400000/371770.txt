<DOC>
<DOCNO> 371770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/spo30.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dev Adamlar'ın rotası Rimini 

A Milli Basketbol Takımı'nın, İtalya'nın Bormio kasabasındaki çalışmaları dün yapılan çift antrenmanla sona erdi. Sabah salonda kondisyon antrenmanı yapan Milliler, akşam da hücum ve savunma sistemlerini çalıştı. Milli Takım bu sabah otobüsle Rimini'ye geçecek. Burada yarın Bulgaristan, İtalya ve İrlanda'nın katılacağı turnuva oynayacak olan Dev Adamlar, 25 Ağustos'ta Türkiye'ye dönecek. 

Londra derbisi Chelsea'nin 1-0 

İNGİLTERE Premier Ligi'nde Chelsea ile Arsenal'i karşı karşıya getiren dev maçı ev sahibi kazandı. İlk yarısı golsüz kapanan mücadelenin 73. dakikasında Fransız yıldız Drogba, Arsenal ağlarını sallayarak maçın tek golünü attı. Günün diğer maçında Everton, deplasmanda Bolton'u 1-0 mağlup etti. 

PSG takıldı 

FRANSA Ligi'nde sezona iyi başlayan Paris Saint Germain, Troyes deplasmanında umduğunu bulamadı. Sahadan 1-1'lik skorla ayrılan konuk ekip, 1 puanla yetindi. Toulese ise sahasında Saint Etienne ile 1-1 berabere kaldı. 

Bulak Paniğe hiç gerek yok 

DENİZLİSPOR Teknik Direktörü Giray Bulak, iyi bir takım olduklarını vurgulayarak kısa süre içinde ayağa kalkacaklarını iddia etti. Kendi sahasında Kayserispor'a 3-1 yenilerek taraftarlarını üzen Yeşil - Siyahlı ekibin hocası, "Eksikliğimizi görüyoruz. Bunları düzelttiğimiz taktirde ligin iyi takımlarından biri olacağız. Yandık, bittik edebiyatı yapmaya gerek yok" dedi. 

Kayserispor havalarda 

SARI- Kırmızılı takımda, deplasmanda elde edilen Denizlispor galibiyetinin sevinci yaşanıyor. Basın Sözcüsü Emre Ayan, bu sonucun tesadüfi olmadığını belirterek iddialı açıklamalarda bulundu. Futbolcuların bu maçta beklenen patlamayı yaptığını kaydeden Ayan, "Kayserispor'u güzel günler bekliyor. Bu galibiyetle moralimiz yerine geldi"diye konuştu. 

Sapanca'da Fener alayı 

SAPANCA Gölü'nde düzenlenen Gençler Türkiye Kürek Birinciliği müsabakaları tamamlandı. Kürek Federasyonu tarafından organize edilen yarışlara Fenerbahçeli sporcular damgasını vurdu. Sarı - Lacivertli sporcular toplamda 8 birincilik elde ederken, Galatasaraylı kürekçiler 4 kez zirveye çıktı. Büyük çekişme içinde geçen müsabakalarda Şişecamlı sporcular ise 2 birincilik kazandı. 

Bosna'da futbol terörü 

FUTBOL sahalarında yaşanan şiddet olayları Bosna Hersek Ligi'ne de sıçradı. Celik ve Zeljeznicar'ı karşı karşıya getiren maçta çıkan olaylarda 1 kişi yaşamını yitirirken, 19 kişinin de yaralandığı bildirildi. Yerel polis ve Zeljeznicar taraftarları arasında karşılaşma bitiminde yaşanan arbedede konuk ekip seyircilerinin arabaları tahrip edip, sokakları savaş alanına çevirdiği ifade edildi. 

Spor Toto sonuçları 

2-1-1-2-2-2-2-0-2-1-1-2-2-2-1 

15 bilen 8 adet, 52.100 YTL 53 YKRŞ 
14 bilen 210 adet, 168 YTL 61 YKRŞ 
13 bilen 2.593 adet, 23 YTL 53 YKRŞ 
12 bilen 16.007 adet, 2 YTL 77 YKRŞ 

İkinci Lig'de dün 

Y.Bosna - Kasımpaşa 0-5 
Karagümrük - Küçükköy 4-0 
Kartalspor - Maltepe 1-0 
A.Üsküdar - Eyüpspor 1-3 
Pendikspor - Güngören 3-1 



</TEXT>
</DOC>
