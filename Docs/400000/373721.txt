<DOC>
<DOCNO> 373721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun04.html </URL>
<DATE> 2005/08/29/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
AB uçuş önlemlerini sıkılaştırıyor, kara liste bugün açıklanıyor 
</HEADLINE>
<TEXT>

     Avrupa Birliği, bu ay dünyada art arda yaşanan uçak kazaları sonrası uçuş önlemlerini sıkılaştırıyor. Birlik, güvensiz bulduğu havayollarını kara listeye alacak. 
     Fransa ve Belçika uçuşlarını yasaklayacakları havayolu şirketlerini bugün açıklayacak. 
     Avrupa Birliği Komisyonu da tüm üye ülkelerde geçerli olacak bir kara listeyi altı ay içinde belirleyecek. 
     Fransa ve Belçika'nın kara listelerinin açıklanması öncesinde İtalya, bir Türk havayolu şirketine uçuş yasağı getirdi. 
     İtalyan 'Myair' havayollarının, Türk havayolu şirketi 'World Focus'tan kiraladığı bir uçakta, Bari-Bergami seferi öncesi duman çıktı ve yanık kokusu yayıldı. 
     Bunun üzerine uçağın kalkışına izin verilmedi ve 'World Focus' havayolunun İtalya içinde uçuşları yasaklandı. 
     Fransız makamları da Türk havayolu şirketi Fly Air'in Paris-Antalya uçuşunu durdurdu. 
     Fly Air'e ait Airbus A300-B4 tipi bir yolcu uçağının önceki günden bu yana Paris Charles de Gaulle havalimanında bekletildiği bildirildi. 
     Dün güvenlik endişeleriyle havalanmasına izin verilmeyen uçakta, dün yapılan ikinci muayenede de yakıt sızıntısı ve lastiklerinde sorun tespit edildiği belirtildi. 
     Antalya'ya sefer yapan uçakta 160 yolcunun bulunduğu, uçuşu organize eden Türk tur şirketi Mediades'in yolcuların masraflarını tazmin etmek üzere Paris'e bir temsilci göndereceği belirtildi. 
     Fransa Sivil Havacılık Dairesi, bugün uçuş için yeterli güvenlik önlemi almayan havayolu şirketlerinin adını içeren bir kara liste açıklayacak ve listede yer alan şirketlere Fransız hava sahasında uçuş yasağı getirilecek. 
     
</TEXT>
</DOC>
