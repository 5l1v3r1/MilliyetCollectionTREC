<DOC>
<DOCNO> 363271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/axspo01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ailton'u tanıyacaklar' 
</HEADLINE>
<TEXT>


Beşiktaş ile üç yıllık sözleşme imzalayan Brezilyalı yıldız, "Türk seyircisine ve Beşiktaş taraftarına nasıl bir golcü, nasıl bir oyuncu olduğumu en kısa sürede göstereceğim" dedi 


Beşiktaş, geçen sezon Almanya'nın Schalke 04 takımında forma giyen Brezilyalı forvet oyuncusu Ailton Gonçalvez Da Silva ile 1 yılı opsiyonlu 3 yıllık sözleşme imzaladı. 
Ailton, BJK Nevzat Demir Tesisleri'nde düzenlenen ve kulüp ikinci başkanı Murat Aksu ile genel sekreter Kenan Öner'in de hazır bulunduğu 
törende, "Köklü bir kulübe geldiğimi biliyorum. Umarım Almanya'da elde ettiğim başarıdan çok daha fazlasını burada elde edeceğim. En az bir şampiyonluk yaşayacağımdan eminim. Kamera ve fotoğrafların önünde daha iyi konuşmak için de kısa sürede Türkçe'yi öğreneceğim" diye konuştu. 
Brezilyalı forvet, "Türk seyircisine ve Beşiktaş taraftarına nasıl bir golcü, nasıl bir oyuncu aldıklarını en kısa sürede göstereceğim. Sahanın içinde top oynarken, bu camianın benim arkamda olduğunu, beni tam olarak desteklediğini hissetmek, haliyle beni çok ateşleyecektir ve böylece daha iyi şeyler yapacağım" dedi. 
32 yaşında ve 1.77 metre boyundaki Ailton'un 20 numaralı formayı giyeceği açıklandı. Kendine dün sabah ev bakan Brezilyalı oyuncunun bugün eşyalarını getirmek için İstanbul'dan ayrılacağı açıklandı. Bu arada Nevzat Demir Tesisleri'ne de hayran kalan Ailton, "Gördüğüm kadarıyla buradaki tesisler belki Almanya'da varsa Bayern Münih'te vardır. Aklınıza gelebilecek birçok takımda maalesef bunlar yok" dedi. 
Bu arada Ailton'un transferi için Schalke 04 Kulübü'ne 1 milyonu peşin, 2 milyonu 2 yıl içinde ödenmek şartıyla toplam 3 milyon Euro verileceği, Brezilyalı futbolcuya ise, birinci yıl 1.8 milyon garanti para ve her 10 maç için 100.000 dolar, ikinci yıl için de 1.5 milyon dolar garanti para ve her 10 maç için 100.000 dolar ödeme yapılacak. 

Yıldız değil takım 

Beşiktaş'ın 22 günlük kampında öne çıkan, sivrilen bir futbolcu olmadı. Bu da, Kartal'ın artık takım oyunuyla mücadele edeceğinin göstergesi. Ancak uygulamada aksaklıkların bulunduğu da bir gerçek 

ORHAN YILDIRIM 


Önce Avusturya, ardından da Almanya'da 22 gün kamp yapan Beşiktaş, çalışmaların son döneminde fiziksel olarak değil ama zihinsel olarak olumsuz etkilendi. 
Temposunu yüksek tutarak işbaşı yapan Siyah - Beyazlılar, gün geçtikçe bunu düşürdü, hazırlık maçlarında ise sistem ve taktik konusunda çalışmalar yaptı. 
22 günlük çalışma döneminde görünen tablo şu oldu 
Futbolcular iyiniyetle mücadele etti, hırslı ve arzulu göründü. Kadroya baktığımızda takımın önüne geçen bir isim yok. Yani oyuncuların kapasiteleri genel olarak birbirine çok yakın. Buradan ortaya çıkan sonuç şu Beşiktaş bireysel yeteneklere değil, takım oyununa yönelmek zorunda. Nitekim özel maçlarda da böyle oynadılar. Ancak uygulamada büyük aksaklıklar var. 
Kalede pek sorun yaşanacak gibi olmasa da, savunma ile uyumsuzluk sürüyor. Kalabalık savunma bloğunda, yan ve yüksek toplar tehlikeli oluyor. Dağınık oyun kurgusu, geriden olumlu pas çıkmaması da cabası. 
En büyük sorun ise yine sol kanat. Sol çizgide İbrahim Üzülmez'in h l alternatifi yok. Tümer ve İbrahim Akın burada oynuyorlar ancak onların da savunma özelliği yok denecek kadar az. 
Sağ kanat da ise durum tam tersi. Ali Güneş ile Tandoğan inanılmaz çıkış yakaladılar. 
En kalabalık oyuncunun bulunduğu orta saha yine aynı oranda en sorunlu bölge. 
Bunca futbolcu arasında takımı yönlendirecek bir isim yok. Yani oyunu yönlendirecek "virtiöz" lazım. Sergen, Pancu, Ahmed Hassan, Okan hatta Tümer gibi isimler bu göreve soyunsa da, istikrar yok. 
Forvet hattında rekabet çok yüksek. Ama değil Ailton, Ronaldo bile gelse önemli olan orta sahanın etkinliği ve işleyen kanatlardan top gelmesi. 
Sorunları çok iyi gören Teknik Direktör Rıza Çalımbay, lige kadar aksayan yönlere çareler bulmak için kafa yoracak, çalışacak, çalıştıracak. Hastalık belli, tedavi yöntemi Çalımbay'ın elinde... 

Oscar Cordoba 6 
Sakatlığı yüzünden takımda tam kapasitede yer almadı. Çalışmalarının yetersiz olduğu son maçta görüldü, golde zamanlama hatası yaptı. 

Murat Şahin 8 
İyi bir hazırlık dönemi geçirdi. Moral motivasyon olarak da en üst seviyede, şu anki durumuyla kaleye en yakın isim. Tecrübeli kaleci Cordoba'nın yerine gözünü dikti. 

Ramazan Kurşunlu 6 
Hem sakatlığı, hem de takımdan ayrılacak olması yüzünden kafası rahat değildi. Tüm iyiniyetine rağmen gerçek formunu bulamadı. 

Volkan Ünlü 6 
Daha henüz alışma devresinde. Yan ve yüksek toplarda etkili. Ancak yerden ve özellikle soluna gelen toplarda zaafı var. Zamana ihtiyacı bulunuyor. 

Koray Avcı 6 
Hazır olduğunu gösterdi. Savunmada son adam olarak garantili ve etkili oyununu sürdürdü. Ağırlığı ve isabetsiz pasları handikap. 

Ahmet Dursun 7 
Çok istekli. Rekabetin ciddiyetini kavramış durumda. Son günlerde adale çekmesi yüzünden biraz geri düştü. Bu formuyla işi çok zor. 

İbrahim Toraman 7 
Geçen yılki, durgunluğunu üstünden atmış. Ancak görev aldığı iki maçta da şanssız darbe aldı. Buna rağmen iyi göründü. 

Adem Dursun 7 
Takıma çabuk uyum sağladı. Saha dışındaki sessizliği, saha içinde kazanma azmi ve hırsa dönüştü. O da adele sorunu yaşayanlardan. 

Çağdaş Atan 7 
Kamp boyunca iyi çalıştı. Ancak çok dağınık bir futbol sergiliyor. Verilen görevden olacak rahat değil. Oysa basit oynasa takımın bankosu olur. 

Mustafa Doğan 6 
Savunmada görev aldığı her maçta bir risk oluşturdu. Adam markajı ve yüksek toplarda etkili olmasına rağmen kontrolsüzdü. Güven vermedi. 

Gökhan Zan 7 
Fizik gücünün üstünlüğü en büyük avantajı. Ayrıca çok güçlü ve hırslı yapısıyla defansa artı güç kattığı bir gerçek. Bu yıl formanın güçlü adayı. 

Kürşat Duymuş 7 
Uyum sorunu yaşamadı. Uzun boyunun avantajını iyi kullanmasını bildi. Defansın her yerinde başarı ile görev yaptı. İlk 11'e göz kırpıyor. 

İbrahim Kaş 6 
PAF'tan gelen genç oyuncu fazla sırıtmadı. Yeteri kadar şans verilmemesine üzüldü ama bunu dert etmedi. Geleceği olan bir futbolcu. 

Tayfur Havutçu 7 
İstikrar abidesi olduğunu bir kez daha göstermiş oldu. Saha içinde olduğu kadar, saha dışında da, her zamanki gibi takımın lokomotifi. 

Veysel Cihan 9 
Klasik santrfordan farklı bir görünüm çizdi. Orta sahadan top aldı, savunmaya yardım etti. Ama Ailton'dan sonra şansı az. 

Tümer Metin 6 
İyi başlayıp, çok çalışırken topuğundan sakatlandı. Cordoba'nın uyarısına rağmen sakatlığına önem vermeyince, başı durduk yerde derde girdi. 

Sergen Yalçın 7 
Üç yıl aradan sonra bir hazırlık kampına tam kapasite ile katıldı. İdmanlarda gösterdiği çıkışı -son karşılaşma hariç - maçlara taşımayı bildi. 

Ümit Aydın 7 
Orta alandan daha çok ileriye dönük futboluyla göze girse de ilk onbir için işi hayli zor. İyi başladı, devam ettiremedi. Çok çalışmalı. 

Okan Buruk 7 
Geç gelmesine rağmen aradaki açığı kısa sürede kapadı. Okan'ın şanssızlığı h l daha tam olarak nerede oynayacağının belli olmaması. 

Ali Tandoğan 9 
Sağ kanattan hızlı çıkışları, sert ve isabetli ortalarıyla birlikte, her topa ayak ve kafa sokması artıları. Beşiktaş'ıın bu yıl gücüne güç katacak. 

Güven Kocabal 8 
Orta alanın göbeğinde iyi işler yaptı. Toplu oyunda etkili, çok koşan bir yapısı var. Fizik olarak eksik. Bir de büyük takıma gelmenin heyecanı var. 

Daniel Pancu 7 
Teknik heyetin joker olarak gördüğü Daniel Pancu kasığındaki sakatlıktan tamamen kurtulmuş durumda. Bu seneye farklı bakıyor. 

İbrahim Üzülmez 6 
Kafası rahat değil. Sakatlığı sonrası kabuğuna çekildi. Sinir harbinden kurtulup, sadece futbola dönmesi tek çıkış yolu. Zamana ihtiyacı var. 

Ahmed Hassan 7 
Sağ kanat, orta alan ve forvete verilen farklı görevleri yerine getirdi. Ancak kapasite olarak geride kaldı. Tatil yapmadan takıma katıldı 

Süleyman Youla 6 
Fizik gücünü yukarı çıkardığı taktirde rakip kalede çok tehlike yaratacak cinsten biri. Çok istekli, hızlı ve etkili. Ancak çok pozisyon harcıyor. 

İbrahim Akın 6 
Çok iyi başladı ama sonunu getiremedi. Yaşadığı sakatlık sonrası kampı erken bitirdi. Ama çalışmalarda gösterdi ki yetenekli ve etkili. 

Çalımbay Kamp mükemmel geçti 

BOZHAN MEMİŞ 

Son hazırlık maçında önceki akşam Eintracht Frankfurt ile 1-1 berabere kalan Beşiktaş, dün Münih'ten tarifeli uçakla İstanbul'a döndü. Asbaşkan ve Futbol Şube Sorumlusu Kıvanç Oktay, yurtdışından fizik ve kondisyon olarak iyi durumda döndüklerini açıkladı. Oktay, "İyi bir kamp dönemi oldu. Hazırlık maçları beklediğimiz şekilde geçti. Sonuçlar çok önemli değil. Mühim olan tüm futbolcuların denenmesi. Yeni transfer Ailton da pazartesi gününden itibaren antrenmanlara katılacak" dedi. 
Teknik Direktör Rıza Çalımbay da kamp döneminin her açıdan mükemmel geçtiğini, ilerleyen günlerde çok daha iyi olacaklarını söyledi. 

Beşiktaş kurtuluyor 

Yabancı kontenjanını boşaltabilmek için Beşiktaş'ın sezon sonundan bu yana göndermek için çaba harcadığı Juanfran'dan nihayet gidiyor. Siyah - Beyazlılar, İspanyol futbolcunun kiralanması konusunda Bolton Wanderers ile görüşmelere başladı. 
Beşiktaş Futbol Yatırımları Sanayi ve Ticaret A.Ş.'den İstanbul Menkul Kıymetler Borsası'na gönderilen yazıda, bu futbolcuyla ilgili olarak İngilizler ile temasların başladığı belirtildi. Kartal, Juanfran'ın kiralanması durumunda yeni bir yabancıya daha imza attırabilecek. 

Pancu'dan büyük söz 

Daha önce "Beşiktaş'ta kalıyorum" diyerek transfer spekülasyonlarına nokta koyan Daniel Pancu, "Ancak kulübüm bana artık sana ihtiyacımız yok derse, ertesi gün kendime kulüp bulurum" diye konuştu. 
Teknik adam değişikliğinin performansını etkilemediğini dile getiren Rumen oyuncu, "Rıza hoca geldiğinde benimle konuştu. Bundan sonra bir, iki maçta çok iyi oynadım. Ama sakatlığım yine nüksetti. Zaten bu sakatlıklar nedeniyle geçen sezon inişli, çıkışlı bir grafik ortaya koydum" dedi. 
Bu sene kendisini çok iyi hissettiğini belirten tecrübeli oyuncu, sözlerini şöyle tamamladı 
"Bu sezon, ilk geldiğim yıldaki gibi fizik olarak çok iyiyim. Takım olarak en iyisini yapıp şampiyon olmaya söz veriyoruz." 

Denizli'den son nokta 

Ön libero konusunda İranlı Javad üzerinde yoğunlaşan Beşiktaş, Pas takımından yanıt beklerken, Teknik Direktör Mustafa Denizli ise son sözünü söyledi. Javad'ın hem kendisi, hem de İran Milli Takımı için çok önemli olduğunu söyleyen Denizli, yeni transfer yapmadan bu oyuncuyu göndermeyeceğini açıkladı. İranlı futbolcunun Türkiye Ligi'nde görev yapmasını arzuladığını, Beşiktaş'ın da Javad'a talip olduğunu ifade eden Mustafa hoca, "Ancak sadece benim arzulamam transferi için yeterli olmuyor. Şampiyonlar Ligi'nde çok önemli maçlarımız var. Eğer istediğimiz transferleri gerçekleştiremezsek, Javad'ın Beşiktaş'a gelme şansı sıfır. Bu hafta sonu o konu netlik kazanabilir. Javad, tam bir ekip oyuncusu ve takımın en golcü oyuncusu" dedi. 

Tunaoğlu anılıyor 

Siyah - Beyazlılar'ın unutulmaz futbolcularından Yusuf Tunaoğlu, ölümünün beşinci yılında Zincirlikuyu Mezarlığı'nda kabri başında anılacak. 17.00'de yapılacak anma törenine Beşiktaşlı yöneticiler, Divan Kurulu üyeleri, Tunaoğlu'nun yakınları ve dostları katılacak. 


</TEXT>
</DOC>
