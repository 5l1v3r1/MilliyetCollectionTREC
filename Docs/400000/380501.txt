<DOC>
<DOCNO> 380501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun08.html </URL>
<DATE> 2005/09/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Financial Times Engeller aşıldı, 3 Ekim tarihi netleşti 
</HEADLINE>
<TEXT>

     BBC TÜRKÇE 

      Financial Times, Avrupa Birliği'nin karşı deklarasyon konusunda dün Brüksel'de vardığı anlaşmayı ''Türkiye'yle müzakarelerin vaktinde başlaması bekleniyor'' başlığıyla duyurdu. Gazete, haftalardır 3 Ekim tarihinin sallantıda olmasına karşın, dün Brüksel'de varılan uzlaşmayla tartışmanın netlik kazandığını yazıyor. 
     Financial Times, Avusturya'nın Türkiye çekincelerini halen dile getirdiğini fakat 25 üye arasında nispeten dışlanmış göründüğünü söylüyor. 
     Avrupa Birliği'nin dönem başkanı İngiltere Türkiye'yle müzakarelere başlanmasını Financial Times'ın deyişiyle ana hedeflerinden biri olarak belirlemişti. 
     Gazete, İngiliz bir diplomatın dün Brüksel'deki memnuniyetini aktarıyor ''Önemli bir engeli nihayet aştık artık 3 Ekim görüşmelerine iyice yaklaşmış bulunuyoruz'' 
     
     Avrupa'nın iki hasta adamı 
     The Guardian'ın yorum köşesinde ise Avrupa'nın -bir değil- iki ''hasta adamından'' bahsediliyor Fransa ve Almanya. 
     Guardian yazarına göre, ekonomik durgunluk ve yüksek işsizlik gibi ciddi sorunları göğüslemeyen, küreselleşen dünyanın hızına ayak uydurmayı inatla reddeden her iki ülke de, 100 yıl önce Türkiye'ye atfedilen hasta adam tabirinin günümüz Avrupa'sındaki temsilcileri oldu. 
     Yorum köşesinde, Almanya seçimlerinden çıkan belirsizlik tablosu yalnız bu ülke açısından değil, bütün Avrupa Birliği için hiç hayırlı görülmüyor 
     ''Alman seçimlerini izleyen siyasi felç, Avrupa Birliği'nin dünyanın önde gelen ekonomileri arasında yer alma iddiasını komik duruma soktu'' 
     
</TEXT>
</DOC>
