<DOC>
<DOCNO> 386413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo05.html </URL>
<DATE> 2005/10/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yunan basını TÜmer'in heykelini dikin 
</HEADLINE>
<TEXT>

     Dünya Kupası Avrupa Elemeleri 2. Grup'taki son maçında deplasmanda Arnavutluk'u 1-0 yenerek, grubunu ikinci sırada tamamlayan ve finallere gidebilmek için play-off baraj maçı oynamaya hak kazanan A Milli Futbol Takımı'nın başarısı Yunan basınında geniş yer buldu. 
     "Türkiye ile Danimarka'nın galibiyetleri ile Yunanistan'ın son ümidini de elinden aldıkları" görüşünde birleşen gazeteler, 2002'de Dünya üçüncüsü olan Türk Milli Takımı'nın, 2006'da da engellerin üstesinden gelerek yoluna devam ettiğini" kaydettiler. 
     Atina'da yayımlanan günlük spor gazeteleri, "Maçın nasıl başladığı değil, nasıl bittiği önemli. Arnavutlar'ın müthiş presine göğüs gerdiler ve sahadan grup ikincisi olarak çıktılar" değerlendirmesinde bulundular. 
     "Tümer'in heykeli dikilmeli" başlığını kullanan Sportday gazetesi, "Beşiktaşlı orta saha oyuncusu, kırmızı-beyazlıları baraj karşılaşmalarına gönderdi. Türkler 57 dakika süresince şanssızdılar. Soyunma odalarına stres içinde vardılar ama sahaya kararlı döndüler. Danimarka ile Yunanistan'dan gelen gol haberleri karşısında ümitsizliğe düşeceklerine daha da güçlendiler. Takıma girdiğinden bu yana izini bırakan Tümer golü kaydetti. Komşular Tümer'in heykelini dikmeliler" değerlendirmesinde bulundu. 
     Protathlitis gazetesi "Türkiye'de baraj umudu" başlığı ile ay-yıldızlıların galibiyetini okuyucularına taşıdığı haberinde, "Fatih Terim'in takımı, her ne kadar zorlansa da Arnavutluk'u yenerek 2. sıraya yerleşti. Türk takımı bayram yaşıyor" ifadesini kullandı. 
     "Türkler Tiran'da istediklerini aldılar" diyen Filathlos gazetesi, Arnavutluk'ta gelen galibiyetin, Türk takımı için tek yol olduğunu, Fatih Terim ile takımının şansın kaybolmasına göz yummadıklarını" yazdı. 
     Gazete, ilk yarıda sahanın hakimi olan Türk ekibinin buna rağmen Arnavutluk fileleri için tehdit oluşturamadığını, 2. yarıda gelen Danimarka'nın galibiyet haberi ile kanları adeta donan kırmızı-beyazlıların performanslarını artırarak, grup ikinciliğini yakaladıkları yorumunu yaptı. 
     "Türkiye başardı" başlığını kullanan Fos gazetesi ise, Türkiye'nin sahanın yoğun stresinden faydalanarak kaydettiği gol ile Dünya Kupası yolunda ilerlemesini sağlayacak başarıyı elde ettiğini kaydetti. 
     Öte yandan, Yunan ekibinin, Gürcistan karşısında sağladığı 1-0 üstünlüğe rağmen Danimarka ile Türkiye'nin galibiyetleri nedeniyle elde ettikleri puanlar sonrasında Dünya Kupası ümidinin son bulması, "Sahadan başımız dik ayrıldık, sonuna kadar mücadelemizi verdik, gururluyuz" değerlendirmesiyle gazetelerde yer buldu. 
     Atina'da yayımlanan tüm spor gazeteleri, manşetten verdikleri Milli takım haberlerinde, "Avrupa Şampiyonları, tüm kalbimizle sizlere teşekkür ederiz", "Size tapıyoruz", "Alkışlar sizin için", "Hiçbir zaman sizi yalnız bırakmayacağız" , "Dünya Kupası'na gururlu biçimde veda ettik", "2008'e gidiyoruz" ifadeleriyle Mavi-Beyazlılar'a desteklerini dile getirdiler. 
     Bu arada, Yunan Milli Takımı'nın Alman Teknik Direktörü Otto Rehagel, görevde kalıp kalmayacağına ilişkin sorulara, "Sözleşmem 31 Aralık'da son buluyor. O zamana kadar daha vakit var. Sonrasında yönetimle masaya oturup son kararımızı biçimlendireceğiz" yanıtını verdi. 
     
     İTALYAN BASINI TÜMER KAHRAMAN OLDU 

     Türkiye A Milli Futbol Takımı’nın 2006 Dünya Kupası’na gidebilmek için grup ikinciliğiyle baraj maçı oynamaya hak kazanması, İtalyan spor gazetelerinde de haber konusu oldu. La Gazzetta dello Sport bugünkü başlığında, dün gece Arnavutluk karşısında Ayyıldızlıların galibiyetini sağlayan Tümer’i ön plana çıkararak, "Tümer kahraman oldu. Türkiye baraj maçına gidecek" dedi. 
     Türkiye’nin E Grubu’ndaki son maçında Arnavutluk’u 1-0 mağlup ederek, 23 puanla grup ikinciliğini kesinleştirdiği karşılaşma ise şu ifadelerle yorumlandı 
     "Maçın sonucunu, ikinci yarıda Tümer’in attığı bir gol belirledi. 
     Türkiye bu sayede play-ofa gitme hakkını elde etti. Türkler için kötü olan tek haber, Arnavutluk maçında sarı kart gören Emre ve Hamit Altıntop’un 2006 Dünya Kupası’na seçilebilmek için oynanacak baraj maçında forma giyemeyecek olmaları." Türkiye ile aynı grupta mücadele etmiş olan Danimarka’nın dün Kazakistan karşısında elde ettiği 2-1’lik galibiyetin hiç bir işe yaramadığı ise, "Danimarkalılar için buruk galibiyet. Tommasson’un golü de yeterli olmadı" başlığıyla özetlendi. 
     Danimarka’nın yanı sıra Yunanistan’ın da 2006 Dünya Kupası’na seçilmeyi başaramayışı ise, "Yunanistan’ın Avrupa şampiyonluğu dönemi sona erdi" başlığıyla duyuruldu. 
     Corriere dello Sport, "Türkiye, Çek Cumhuriyeti ve Slovakya baraj maçındalar" şeklinde bir başlık kullanırken, Tuttosport gazetesi ise Arnavutluk-Türkiye maçının sadece sonucunu duyurmakla yetindi. 
     
</TEXT>
</DOC>
