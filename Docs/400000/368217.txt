<DOC>
<DOCNO> 368217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/siyaset/siy04.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimseden yetki esirgemeyiz' 
</HEADLINE>
<TEXT>


Bakanlar Kurulu toplantısı sonrası bir açıklama yapan Hükümet Sözcüsü Cemil Çiçek, Genelkurmay Başkanı Özkök'ün 'kısıtlanmış yetki' sitemine yanıt verdi 

ANKARA Milliyet 


Hükümet, Genelkurmay Başkanı Orgeneral Hilmi Özkök'ün "TSK kısıtlanmış yetkilerine rağmen terörle mücadeleye devam etmektedir" sözlerine, "Bir talep, ihtiyaç varsa gereğini yapılır. Herhangi bir yetki esirgemesi içinde değiliz. Keşke yuvarlanarak, üstü kapalı şekilde değilde net ifadeler kullanılsa" yanıtını verdi. 
Bakanlar Kurulu dün artan terör olaylarını 6 saat tartışarak önlemleri masaya yatırdı. Hükümet Sözcüsü ve Adalet Bakanı Cemil Çiçek, toplantının ardından yaptığı açıklamada, terörün önlenmesi noktasında her türlü tedbiri almakta kararlı olduklarını vurguladı. 

Özkök'ün açıklaması 
Terörle Mücadele Yasa Taslağı ile ilgili çalışmaları da anlatan Çiçek, ilgili kuruluşlardan 10 Ağustos'a kadar arzu ettikleri değişiklikleri bildirmelerini istediklerini kaydetti. Çiçek tasarının, 2 Eylül itibariyle Bakanlar Kurulu'na getirileceğini ifade etti. 
Genelkurmay Başkanı Orgeneral Hilmi Özkök'ün sözlerinin hatırlatılması üzerine de Çiçek, şöyle konuştu "Bir talep, ihtiyaç varsa biz bunun gereğini yaparız, çünkü terör konusunun Türkiye için ne kadar önemli olduğunun farkındayız, hiçbir siyasi iktidar insanlarının ölmesine göz yumamaz, bu noktada herhangi bir yetki esirgemesi içinde olamaz. Sanki bir yetki istenmiş, ona karşılık hükümet vermemiş gibi bir değerlendirme yapılmaması gerekir. Keşke yuvarlanarak, üstü kapalı şekilde değil de net ifadeler kullanılsa." 


</TEXT>
</DOC>
