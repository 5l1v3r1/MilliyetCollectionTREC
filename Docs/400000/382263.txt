<DOC>
<DOCNO> 382263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko54.html </URL>
<DATE> 2005/09/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Türkiye, dünya rekabet sıramasında 66. sıradaki yerini korudu 
</HEADLINE>
<TEXT>

     Dünya Ekonomik Forumu tarafından hazırlanan ''2005-2006 Global Rekabet Raporu''nda Türkiye, 117 ülke arasında yapılan rekabet sıralamasında 66'ıncı sırada yer aldı. 
     Türkiye, 2004-2005 Global Rekabet sıralamasında da 104 ülke arasında 66'ıncı olmuştu. 
     Raporda Türkiye, 67. sıradaki Romanya, 72. sıradaki Arjantin, 74. sıradaki Endonezya ve 75. sıradaki Rusya'nın önünde yer alırken, 58. sıradaki Bulgaristan, 61. sıradaki Kazakistan, 62. sıradaki Hırvatistan ve 65. sıradaki Brezilya'nın gerisinde kaldı. 
     
     FİNLANDİYA YİNE BİRİNCİ... 
     Finlandiya, 2 yıldır sürdürdüğü birinciliği bu yıl da kaptırmadı. Finlandiya'nın birinci olmasında, ''devamlı yenilikçi teknolojilere dayalı yatırım yapması ve kamu sektöründeki kurumların kalitesi'' belirleyici oldu. 
     Bu yıl da ilk üç sırayı, Finlandiya'dan sonra ABD ve İsveç aldı. 
     Rapordaki sıralamada, Japonya 12. sıraya, İngiltere 13. sıraya, Almanya 15. sıraya ve Fransa 30. sıraya gerilerken, Tayvan 5. sırada, Singapur ise 6. sırada yer buldu. 
     Asya'da Tayvan ve Singapur'un sıralamada ilk 10 içinde yer almasında, ''başarılı yönetimlerinin, vatandaşları yoksulluktan kurtarması''nın etkili olduğu belirtildi. 
     Geçen yıl sonuncu olan Çad, bu yıl da 117 ülkenin yer aldığı raporda en son sırada yer aldı. 
     
</TEXT>
</DOC>
