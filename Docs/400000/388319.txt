<DOC>
<DOCNO> 388319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo10.html </URL>
<DATE> 2005/10/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fenerbahçe, Volkan'a sahip çıktı 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Almanya'nın FC Schalke 04 takımı ile kendi sahalarında berabere kalmalarına rağmen kalan 3 maçtan da puanlar alarak, gruptan çıkacak güçte olduklarını söyledi. 
     AA muhabirinin sorularını yanıtlayan Özdemir, FC Schalke 04'ün ikinci yarıda çok iyi pres yaptığını belirterek, ''İkinci yarıda bir anda 2-1 öne geçtiler, ama takımımız iki kez geriye düşmesine rağmen mücadeleyi bırakmadı ve beraberliği sağladı'' dedi. 
     Grupta, kesin favori bir takımın bulunmadığını ifade eden Nihat Özdemir, ''Grubun favorisi gösterilen AC Milan, bizim 3-0 yendiğimiz PSV Eindhoven'ı yenemedi. Grupta son haftaya kadar mücadele devam edecek. FC Schalke 04 maçından 3 puan alsaydık çok büyük avantaj sağlayacaktık, ama Fenerbahçe, önündeki 3 maçtan da puanlar alabilecek ve gruptan çıkabilecek güçte'' diye konuştu. 
     
     ''DÜNYANIN EN İYİ KALECİLERİ DE HATA YAPAR'' 
     Nihat Özdemir, 3. golde büyük bir hata yapan kaleci Volkan'a destek vererek, her kalecinin zaman zaman böyle hatalar yapabileceğini ifade etti. 
     ''Dünyanın en iyi kalecileri dahi böyle goller yiyebilir'' diyen Özdemir, ''Bu çok normal. Volkan dün o pozisyon hariç maçın başından sonuna kadar gerçekten iyiydi. Artık daha dikkatli olmalı. Demek ki kalecinin hiç hata yapma şansı yok. Maç berabere bitince biraz morali yerine gelmiştir'' şeklinde konuştu. 
     
     ''LUCİANO VE ÖNDER'İ ÇOK BAŞARILI BULDUM'' 
     Savunma oyuncuları Luciano ve Önder'den övgüyle söz eden Özdemir, ''İki oyuncu da çok iyi mücadele ettiler'' dedi. 
     Nihat Özdemir, sağanak nedeniyle ağırlaşan sahada savunmada bariz hatalar görmediğini belirterek, şöyle devam etti 
     ''Özellikle Luciano ve Önder'i çok başarılı buldum. Karşıdaki takımın güçlü olduğunu, sahanın kaygan hale geldiğini düşünürsek, bariz bir hata görmedim. Luciano golünü de attı. Dönem dönem böyle goller atıyor. Zaten Brezilya'da da böyle goller atarmış.'' Nobre'nin ilk yarıda kaçırdığı iki önemli gol pozisyonuna da değinen Özdemir, ''Futbolculuk hayatında her gelen pozisyonu atan futbolcu yoktur. Nobre ikinci yarıda çok zor bir gol attı. Appiah'ın golü de çok güzeldi. Takım geriye düştüğü andan itibaren daha iyi motive oldu ve çok güzel goller buldu'' şeklinde konuştu. 
     
     ''8 PUAN BİLE BİZİ GRUPTAN ÇIKARABİLİR'' 
     Nihat Özdemir, bu grubun Şampiyonlar Ligi'nin en zor gruplarından biri olduğunu, 4 takımın da iddiasının bulunduğunu kaydetti. 
     Bundan sonraki maçlarda çok çeşitli sonuçlar alınabileceğine dikkati çeken Özdemir, şöyle konuştu 
     ''Bundan sonra iki deplasman maçımız var. Biz deplasmanda daha iyi, daha akıllı oynuyoruz. Dün galip gelmiş olsaydık lider olacaktık. AC Milan, PSV Eindhoven'i yenseydi bizim için daha iyi olurdu. PSV Eindhoven da iyi takım. Biz onları 3-0 yendik, ama grubun en güçlü takımlardan biri. Milan ile berabere kalınca, bizim aldığımız 3-0'lık galibiyet daha iyi anlaşıldı. 
     Şimdi önümüzdeki FC Schalke 04 maçında stadın yarısı bizi destekleyecektir. Bize 5 bin civarında yer ayrılmış, ama Fenerbahçelisi, Galatasaraylısı, Beşiktaşlısı ve Trabzonsporlusu gelip, bize destek verecektir. Alex'in olmayışı dezavantaj, ama kadromuz geniş ve arkadaşları onu aratmayacaktır. 
     Geçen sezon 9 puan almış, gruptan çıkamamıştık. Diğer takımların alacağı sonuçlara bağlı olarak bu sezon 8 puan bile belki bizi gruptan çıkarabilir.'' Nihat Özdemir, FC Schalke maçını unutup, Malatyaspor maçına konsantre olmaları gerektiğini ifade ederek, ''Malatya iyi bir takım, ama hak ettiği yerde değil. Zorlu bir deplasman olacak. Futbolcularımız bu maçı unutup Malatya deplasmanına konsantre olmalılar. Malatya'ya galibiyet için gidiyoruz'' diyerek sözlerini tamamladı. 
     
</TEXT>
</DOC>
