<DOC>
<DOCNO> 354334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun43.html </URL>
<DATE> 2005/06/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Almanya'da gelecek yabancılar için yaş sınırı kavgası... 
</HEADLINE>
<TEXT>

     Alman Birlik 90 Yeşiller Partisi Aşağı Saksonya eyalet meclisi grubu Genel Sekreteri Irmingard Schewe-Gerigk, küçük yaşta evliliğin önüne geçilebilmesi için, aile birleşimi kapsamında Almanya'ya gelecek yabancı kadınların yaş sınırının 18'den 21'e yükseltilmesini talep eden eyalet İçişleri Bakanı Uwe Schünemann'ı eleştirdi. 
     Schewe-Gerigk, Schünemann'ın yaş sınırının yükseltilmesi ve gelecek yabancı kadınların önceden Almanca öğrenmeleri talebiyle, anayasadaki evlilik ve ailenin korunması ilkesini ihlal ettiğini söyledi. 
     Federal Anayasa Mahkemesi'nin, yabancı kadınların aile birleşimi kapsamında Almanya'ya gelmesinin geciktirmesinin anayasaya aykırı olduğuna karar verdiğine işaret eden Schewe-Gerigk, Schünemann'ın bu yöndeki taleplerinin, CDU'nun yabancı evliliklere Alman evlilikleri kadar önem vermediği izlenimi yarattığını kaydetti. Yaş sınırının yukarıya çekilmesiyle zoraki evliliklerin önlenemeyeceğini ifade eden Schewe-Gerigk, bunun uyum politikası açısından verimli olmayacağını, birlikte yaşamın da büyük ölçüde engelleneceğini belirtti. 
     
</TEXT>
</DOC>
