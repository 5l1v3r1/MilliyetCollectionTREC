<DOC>
<DOCNO> 382810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun36.html </URL>
<DATE> 2005/09/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Korsika'nın dış dünyayla bağlantısı kesildi 
</HEADLINE>
<TEXT>

     Korsika'da deniz ve hava trafiğinin aksaması üzerine, adanın dış dünyayla bağlantısının önemli ölçüde kesildiği ve ciddi bir biçimde akaryakıt sıkıntısı yaşandığı bildiriliyor. 
     Fransız hükümetinin, zarar ettiği gerekçesiyle Korsika Ulusal Akdeniz Şirketi'ni SNCF özelleştirme girişimine karşı çıkan denizyolları işçileri, üç gün önce greve gitme kararı almıştı. 
     Korsika'da işçilerin Ajaccio ve Bastia kentlerindeki havaalanlarında yaptıkları engelleme eylemi yüzünden, hava ulaşımının da ciddi bir biçimde etkilendiği haberleri geliyor. 
     İşçilerin petrol depoları önlerinde yaptıkları eylemler ise adada ciddi akaryakıt sıkıntısına yol açıyor. 
     Bu arada Başbakan Dominique de Villepin, yaptığı açıklamada, Korsika Adası'nda gerilimin artmasından ''endişe duyduğunu'' söyledi. 
     Korsika'nın Ajaccio kentinde valilik binasına düzenlenen roket atarlı saldırıyı kınayan de Villepin ''Herkes kendi sorumluluğunu iyi tartmalı'' diye konuştu. 
     SNCF çalışanları, önceki gün, özelleştirme girişimine karşı çıkmak için Marsilya Limanı'nda demirleyen bir feribota el koyarak, denize açılmışlardı. Bu eylem, Fransız güvenlik güçlerinin, havadan helikopterlerle feribota inip, göstericilere müdahale etmesiyle sona ermişti. 
     
</TEXT>
</DOC>
