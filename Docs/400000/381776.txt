<DOC>
<DOCNO> 381776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener çok değişmiş' 
</HEADLINE>
<TEXT>


PSV'nin hocası Hiddink, eski takımına övgüler yağdırdı, "Benim çalıştırdığım Fenerbahçe ile bugünkü arasında büyük fark var. Bir puan bizim için başarı olur. Alex ve Anelka'ya özel önlem almalıyız" dedi 


PSV Teknik Direktörü Guus Hiddink, Fenerbahçe ile Şükrü Saracoğlu Stadı'nda çok zorlu bir karşılaşma oynayacaklarını, bu yüzden alınabilecek bir beraberliğin bile kendileri için başarı olduğunu söyledi. 
Hollanda'da bir televizyon kanalında Fenerbahçe - Kayserispor karşılaşmasının görüntüleri eşliğinde değerlendirmelerde bulunan tecrübeli teknik adam, "Benim çalıştırdığım dönemdeki Fenerbahçe ile bugünkü arasında çok büyük farklar var. Alex, Anelka, Nobre, Tuncay gibi Avrupa ayarında futbolcuları bulunan bir takım Fenerbahçe. Kalede de Volkan büyük başarılara imza atıyor. Anelka ve Alex için özel önlemler almalıyız. İyi bir takım oyununa ihtiyacımız var" dedi. 
Hiddink, Şükrü Saracoğlu Stadı'ndaki atmosferden de övgüyle söz etti. Sarı - Lacivertli ekibin çok büyük ve ateşli taraftar kitlesine sahip olduğunu vurgulayan Hollandalı çalıştırıcı, "Öncelikle genç ve yeni bir ekiple mücadele etmenin zorluğunu, ikincisi uzun yıllar birbirleriyle oynayan iyi futbolcuların bulunduğu bir ekiple karşılaşmanın sıkıntısını yaşayacağız. Son olarak staddaki atmosfer de genç oyuncularımı etkiledi. İyi bir strateji ile önce galibiyeti, sonra beraberliği düşüneceğiz" ifadelerini kullandı. 

Reiziger temkinli 

Fenerbahçe TV'ye konuşan PSV'nin tecrübeli savunma oyuncusu Michael Reiziger, coşkulu ve kalabalık bir seyirci önüne çıkacak olmalarının kendilerini zorlayacağını söyledi. Hollandalı yıldız, "Türkiye'ye yenilmemek için geliyoruz. Milan herkesin favori. Üç takım ikincilik mücadelesi verecek. Fenerbahçe'nin İtalya'da ortaya koyduğu futbol etkileyici idi. Skoru asla ölçü almıyoruz. Özellikle Alex çok etkili bir isim. Onu kesinlikle boş bırakmamalıyız" ifadelerini kullandı. 

Soğukkanlı, sabırlı 

PSV Eindhoven'in resmi internet sitesi, Fenerbahçe'ye geniş yer ayırdı. Sitede, Sarı - Lacivertli ekibin oldukça soğukkanlı, sabırlı ve etkin bir oyun sergilediği belirtildi, "Taraftarı da görevini hakkıyla yerine getiriyor. Anelka, Nobre, Alex ve Tuncay çok tehlikeli isimler" ifadelerine yer verildi. Hollanda basını da, Şükrü Saracoğlu Stadı'ndaki atmosfere dikkat çekerek, "Hiddink'in oyuncularını iyi motive etmesi şart. Boğazda fırtınaya yakalanmamak için önlem alınmalı" yorumunu yaptı. 

Hakem Gonzales 

Fenerbahçe'nin Şampiyonlar Ligi'nde PSV Eindhoven ile yapacağı maçı İspanyol hakem Manuel Enrique Mejuto Gonzales yönetecek. Şükrü Saracoğlu Stadı'nda yarın gece oynanacak karşılaşmada Gonzales'in yardımcılıklarını Oscar David Martinez Samaniego ve Juan Carlos Juste Jimenez yapacak. İspanyol hakem en son İnönü Stadı'nda oynanan Türkiye-Danimarka maçını da yönetmişti. 

Nobre'ye gün doğdu 

Son haftalarda ilk onbirde yer bulamayan Marcio Nobre, Tuncay Şanlı'nın sakatlanmasıyla birlikte PSV maçında yedek kalmaktan kurtuldu. Teknik Direktör Daum'un, oyuna Brezilyalı golcü ile başlayacağı belirtildi. 
Dünkü idmanını Saracoğlu Stadı'nda yapmak isteyen Fenerbahçe, zeminin bozulacağı endişesiyle yine Samandıra'da çalıştı. Sarı - Lacivertliler, 1 saat 45 dakika süren antrenmanda Daum yönetiminde önce düz koşu, ardından açma germe ve top tekniğine dayalı koordinasyon çalışması yaptı. Taktik ağırlıklı çift kaleyle sona eren idmana katılmayan Tuncay tesislerde tedavi gördü. Zafer Biryol ise takımdan ayrı düz koşuyla yetindi. Daum, antrenman öncesi futbolcularla yaklaşık 45 dakika süren bir toplantı yaptı. 

Devler Ligi'nde ikinci perde 

Şampiyonlar Ligi'nde ikinci hafta maçları bu gece A, B, C ve D gruplarında yapılacak 8 karşılaşma ile başlayacak. Günün en ilgi çekici karşılaşmasında kendi liglerinde istediğini bulamayan Ajax ile Arsenal, Amsterdam Arena'da kozlarını paylaşacak. Konuk ekipte kaleci Lehman ile Van Persie cezalı, Bergkamp, Henry ve Gilberto Silva ise sakat. Star TV'nin 21.45'ten itibaren naklen yayınlayacağı karşılaşmada Barcelona, Udinese'yi Nou Camp'ta konuk edecek. Ümit Davala'nın takımı Werder Bremen de Atina'da Panathianaikos'a konuk olacak. 


</TEXT>
</DOC>
