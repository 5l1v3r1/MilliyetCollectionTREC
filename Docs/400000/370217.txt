<DOC>
<DOCNO> 370217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun19.html </URL>
<DATE> 2005/08/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Venezuela'da 152 yolcusu bulunan uçak düştü 
</HEADLINE>
<TEXT>

     Venezela’da 152 yolcusu bulunan bir yolcu uçağı ülkenin batı kesiminde düştü. 
     Reuters, Panama’dan kalkan, Kolombiya "West Caribbean" havayolları şirketine ait yolcu uçağının radarla bağlantısının kesilmesi üzerine uçağı arama çalışmalarına başlandığını duyurdu. 
     Venezuela İçişleri Bakanı Jesse Chacon, edinilen ilk bilgilere göre uçağın, yerel saatle 03.30-03.45 arasında Venezuela’nın batısındaki Sierra de Perija dağlık alanına düştüğünü açıkladı. 
     Uçağın düştüğü bölgede yaşayanların patlama sesi duyduğu gelen haberler arasında. 
     
     PİLOTTAN SON MESAJ 

     Yolcu uçağının pilotunun, kontrol kulesine "motor arızası" bulunduğunu bildirdiği kaydedildi. 
     Ulusal Havacılık Kurumu Başkanı Francisco Paz, Panama’dan Atlas okyanusundaki Martinique adasına giden uçağın pilotunun, başkent Caracas’taki kontrol kulesine motor arızası bildirdiğini söyledi. 
     Paz, yetkililerin, uçakla bağlantının ülkenin batısındaki Zulia eyaletinin Machiques bölgesi üzerinde kesildiğini bildirdiklerini kaydetti. 
     Bölge sakinlerinin bir patlama duyduklarını söylediklerini belirten Paz, pilotun uçağın her iki motorunda da arıza olduğunu kontrol kulesine bildirdiğini ve bu bildirimden 10 dakika sonra temasın kesildiğini açıkladı. 
     
     TÜM YOLCULAR ÖLDÜ 

     Fransa sivil havacılık kurumunun ardından Kolombiya havayolu şirketi de, "West Caribbean", McDonnell Douglas MD-82 tipi uçakta bulunan 152 yolcuyla 8 kişilik mürettebatın tamamının öldüğünü açıkladı. 
     Uçaktaki 152 yolcu ve 8 kişilik mürettebatın çoğu Fransız vatandaşı. Kolombiya sivil havacılık idaresi yetkilileri ise mürettebatın Kolombiyalı olduğunu kaydetti. 
     Venezuela İçişleri Bakanı Jesse Chacon da, yaptığı açıklamada, kaza bölgesi üzerinde uçan askeri helikopterler ve uçaklardan edindikleri bilgilere dayanarak, kurtulan bulunması ihtimalinin olmadığını söyledi. 
     Kurtarma ekiplerinin, havadan ve karadan çalışmalara başladığı belirtildi. 
     Merkezi Kolombiya'nın Medellin kentinde bulunan "West Caribbean" havayolları şirketinin iki adet McDonnell Douglas MD81 ve bir MD-82 çalıştırdığı belirtildi. Şirketin bu uçaklardan başka 2 Airbus ATR42 ve çok sayıda küçük uçağının bulunduğu kaydedildi. 
     Kolombiya'da geçen martta şirkete ait Let L-410 uçağının düşmesi sonucu 2 kişilik mürettebat ve 6 yolcu hayatını kaybetmişti. 
     
     FRANSA'DA KRİZ MERKEZİ OLUŞTURULUYOR 

     Fransa, Panama'dan Fransa'nın Martinique adasına giderken düşmesinin ardından kriz merkezi oluşturuyor. 
     Fransa Cumhurbaşkanı Jacques Chirac, Venezuelalı yetkililer ve kurbanların aileleriyle teması sağlamak için Dışişleri Bakanlığı'nda kriz merkezi kurulması talimatını verdi. 
     Kurbanların ailelerine başsağlığı dileyen Chirac, Denizaşırı Topraklardan Sorumlu Bakan François Baron'i de Martinique'e gönderdi. 
     
</TEXT>
</DOC>
