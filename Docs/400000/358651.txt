<DOC>
<DOCNO> 358651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko36.html </URL>
<DATE> 2005/07/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
ÖİB Başkanı Kilci İhalenin kime verileceği kanunda düzenlenmiş 
</HEADLINE>
<TEXT>

     Özelleştirme İdaresi Başkanı Metin Kilci, Türk Telekom'un özelleştirilmesinde, ''daha önce POAŞ'ın özelleştirilmesinde olduğu gibi, ikinci en yüksek teklifi veren yatırımcıya devrin yapılıp yapılmayacağı'' konusundaki sorular üzerine, ''bu durum ihalenin kime verileceği , kanunda açık şekilde düzenlenmiş. Haliyle ihale sonuçlarının Bakanlar Kurulu'na sunulması çerçevesinde değerlendirilmesi gereken bir husus'' dedi. 
     Kilci, Türk Telekom'un özelleştirilmesine ilişkin düzenlediği basın toplantısında, gazetecilerin sorularını yanıtladı. 
     Kilci, Türk Telekom'un özelleştirilmesine ilişkin mevzuatın 4046 sayılı yasadan farklı olmasına rağmen, ihale prosedürüne ilişkin işlemlerin özelleştirme yasasına göre yapıldığını hatırlattı. 
     2003 yılında Özelleştirme Kanunu'da yapılan değişiklikle, ''Bakanlar Kurulu ve Özelleştirme Yüksek Kurulu'nun onayı'' ifadesi getirildiğini kaydeden Kilci, şöyle devam etti 
     ''Dolayısıyla orada bir değerlendirmenin söz konusu olması, bir takım şartlara bağlı olacaktır. Bu, ihale komisyonu tarafından alınan kararda da açıkça belirtilmiştir. 
     Ancak birinci sırada yer alan teklif sahibi ile sözleşme imzalanması mümkün olmaması halinde, ikinci sırada yer alan teklif sahibine dönülebilecektir. Bu konu hem mevzuatta hem de ihale şartnamesinde açık şekilde ifade edilmiştir.'' Bir gazetecinin, EtiSalat'ın peşin ödeme teklifine ilişkin sorusu üzerine Kilci, ''biz tamamiyle bu tür haberleri gazetelerden öğreniyoruz. İhale, 1 Temmuz'da sonuçlanmıştır. Bu sonuçları herhangi bir gerekçeyle ya da başka bir teklifle değiştirmek söz konusu değildir'' diye konuştu. 
     İhale sürecinden sonraki dönemdeki yaşanan gelişmeleri, Ulaştırma Bakanı ya da hükümetin diğer üyeleriyle görüşüp görüşmediği yönünde soruya karşılık Kilci, ''ihale sonuçlandıktan sonra, hiç bir surette ihale sonuçlarını tartışmaya yol açacak şekilde yorumlamaya yönelik bu tür teklifler, özellikle teklif sahiplerince gündeme getirilmişse, bunu son derece yanlış bulduğumu ifade etmek istiyorum. Ancak herhangi bir teklif sahibinin bize iletilmiş bir teklifi bulunmamaktadır'' dedi. 
     
     TELEKOM'A İHALE ÖNCESİ CDMA FREKANSI VERİLMESİ 

     Telekom'a ''ihale öncesi CDMA frekansı verilmesine'' ilişkin sorular karşısında da Kilci, bunun kesinlikle ihale şartnamesini aşan bir durum olmadığını söyledi. 
     Telekom'un özelleştirilmesinden sonra da yaşamaya devam edecek bir şirket olduğunu hatırlatan Kilci, bu tür düzenlemeler yapılmasının gayet normal olduğunu vurguladı. 
     Söz konusu işlemin bir üçüncü nesil imtiyazı verilmesi işlemi olmadığını söyleyen Özelleştirme İdaresi Başkanı, sadece Türk Telekom'un kırsal ve uzak alanlarda hizmet vermesine yönelik bir uygulama olduğunu, bunun bilgisinin yatırımcılarla paylaşımının gerekli olmadığını kaydetti. 
     
     ÖNCELİK BİRİNCİNİN 

     Özelleştirme İdaresi Başkanı Metin Kilci, Telekom ihalesinde bedelin ödenmemesi veya sözleşmede öngörülen birtakım şartların yerine getirilmemesi durumunda ikinci en yüksek teklif sahibine dönüleceğini belirtirken, "bu, bizim olağan uygulamamız" dedi. 
     Bakanlar Kurulu'nun "Telekom ihalesinde siyaseten bir tercihte bulunmasının söz konusu olup olmadığı" yönündeki soruya karşılık Kilci, ihale sonuçlarının Bakanlar Kurulu'nun onayına tabi olduğunu hatırlatırken, başka bir değerlendirme yapmaya gerek görmediğini söyledi. 
     Türk Telekom'un imtiyaz süresine ilişkin soru üzerine de Kilci, imtiyaz süresinin sonunda nasıl bir işlem yapılacağı konusunun, teklifler verilmeden önce imtiyaz sözleşmesi taslağında yatırımcılara açıkca ifade edildiğini vurguladı. Kilci, bunun o gün geçerli olacak mevzuat çerçevesinde değerlendirilmesi gereken bir husus olduğuna işaret etti. 
     
     ÇALIŞANLARIN DURUMU 

     "Türk Telekom çalışanlarından ayrılacakların tazminatının kimin tarafından ödeneceğine" ilişkin soruya karşılık Kilci, böyle bir kaygıya gerek bulunmadığını, bu konuda 2003 yılında 4046 sayılı Özelleştirme Yasası'na paralel bir düzenleme getirildiğini belirtti. 
     Kilci, dolayısıyla sözleşmeli ve 657'ye tabi olanların nakil veya emekli ikramiyelerinin nasıl ödeneceğinin burada açıkça belirtildiğini söyledi. 
     Bakanlar Kurulu onayı aşamasında "alıcı firmanın yükümlülüklerinin ne olduğuna" ilişkin soru üzerine Kilci, bedelin ödenmemesi veya sözleşmede öngörülen şartların yerine getirilmemesi durumunda ikinciye dönüleceğini, bunun Özelleştirme Kanunu çerçevesinde olağan uygulamalar olduğunu kaydetti. 
     Bir başka soru üzerine Kilci, 4046 sayılı kanunda mülkiyetin nasıl olacağına ilişkin net değerlendirmeler bulunduğunu, yatırımcılara verilen imtiyaz sözleşmelerinde de bu hükmün aynen korunduğunu söyledi. 
     Bir gazetecinin, hisse devir sözleşmesinin imzalanmasından sonra taksitlerde aksaklık olması durumunda ne olacağı sorusuna Kilci, bunun özelleştirme sonrası süreçte ortaya çıkacak bir durum olabileceğini, dolayısıyla şu aşamada çözülmesi gereken ve özelleştirme ile doğrudan ilgisi bulunmayan bir konu olduğunu söyledi. 
     Kilci, en yüksek teklif sahibi ile sözleşme imzasının mümkün olmaması halinde ikinci sıraya dönüleceği hususunun, şartnamede ve kanunda açık şekilde belirtildiğini kaydetti. 
     "Devir için ne kadarlık bir süre öngörülüyor" şeklindeki soruyu da Kilci, Bakanlar Kurulu onayı ve Danıştay sürecinden sonra, bu tür ihalelerde genellikle 60 ile 90 gün arasında süre verildiğini kaydetti. 
     Bir gazetecinin, "devrin 2006 yılına kalması seçeneğiniz var mı" soruna karşılık Kilci, "şu anda öyle bir seçeneğimiz yok" karşılığını verdi. 
     
     "PEŞİN, VADELİ SEÇENEK DEĞİŞTİRİLEBİLİR" 

     Teklif sahiplerinin bundan sonra peşin ya da vadeli ödeme seçeneklerini değiştirmelerinin mümkün olup olmayacağına yönelik soruyu Kilci, "bu her zaman mümkün. Hisse satış sözleşmesi imzalanana kadar ödeme seçeneğinde değişiklik mümkün" diye cevapladı. 
     Gazetecilerden genellikle aynı yönde soruların gelmesi üzerine serzenişte bulunan Kilci, "ilk kez özelleştirme yapılıyor gibi sorular geliyor" dedi. 
     Bu defa bir gazetecinin "ilk kez özelleştirmeler yapılıyor gibi açıklamalar geliyor" demesi üzerine Kilci, "ihalenin sonuçlandığı 1 Temmuz'dan bu yana herhangi bir teklif sahibinden yeni bir teklif, öneri, yazışma almadık" dedi. 
     İhaleden sonra Ulaştırma Bakanı ile görüşüp görüşmediği yönündeki soru üzerine Kilci, "sürekli görüşüyoruz. ÖYK üyeleri ile sürekli görüşüyoruz" demekle yetindi. 
     En yüksek teklifi veren Oger Telecom Ortak Girişim Grubu'nun ödeme seçeneğini peşin olarak revize etme önerisinde bulunup bulunmayacakları sorusuna karşılık Kilci, ihalenin sonuçlandığını, ihale komisyonunun kararının 4 Temmuz tarihinde Rekabet Kurulu'na gönderildiğini hatırlattı. 
     Burada Özelleştirme İdaresi'nin ciddiyeti ve bir kredibilitesinin söz konusu olduğunu söyleyen Kilci, bir takım yanlış değerlendirmelerle konunun farklı yönlere çekilmesine tahammül etmesinin söz konusu olmadığını sözlerine ekledi. 
     
</TEXT>
</DOC>
