<DOC>
<DOCNO> 365403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy01.html </URL>
<DATE> 2005/07/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Devlet Bakanı Kürşat Tüzmen Adana'da... 
</HEADLINE>
<TEXT>

     Devlet Bakanı Kürşad Tüzmen, Türkiye’de asgari ücretin bölgelere göre farklılık göstermesinden yana olduğunu bildirdi. 
     Tüzmen, bakanlığıyla ilgili incelemelerde bulunduğu Adana’da, ticaret, sanayi ve tarım kesiminin sorunlarını dinledikten sonra Hacı Sabancı Organize Sanayi Bölgesi ile Yumurtalık Serbest Bölgesi’ni ziyaret ederek, işadamlarıyla görüştü. 
     Türkiye’de refah seviyesinin yükseldiğini, asgari ücret ile artık alım gücünün daha artığını anlatan Tüzmen, "Ama eskiden böyle değildi. Bugün benim işçimin cebinde cep telefonu var. Gidin Çin’e oradaki işçi günde bir bardak pirinçle karın doyuruyor. Aslında ben asgari ücretin bölgelere göre farklılık göstermesinden yanayım. Bu konuda da Bakanlar Kurulu’nda görüşümü belirtiyorum" dedi. 
     Tüzmen, Çin’in büyüme hızına dikkati çekerek, "Biz geçen yıl yüzde 9.9 büyüdük. Çin’in büyüme hızı son 15 yıldır yüzde 12-15 seviyelerinde. Biraz çaba sarf edersek, yanı başımızdaki Güney ve Güneydoğu Anadolu’da bir Çin yaratabiliriz. Burada maliyetler daha düşük olur. Bu sayede ara mal ithalatımız yüzde 70’ler seviyesinde olmaz" diye konuştu. 
     Geçen yıl Adana’nın büyüme hızının Türkiye’nin üçte biri kadar olduğunu ifade eden Tüzmen, şunları kaydetti 
     "Adana, sanayinin beşiği, okuludur. Türkiye’nin sanayileşmesi bu ilden başladı. Ama bugün 1970’li yılları aradığını görüyoruz. Gerçi Adana’dan ihracat yüzde 23 artış göstermiş, ancak bunu yeterli görmüyorum. Bu nedenle, Adana’nın sorunlarını dinleyip çözümü üzerinde çalışma yapmaya karar verdik." Tüzmen, Yumurtalık Serbest Bölgesi’nin şu anda yüzde 10 kapasite ile çalıştığını, tam kapasiteye ulaştığında bu bölgenin 30 bin kişiye istihdam sağlayacağını vurguladı. Tüzmen, "Göreve geldiğimizde önceliğimiz faizler ve enflasyondu. Bunları bir seviyeye çektik, şimdi sıra işsizlikte" dedi. 
     Bakan Tüzmen, Adana Seyhan Oteli’nde AK Parti Adana İl Teşkilatı’nca düzenlenen yemekte yaptığı konuşmada ise hükümetin göreve geldiği 2002 yılının Aralık ayından itibaren yaptığı çalışmaları anlattı. Tüzmen, sokakta vatandaşlarla anlı açık bir şekilde konuşmanın, önemli hizmetler götürmenin huzurunu yaşadıklarını bildirdi. 
     Mersin ve Adana’yı kapsayan iki günlük incelemelerini tamamlayan Bakan Tüzmen, daha sonra havayoluyla Ankara’ya hareket etti. 
     
</TEXT>
</DOC>
