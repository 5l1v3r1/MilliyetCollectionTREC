<DOC>
<DOCNO> 385595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur36.html </URL>
<DATE> 2005/10/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Katil kocanın görüntüsü güvenlik kamerasında 
</HEADLINE>
<TEXT>

     Şeyhmus ÇAKAN DİYARBAKIR, DHA 

DİYARBAKIR'da, tabancayla vurup ağır yaraladığı eşi 27 yaşındaki Şahsenem Sayan'ı tedavi gördüğü hastane odasını basıp öldürüp, kayınvalidesini ağır yaralayan 25 yaşındaki Mehmet Sayan'ın güvenlik kamerasındaki görüntüleri akıllara durgunluk verdi. Hastaneye küçük kızıyla birlikte gelen Sayan, önce eşinin hangi serviste yattığını öğrenmek için dolaştı, sonra cinayeti işledi ve kaçtı. Katilin görüntüsü hastane koridorlarındaki güvenlik kamerası tarafından saniye saniye kaydedildi. 
     Diyarbakır'ın Silvan İlçesi'nde oturan Mehmet Sayan, henüz bilinmeyen bir nedenle 5 Ekim akşamı tartıştığı eşi Şahsenem Sayan'ı silahla ağır yaralayıp kaçtı. Dicle Üniversitesi DÜ Tıp Fakültesi Hastanesi'ne kaldırılarak ameliyat edilen Şahsenem Sayan, zemin kattaki Plastik Cerrahi Kliniği'nde tedavi altına alındı. Anne 51 yaşındaki Saliha Çelik de yaşam mücadelesi veren kızının yanında refakatçi olarak kaldı. Saldırıdan sonra kaçan ve her yerde aranan Mehmet Sayan, ertesi gün akşam saatlerinde DÜ Tıp Fakültesi Hastanesi'ne geldi ve bir gün önce yaraladığı eşi Şahsenem Sayan'ın tedavi gördüğü Plastik Cerrahi Kliğini'ne girdi. Odayı bulan Mehmet Sayan, eşine yine tabancayla kurşun yağdırdı. Şahsenem Sayan tedavi gördüğü yatağında aldığı kurşunlarla yaşamını yitirirken, yanında refakatçi olarak kalan annesi Saliha Çelik engel olmaya çalışırken ağır yaralandı. Mehmet Sayan doğan panikten yararlanıp kaçarken ağır yaralanan kayınvalidesi aynı hastanenin Yoğun Bakım Servisi'nde tedavi altına alındı. 
     
     X- RAY CİHAZINDAN GEÇMİYOR 
     DÜ Tıp Fakültesi'ne gelen Mehmet Sayan, daha önce yaraladığı eşi Şahsenem Sayan'ın tedavi gördüğü plastik cerrahi kliğinine gelişi hastanenin güvenlik kamerası tarafından saniye saniye görüntülendi. Sayan'ın odasını bulmak için elini tuttuğu kızıyla birlikte hastaneyi dolaşan Mehmet Sayan'ın sürekli belindeki tabancaya el attığı görüldü. Şahsenem Sayan'ı tedavi gördüğü yatağında 8 kurşun sıkarak öldüren ve kayınvalidesi Saliha Çelik'i ağır yaralayan Sayan, daha sonra kızını bırakıp olay yerinden hızla uzaklaştı. Sayan'ın hastaneden çıkarken de çevresindekileri sertçe ittiği görüldü. 
     Polis, olaydan sonra kaçan Mehmet Sayan'ın eşkalini güvenlik kamerasından belirleyerek 81 ilin emniyet müdürlüklerine gönderdi. 
     
</TEXT>
</DOC>
