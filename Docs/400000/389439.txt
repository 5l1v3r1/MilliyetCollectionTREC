<DOC>
<DOCNO> 389439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun14.html </URL>
<DATE> 2005/10/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Brabant Canileri'nden 20 yıldır haber yok 
</HEADLINE>
<TEXT>

     Belçika'da, 1982-1985 döneminde tüm ülkeye dehşet saçan ve ''Brabant Canileri'' olarak adlandırılan terör grubunun eylemlerinin ''20 yıl sonra'' bilançosu çıkarılırken, terör kurbanlarının ailelerine ''son bilgiler'' aktarılıyor. 
     Brabant Canileri dosyasını izlemek için oluşturulan ve ''Jumet Hücresi'' olarak adlandırılan güvenlik ve istihbarat birimi, bugün, 20 yıl önce meydana gelmiş olayların kurbanlarının aileleriyle bir toplantı yaptı. 
     Brabant Canileri, 1982'nin mart ayında başladığı tahmin edilen silahlı eylemlerinde, çok sayıda soygun yaparken, aralarında polislerin de bulunduğu birçok insanı da öldürmüştü. Teröristler, büyük mağazalara girerek insanları makineli ağır silahlarla tarıyordu. Brabant Canileri'nin son saldırısı, 9 Kasım 1985 tarihinde Alost kentinde Delhaize mağazasının parkyerinde olmuş, olayda 8 kişi yaşamını yitirmiş, 9 kişi yaralanmıştı. 
     Canilerin toplam kaç kişiyi öldürdüğünün ve eylemlerinin sayısının tam olarak belirlenemediğini bildiren yetkililer, bugüne kadar hiçbir teröristin ele geçirilemediğini belirtti ve gelecek için de umut verici konuşamayacaklarını söyledi. 
     ''Aşırı sağ örgütlerin ülkede istikrar bozma eylemleri'' olduğu varsayılan Brabant Canileri olayı, açılan tüm soruşturmalara ve oluşturulan siyasi araştırma heyetlerine rağmen aydınlığa kavuşturulamadı. 
     Yetkililer, 20 yıl sonra yaptıkları değerlendirmede, onlarca insanın ölümüne yol açan ve ülkeyi 3 yıl boyunca terör havasına boğan Brabant Canileri'nin, ''muhtemelen etrafında 2-3 kişi toplamış bir psikopatın işi'' olduğunu ileri sürüyor. 
     Terör kurbanlarının bazıları ise, 20 yıldır bu dosyada hiçbir somut veri gösterilmemesini, ''soruşturmanın psikopatlara emanet edilmesine'' bağlıyor. 
     Brabant Canileri'nin aranmasına devam edildiği, bugüne kadar sorgulanan ve yargılanan tüm sanıkların beraat ettiği belirtildi. 
     
</TEXT>
</DOC>
