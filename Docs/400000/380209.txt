<DOC>
<DOCNO> 380209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun24.html </URL>
<DATE> 2005/09/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Irak'ta 30 bin direnişçi var 
</HEADLINE>
<TEXT>

     Irak'ta yüzde 10'u yabancı, yaklaşık 30 bin direnişçi bulunduğu tahmin ediliyor. 
     Merkezi Washington'da bulunan düşünce kuruluşu Stratejik ve Uluslararası Etütler Merkezi'nin CSIS raporuna göre, direnişe katılan 30 bin kadar direnişçinin yüzde 90'ı, Şiilerin egemenliğinden kaygılanan ya da iktidarı kaybetmenin kızgınlığı içindeki Sünni Araplardan oluşuyor. 
     Nevaf Ubeyd ve Anthony Cordesman tarafından kaleme alınan raporda, 3 bin kadar olduğu tahmin edilen yabancı direnişçiler içinde en geniş grubu yüzde 20'yle Cezayirliler oluştururken, Cezayirlileri yüzde 20 ve yüzde 17'yle Suriyeliler ve Yemenliler izliyor. Rapora göre, yabancı direnişçilerin yüzde 15'i Sudan, yüzde 5'i Mısır ve yüzde 5'i diğer ülkelerden geliyor. 
     Suudi Arabistan istihbarat servislerince ele geçirilen militanların sorgularına, diğer kaynaklar ve bölgedeki diğer ülkelerin istihbarat servislerine dayanılarak hazırlanan raporda, Ağustos 2005'e kadar Irak'a 350 Suudi vatandaşının girdiği, bunların 130'unun öldürüldüğü ya da yakalandığına inanıldığı belirtildi. 
     Direnişin temel unsurlarının eski Devlet Başkanı Saddam Hüseyin'e bağlı kimseler olmadığı, bununla birlikte Saddam yanlılarının uzmanlık anlamında katkıda bulunduğu belirtilen raporda, direnişçilerin büyük kısmının Sünni Arap aşiretleri üyesi olduğu, Saddam Hüseyin rejimi dönemine dönüşü desteklememesine rağmen çoğunun, Şiilerin liderliğinde bir hükümetten çekinen Sünnilerden oluştuğu kaydedildi. 
     
     SUUDİLERİN DİRENİŞTEKİ YERİ 
     Raporda, yabancı direnişçilerin sadece yüzde 1'ini oluşturan Suudilerin çoğunun, Arap olmayan bir ülkenin Araplara ait toprağı işgal etmesi fikrine tepki gösterdiği ve ABD'nin Ebu Garib ya da Guantanamo cezaevlerinde mahkumlara yaptığı kötü muamelelere kızgın olduğu için direnişe katıldığı ve yaşlarının ortalama 17 ila 25 olduğu belirtildi. 
     Suudi yetkililerce Irak'a girmeye çalışırken yakalananların çoğunun Irak savaşından önce militan olmadığı, onların yüzde 85'inin herhangi bir hükümetin izleme listesinde bulunmadığı ya da El Kaide üyesi olarak bilinmediği ve özellikle koalisyon güçlerinin Irak'ı işgaliyle radikalleştiği belirtilen raporda, Suudilerin direnişe katkısının maddi ve propaganda olarak ortaya çıktığı, Suudilerin bazen kişisel olarak 10 bin ila 15 bin dolar maddi katkısı olduğu kaydedildi. 
     İntihar bombacılarının Cezayir ya da Mısır'dan olmasına rağmen, intihar saldırılarının Suudilerce yapıldığı haberlerini yayan bir sistem bulunduğu, Cezayirli ve Mısırlı intihar bombacılarının ailelerine öldüklerine dair hiçbir zaman haber verilmediği, ancak Suudi bombacıların yakınlarına haber vermek için arkadaşlarına bir telefon numarası bıraktığı ifade edilen raporda, medyanın intihar bombacılarının amaçları için ''şehit'' olduğunu yansıtmasının direnişe yandaş bulmada güçlü bir araç olduğuna dikkat çekildi. 
     Direnişçi gruplar tarafından internette yayınlanan şehitler listelerinin incelendiğinde, intihar saldırılarını yaptığı iddia edilen kimselerin bazılarının sağ ve halen Suudi Arabistan'da yaşadığının görüldüğü kaydedilen rapora göre, Suudi direnişçilerin birçoğu, genç insanların sıklıkla Suriye üzerinden Irak'a geçmesine yardım eden aşırı dinci din adamlarınca Irak'a gitmeye teşvik ediliyor. 
     Raporda, Suudi yetkililerce yakalanan ve ABD'nin Irak'ı işgaline kızgın 24 yaşındaki bir Suudinin, bir camide imamla tanıştırıldığı, imamın ''beynini yıkadığı'' bu genç ve üç arkadaşına Temmuz 2003'te Şam'a gitmesi için uçak biletleri satın aldığı ve bu kişilerin Suriye'ye vardıklarında Suriyeli biriyle temasa geçtiği belirtildi. 
     Suriyeli kişinin Irak sınırına getirdiği 4 Suudi gencin Iraklı bir kişi aracılığıyla Tikrit kentine getirildiği ve burada çoğunu Suudilerin oluşturduğu direnişçi gruba katıldığı belirtilen raporda, söz konusu Suudi gencin arkadaşlarının intihar bombacısı olmayı kabul etmesine karşın, bunu reddeden gencin kaçarak Suudi Arabistan'a döndüğü ve orada tutuklandığı kaydedildi. 
     
</TEXT>
</DOC>
