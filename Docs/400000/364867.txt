<DOC>
<DOCNO> 364867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas22.html </URL>
<DATE> 2005/07/27/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
KKTC’de çocuk ve gençlerin yüzde 33'ü fazla kilolu... 
</HEADLINE>
<TEXT>

     Kıbrıs Türk Diyabet Derneği’nin "şişmanlık" sorununa dikkat çekmek amacıyla KADEM araştırma şirketine yaptırdığı araştırmada, KKTC’deki çocukların yüzde 33’nün fazla kilolu ve obez olduğu tespit edildi. 
     KKTC genelinde 876 hanede yapılan araştırma sonucunda, 7-17 yaş arası çocukların yüzde 17’sinin obez ve yüzde 16.1’inin ise pre-obez fazla kilolu olduğu saptandı. Obez oranı kız çocuklarda yüzde 13.5, erkek çocuklarda ise yüzde 10. En yüksek obez oranı yüzde 17.4 ile Girne’de, en düşük obez oranı ise yüzde 7.7 ile İskele ilçesinde tespit edildi. 
     Dernek başkanı Emete İmge, uzmanlar tarafından bir hastalık olarak sınıflandırılan obezitenin yaşam kalitesi ve insan ömrünü olumsuz etkilediğini kaydetti. 
     İmge, obezitenin "Tip 2 diyabette" de önemli bir risk faktörü olduğunu vurguladı. Obezitenin diyabet yanında kalp rahatsızlığı ve kanser gibi hastalıklarda da risk faktörü olduğunu söyleyen İmge, 20. 
     yüzyıla kadar diyabetin yaşlı insanlara mahsus görüldüğünü, günümüzde ise şişman çocukları ergenlik öncesinde dahi etkileyebildiğini belirtti. İmge, çocuklarda obezite sorununun hem endüstrileşmiş hem de kalkınmakta olan ülkelerde görülmeye başlayan yeni bir olay olduğunu ifade etti ve yapılan araştırmaların, dünyada her on çocuktan birinin obeziteden etkilendiğini ortaya koyduğunu söyledi. Bu oranların Avrupa ve ABD’de üçe katlandığının altını çizen İmge, son zamanlarda yapılan araştırmalarda, ABD’de yeni diyabet olmuş çocukların yüzde 45’inde yetişkin tip diyabet denilen "Tip 2 diyabet" görüldüğünü, bu çocukların aynı zamanda obez olduklarının saptandığını söyledi. İmge, KKTC’de yeni bir sorun olan "çocuklarda obezite"yi ortaya koyan bir araştırmanın ilk kez yapıldığını ifade etti. KADEM Koordinatörü Muharrem Faiz de araştırmanın 876 hanede gerçekleştirildiğini ve hanelerin seçiminde nüfusun ilçelere ve bölgelere göre dağılımının dikkate alındığını söyledi. 
     
</TEXT>
</DOC>
