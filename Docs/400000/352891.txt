<DOC>
<DOCNO> 352891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun43.html </URL>
<DATE> 2005/06/17/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
İran'da oy verme işlemi 3. kez uzatıldı... 
</HEADLINE>
<TEXT>

     İran İçişleri Bakanı Abdülvahid Musavi Lari, cumhurbaşkanlığı seçiminin ikinci tura kalacağını söyledi. 
     İran Öğrenci Haber Ajansı’nın İSNA haberine göre, Lari, "Seçim kesinlikle ikinci tura kalacak, çünkü yarış çok ciddi geçiyor ve adaylar birbirine çok yakın" dedi. 
     Henüz oy verme işleminin bitmediği seçimde Lari’nin, seçimin ikinci tura kalacağını nasıl tahmin ettiği bilinmiyor. 
     Eski Cumhurbaşkanı Ali Ekber Haşimi Rafsancani, seçimden önce yapılan kamuoyu yoklamalarında önde giderken, ilk turda cumhurbaşkanı seçilmesi için kullanılacak oyların yüzde 50’sinin bir fazlasını alması beklenmiyor. 
     Rafsancani’nin en ciddi rakipleri ise reformcu eski Eğitim Bakanı Mustafa Moin, muhafazakar eski Ulusal Polis Şefi Muhammed Bagır Galibaf ve sertlik yanlısı Tahran Belediye Başkanı Mahmud Ahmedinecad. 
     Bu arada, oy verme süresi üçüncü kez uzatıldı. 
     İçişleri Bakanlığı yetkililerine göre, seçim merkezlerindeki uzun kuyrukları eritmek için oy verme süresi bir saat daha uzatıldı ve sandıklar TSİ 21.30’da kapanacak. 
     
</TEXT>
</DOC>
