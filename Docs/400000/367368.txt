<DOC>
<DOCNO> 367368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy13.html </URL>
<DATE> 2005/08/05/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
"Ekonominin iyiye gittiğini iddia edenleri, Anadolu'ya çağırıyorum" 
</HEADLINE>
<TEXT>

     BBP Genel Başkanı Muhsin Yazıcıoğlu, "Ekonominin iyiye gittiğini iddia edenleri Anadolu’ya çağırıyorum" dedi. 
     Şarkışla İlçesi’ne bağlı Akçakışla Belde Belediyesi Başkanı Yusuf Ziya Güleryüz’ü makamında ziyaret eden Yazıcıoğlu, belediye binasının bahçesinden, vatandaşlara hitap etti. 
     Köylünün, ülkenin en mağdur kesimi haline geldiğini, ürettiğini satamadığını öne süren Yazıcıoğlu, oy zamanında hatırlanan köylülerin o dönemde ’milletvekillerinin ve siyasetçilerin efendisi’ olduğunu kaydetti. 
     "Seçim bittiği zaman onların yine efendileri derin odaklardır. 
     Büyük sermaye, büyük medya, bürokrasi arasında oluşturulmuş çetelerdir" diyen Yazıcıoğlu, şunları söyledi 
     "Bunlar, adeta kıblelerini dönüyorlar. Halkı unutuyorlar, hele köylüyü tamamen dışlıyorlar. Bugün köylü, ülkenin en mağdur kesimi haline gelmiştir. Köylülerimizin sanki evinden ölü çıkmış gibi hasadını, harmanını topladığında, elinde avucunda bir şey kalmıyor. 
     Şimdi hükümet Türkiye’de ekonominin yüzde 9.9 büyüdüğünü iddia ediyor. 
     Ama gerçekte böyle bir durum varsa, o zaman halkın çoğunluğunun bunu hissetmesi lazım. Bundan pay alması lazım. Ekonominin iyiye gittiğini iddia edenleri Anadolu’ya çağırıyorum." Akçakışla Beldesi’ndeki ziyareti sırasında, yaşadığı köyden beldeye gelen annesi Fidan Yazıcıoğlu’nu da gören Muhsin Yazıcıoğlu, annesinin elini öperek, bir süre sohbet etti. 
     
</TEXT>
</DOC>
