<DOC>
<DOCNO> 385330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur26.html </URL>
<DATE> 2005/10/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İstanbul İl Sağlık Müdürlüğü Sözkonusu formlar eskiden kalma 
</HEADLINE>
<TEXT>

     İstanbul İl Sağlık Müdürlüğü, ''mezhep fişlemesi'' başlıklı haberlerde yer alan iddiaların dayandırıldığı personel bilgi formunun, önceki dönemden kaldığını ve bir dikkatsizlik sonucu bazı hastanelerde dağıtıldığını bildirdi. 
     İl Sağlık Müdürlüğü'nden yapılan yazılı açıklamada, bazı basın-yayın organlarında ''mezhep fişlemesi'' başlıklı haberlerin yer aldığı belirtilerek, şöyle denildi 
     ''Söz konusu haberlerde yer alan iddiaların dayandırıldığı personel bilgi formları, önceki dönemlerden kalma matbu formlardır. 3'üncü sayfasında 'mezhep' sorusunun da bulunduğu bu formlar, bir dikkatsizlik sonucu incelenmeden bazı hastanelerimizde personele dağıtılmış ve daha sonra bazı personelimizin uyarıları ile yapılan yanlışlık fark edilerek toplatılmıştır. Bu yanlışlığa sebebiyet veren ilgililer hakkında gereken soruşturma başlatılmıştır. Çalışanlarımızı herhangi bir biçimde kategorize etmeyi düşünmemiz mümkün değildir.'' Konuyla ilgili hassasiyetinden dolayı Türk Tabipleri Birliği, İstanbul Tabip Odası, hatayı fark eden personel ve medyaya da teşekkür edilen açıklamada, böylesine hassas bir konuda, benzer bir hatanın tekrarlanmaması hususunda gereken her türlü özenin gösterileceği ifade edildi. 
     
</TEXT>
</DOC>
