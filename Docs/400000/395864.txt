<DOC>
<DOCNO> 395864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur20.html </URL>
<DATE> 2005/11/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hakkari Belediye Başkanı'ndan Vali'ye tepki 
</HEADLINE>
<TEXT>

     Hakkari’de dün meydana gelen olayların ardından kent merkezinde yaşam normale döndü. 
     Alınan bilgiye göre, Yüksekova ve Şemdinli’de meydana gelen olayları protesto etmek için Hakkari kent merkezinde esnafın işyerini kapatmasıyla başlayan ve bir grup ile polis arasında çıkan, 5’i polis olmak üzere 20 kişinin yaralanmasıyla sonuçlanan olayların ardından, bugün kent merkezindeki esnaflar işyerlerini açtı. 
     Belediye Başkanı Metin Tekçe, sabah saatlerinde kapalı olan işyeri sahipleriyle görüşerek işyerlerini açmalarını istedi. 
     Esnaf ziyaretinin ardından gazetecilere açıklama yapan Tekçe, son günlerde yaşanan olayların, Şemdinli ve Yüksekova’da son 2.5 aylık dönemde meydana gelen patlamalar, Şemdinli’deki son patlama ve bu patlamayla birlikte korunmaya çalışan kişilere ve ildeki yöneticilerin merkezi yönetimi temsil eden yöneticilere hatalı bilgi ulaştırmasına yönelik bir tepki olduğunu savundu. 
     Bu olayların birilerinin kışkırtmasıyla meydana gelmediğini ifade eden Tekçe, konuşmasını şöyle sürdürdü 
     "Hakkari, Yüksekova ve Şemdinli’deki halkın hiç biri aslında devletine karşı ya da söylenildiği gibi başkalarının kışkırtmasıyla harekete geçen bir halk değildir. Özellikle belediye başkanlarının da hedef gösterilerek, dur denildiklerinde durdukları, gidin 
     denildiklerinde gittikleri söylemleri kesinlikle yanlıştır. Bu konuda bizim hakkımızda çıkan bu beyanlara karşı Cumhuriyet Başsavcılığı’na suç duyurusunda bulunacağız. Vatandaşlarımızın tepkisi, buradaki yöneticilerin yanlış beyanlarına yöneliktir." Yüksekova’daki olaylar sırasında bazı vatandaşların öldüğünü, Hakkari’deki olaylarda ise vatandaşların yaralandığını anımsatan Tekçe, bunlara rağmen vatandaşlara normal yaşam dönmeleri telkininde bulunduklarını vatandaşların da bu taleplerini kabul ettiklerini bildirdi. Olaylar sırasında hiç bir kişinin güvenlik güçlerine silahla karşılık vermediğini savunan Tekçe, şunları söyledi "Yüksekova ve Hakkari’de hiç bir insanımız güvenlik güçlerine silahla karşılık vermemiştir. Şunu da iddia ediyorum genel boyutuyla da tahrikler vardır. Gerek güvenlik güçleri içerisinde gerekse de kitlenin ve halkın içerisine girmiş olan yüzleri kapalı olan tahrikçiler vardır. Bunun artık önüne geçilmesi gerekmektedir. Hakkari’de dün halkın üzerine silahla ateş açan polis ya da askerlerin de yargılanması gerekmektedir." Tekçe, Hakkari Valisi Erdoğan Gürbüz’ün bir gazeteye verdiği demecin kendilerini hedef gösterdiğini, bunun da kendilerini zor bir konuma düşürdüğünü, bu nedenle Cumhuriyet Savcılığı’na gerekli suç duyurusunda bulunacaklarını kaydetti. 
     
</TEXT>
</DOC>
