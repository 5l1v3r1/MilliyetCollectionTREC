<DOC>
<DOCNO> 386677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko53.html </URL>
<DATE> 2005/10/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Ulaştırma Bakanı Eşe dosta ihale verme yöntemi yok 
</HEADLINE>
<TEXT>

     Ulaştırma Bakanı Binali Yıldırım, ''Yakına eşe, dosta ihale verme yöntemi yok. Yakıştırmaları esefle karşılıyorum'' dedi. 
     Bakan Yıldırım, Bulgaristan Ulaştırma Bakanı Peter Mutafchiev ile İstanbul'da bir araya geldi. 
     Yapılan görüşmenin ardından açıklamalarda bulunan Yıldırım, gazetecilerin Hızlı Tren Projesi'nin ikinci kısmının ihalesi konusunda basına yansıyan iddia konusundaki soru üzerine, iddiayı gazetede kendisinin de gördüğünü, esef ettiğini söyledi. 
     Türkiye'de ihalelerin İhale Kurumu'nun usul ve esaslarına göre yapıldığını belirten Yıldırım, ''Böyle bir yakına, eşe, dosta ihale verme yöntemi yok'' dedi. 
     Hangi bilgiye, neye dayanarak bu tür iddianın ortaya atıldığını anlamadığını, kaldı ki bahsedilen isimlerin daha önce de önceki iktidarların yakını olarak basında geçtiğini kaydeden Yıldırım, şunları söyledi 
     ''İhaleler, eş, dost, yakınlığa göre değil, Kamu İhale Kurumu'nun ortaya koyduğu Kamu İhale Kanunu'na göre yapılıyor. Bunun da çok detaylı süreci var. Sanıyorum çalışması 9 ay süren ihale, 19 kişilik bir heyet değerlendirdi. Bu aşamada yakıştırmaları ben esefle karşılıyorum. Böyle bir iddia varsa, iddia eden kanıtını da ortaya koyması gerekir.'' Ulaştırma Bakanı Binali Yıldırım, CHP'nin Galataport ihalesiyle ilgili vereceği gensoru önergesinin kendisini de içerdiğini söylenmesi üzerine de böyle bir bilgisi olmadığını bildirdi. 
     Yıldırım, ''Gensoru bir denetim mekanizmasıdır. Değerlendiririz. Yapılan her şeyin arkasındayız. Galataport konusu bizimle ilgili değil, ama eğer benim hakkımda da verirlerse arkasındayız. Biz icraat için geldik. Yaptığımız icraatın da her yönüyle arkasındayız. Yanlış varsa yanlışı da söyleriz. Doğru varsa doğrularda da ısrarcı oluruz'' diye konuştu. 
     
</TEXT>
</DOC>
