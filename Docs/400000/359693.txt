<DOC>
<DOCNO> 359693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur20.html </URL>
<DATE> 2005/07/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Londra'da yaralanan Okan Doruk'un ailesi telefonun başında haber bekliyor 
</HEADLINE>
<TEXT>

     Londra'da dün düzenlenen saldırılarda yaralanan 26 yaşındaki Okan Doruk'un Samsun'daki ailesi, çocuklarından haber alabilmek için telefonun başından ayrılmıyor. 
     Saldırı sırasında King's Cross istasyonu civarındaki trende olduğu ve yüzünden yaralandığı belirtilen Okan Doruk'un babası Avukat Hakan Doruk ve annesi Oya Doruk, Samsun'un Altınkum Beldesi'ndeki evlerinde adeta telefon başından ayrılmıyorlar. Olaydan sonra oğlu Okan'dan haber alabilmek için eşiyle birlikte telefon başından ayrılamadıklarını belirten baba Doruk, AA muhabirine yaptığı açıklamada, ''Büyükelçiliğimizin aracılığıyla yattığı hastane yetkililerinin izin verdiği ölçüde görüşebiliyoruz. Şu ana kadar 2 defa telefonla görüştük. Yüzünden ve gözünden yaralanmış. 2 defa ameliyat olmuş. Şu an durumu iyi. Olay günü kendisine ulaşmaya çalıştım. Ulaşamayınca büyükelçiliği aradım. Çok yardımcı oldular'' dedi. 
     Baba Doruk, olaylar sırasında çocuklarının da yaralandığını duyduklarında çok kötü olduklarını ancak, çocuklarının sağlığının iyi olduğu haberini alınca çok rahatladıklarını söyledi. 
     Baba Doruk, oğlunun ameliyatının başarılı geçtiğini ve durumunun iyiye gittiğini de söyledi. 
     Anne Oya Doruk da, olayı duyunca çok korktuklarını belirterek, ''Oğlumdan haber alınca biraz rahatladık. Oğlumla telefonla görüşüyoruz. İyi olduğunu söylüyor ama yine de merak içindeyiz'' dedi. 
     
</TEXT>
</DOC>
