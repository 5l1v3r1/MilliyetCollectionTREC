<DOC>
<DOCNO> 350478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur57.html </URL>
<DATE> 2005/06/09/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Sözleşmeli olarak çalışan sağlık personeli yöneticilik yapabilecek... 
</HEADLINE>
<TEXT>

     "Eleman Temininde Güçlük Çekilen Yerlerde Sözleşmeli Sağlık Personeli Çalıştırılması ile Bazı KHK’lerde Değişiklik Yapılması Hakkında Yasa, Sağlık Hizmetleri Temel Yasası ve Sağlık Bakanlığı’nın teşkilat ve Görevleri Hakkında KHK’de Değişiklik Yapılması Hakkında Yasa Tasarısı", TBMM Sağlık, Aile, Çalışma ve Sosyal İşler Komisyonu’nda kabul edildi. 
     Tasarıya göre, sözleşmeli sağlık personeli, istihdam edildiği hizmet biriminde başhekim, başhekim yardımcısı ve başhemşire olarak görevlendirilebilecek. Ancak bu görevleri yürüttükleri sürece kendilerine bu görevleri nedeniyle başka bir ücret ödenmeyecek. 
     Sözleşmeli sağlık personelinin haftalık çalışma süresi, devlet memurlarının haftalık çalışma süresi ile aynı olacak. 
     
     ÖNCELİKLE ATANMA 
     Sözleşmeli sağlık personeli istihdam edilen hizmet birimlerinin yeniden belirlenmesi sonucunda çalıştığı birimin pozisyonu iptal edilen personel, yeni ilan edilecek pozisyonlara öncelikle atanacak. 
     Buna göre, sözleşmeli personel iki ay önceden yazılı ihbarda bulunmak şartıyla sözleşmeyi tek taraflı feshedebilecek. Bakanlık ise şu koşullarda sözleşmeleri feshedebilecek 
     "-Hizmet sözleşmesinde belirtilen koşullara uymaması nedeniyle sicil veya disiplin amirleri tarafından yazılı olarak ikaz edilenlerin söz konusu koşullara uymama halinin tekrarı, -Norm pozisyon sayısında değişiklik olması, -Sözleşmeli personel pozisyonlarının vizelendiği birimlerin kapatılması veya bu birimlerde sözleşmeli personel istihdam edilmesinden vazgeçilmesi veya söz konusu birimlerde bazı unvanlarda sözleşmeli personel istihdamından vazgeçilmesi." Sözleşmeli personel pozisyonları yeniden belirlenen personel, tercihleri alınarak boş sözleşmeli personel pozisyonlarına en çok üç ay içinde yeniden yerleştirilebilecek. Bu durumlarda yerleştirme işlemi, sınavla ataması öngörülen pozisyonlar için sınav puanına göre, kura ile ataması öngörülen pozisyonlar için kura yöntemi ile yapılacak. Bu durumda olanların dışında sözleşmesi feshedilenler ile hizmet sözleşmesini feshedenler, fesih tarihinden itibaren 2 yıl süreyle sözleşmeli personel pozisyonlarında istihdam edilemeyecek. 
     Bunların sözleşmeli statüde geçirdikleri süreler, yeniden sözleşmeli personel pozisyonlarına atanmalarında kazanılmış hak doğurmayacak. 
     Devlet memuru olarak çalışırken sözleşmeli personel statüsüne geçenler, sözleşmelerinin bitiminde istekleri durumunda, çalıştıkları il emrindeki bakanlığa ait boş devlet memurluğu kadrolarına, kurum takdiri gerekmeden naklen atanacaklar. Durumlarına uygun kadronun bulunmaması ve ilgilinin istemi durumunda bakanlığın uygun göreceği il emrindeki bakanlığa ait boş devlet memurluğu kadrolarına da naklen atanabilecekler. 
     Tasarıyla 2005 yılı içinde iptal edilecek pozisyonlarla ilgili tedbir olarak ayrı bir Bakanlar Kurulu kararı ve Maliye Bakanlığı vizesi öngörüldü. 
     
     ÜCRETLER DÖNER SERMAYEDEN 
     Kadrolu istihdamın mümkün olmadığı ve sözleşmeli sağlık personeli istihdamının gerekli bulunmadığı durumlarda, ücretleri döner sermaye gelirlerinden karşılanmak üzere, Bakanlar Kurulu’nca belirlenecek esas ve usuller uyarınca merkezi sınav sonuçlarına göre sözleşmeli sağlık personeli çalıştırılabilecek. Bu şekilde sözleşmeli olarak çalıştırılan personele, aynı birimde aynı unvanlı çalışan ve hizmet yılı aynı olan kadrolu personel esas alınarak görev yaptığı birimde bulunan döner sermayeden ek ödeme yapılabilecek. 
     
     AÇIKTAN ATAMALAR 
     Sözleşmeli uzman tabip, tabip, diş tabibi ve eczacı pozisyonlarına yapılacak açıktan atamalar da uygulamada birlik sağlamak amacıyla kadrolu personelde olduğu gibi bakanlık tarafından yapılacak. Ayrıca, Sağlık Bakanlığı’nın eğitim ve araştırma hastanelerindeki ihtiyaç doğrultusunda buralarda görev yapacak klinik şefi, klinik şef yardımcısı kadrolarına profesör, doçent ve ilgili dal uzmanlarının atanma usul ve esasları tasarıyla yeniden düzenlendi. 
     Buna göre, kadroları Sağlık Bakanlığı’nda olup Tıpta Uzmanlık Tüzüğü hükümlerince diğer kamu kurum ve kuruluşlarında uzmanlık eğitimi veya yan dal uzmanlık eğitimi yapmak isteyen personel her türlü mali ve sosyal hakları bakanlık tarafından karşılanmak üzere, bakanlıkça görevlendirilebilecek. Bu şekilde görevlendirilenler, eğitimlerinin bitiminde görevlendirme süresi kadar bakanlığa hizmet yapmakla yükümlü olacak. Bu personelden "Yüklenme Senedi ile Muteber İmzalı Müteselsil Kefalet Senedi" alınacak. 
     Hizmet yükümlülüğünü yerine getirmeden veya tamamlamadan görevinden ayrılan, müstafi sayılan, görevine son verilen veya devlet memurluğundan çıkarılan personelden kendileri için yapılan ödemelerin kalan kısmı tahsil edilecek. Tahsilat, borç miktarı ve ilgilinin durumu dikkate alınarak azami beş yıla kadar taksitlendirilebilecek. 
     Bu kişilerin uzmanlık eğitiminde başarısızlığı veya kendi istekleri ile uzmanlık eğitimini bırakmaları durumunda ise görevlendirme süresi kadar bakanlığa hizmet yapmaları zorunlu olacak. 
     Belirtilen hizmet süresi kadar bakanlığa hizmet yapmak istemeyenlere, yapılan masrafların tamamı ödettirilecek. 
     
     SINAVLARI BAKANLIK YAPACAK VEYA YAPTIRACAK 
     Tıpta Uzmanlık Tüzüğü’ne göre uzman tabip olanların uzmanlık alanlarında daha ileri seviyede yapacakları yan dal eğitimi için asistanlık sınavları bakanlıkça yapılacak veya yaptırılacak. 
     Sağlık Bakanlığı eğitim ve araştırma hastanelerinde klinik şefi ve klinik şef yardımcılığı kadrolarına, ilgili dalda uzman olan profesör veya doçentler ile ilgili dal tabipleri arasından bakanlık tarafından atama yapılacak. Ancak, profesör veya doçent unvanına sahip olmayan uzman tabiplerin klinik şefi ve klinik şef yardımcılığı kadrolarına atanmalarında, yapılan sınavlarda başarılı olma şartı aranacak. 
     Sağlık Bakanlığı’na bağlı eğitim hastanelerinde 10 yıldan fazla şef yardımcılığı yapmış olanlardan bilimsel yayınları yeterli bulunanlar, münhal şef kadrolarına atanabilecek. 
     
</TEXT>
</DOC>
