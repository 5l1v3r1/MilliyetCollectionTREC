<DOC>
<DOCNO> 386992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur31.html </URL>
<DATE> 2005/10/15/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Opet Petrolcülük "Patlama dolum sırasında meydana gelmemiş" 
</HEADLINE>
<TEXT>

     OPET Petrolcülük A.Ş, ''ilk alınan bilgilere göre patlamanın dolum sırasında değil, market önünde park eden bir arabadan kaynaklandığının görgü tanıklarınca belirtildiğini'' bildirdi. 
     Konuya ilişkin yazılı açıklamada, ''İlk alınan bilgilere göre, Opet Maslak İstasyonu'nda meydana gelen patlamanın, dolum sırasında değil, market önünde park eden bir arabadan kaynaklandığı görgü tanıkları tarafından belirtilmiş olup, ilk belirlemelere göre Okmeydanı Hastanesi'ne kaldırılan bazı yaralılar bulunmaktadır'' denildi. 
     Marketin önü ve kanopinin binaya yakın bölümlerinde maddi hasar meydana geldiği belirtilen açıklamada, akaryakıt ve LPG sistemlerinde bir sorun bulunmadığı kaydedildi. 
     ''Konuyla ilgili olarak teknik ekiplerinin araştırmalarını sürdürdüğü'' ifade edilen açıklamada, ''İstasyon personelinin soğukkanlı bir şekilde ilk önlemleri alması, ayrıca böyle bir durumda istasyonun otomatik yakıt ve elektrik ikmalini kesen sisteminin bulunması, olayın facia haline gelmesini önlemiştir'' ifadesine yer verildi. 
     
</TEXT>
</DOC>
