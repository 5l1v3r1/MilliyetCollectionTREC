<DOC>
<DOCNO> 359282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun36.html </URL>
<DATE> 2005/07/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Büyükelçinin kızı da patlamada trendeymiş 
</HEADLINE>
<TEXT>

     İngiltere'nin Berlin Büyükelçisi Sir Peter Torry, teröristlerin imkan buldukları her yerde bombalı eylem düzenleyebileceklerini söyledi. 
     Torry, Alman Der Spiegel dergisinin internet sayfasında yayımlanan demecinde, İngiltere'nin, Irak politikasından dolayı daha fazla tehdit altında olup olmadığı sorusu üzerine, İngiltere'nin diğer ülkelerden daha fazla tehdit altında olduğunu sanmadığını belirtti ve şunları kaydetti 
     ''Londra'daki saldırıları El Kaide'nin düzenlediğini varsayalım. Bu örgüt Irak savaşından önce de tüm dünyada faaliyet gösteriyordu. Teröristler Fas, Tunus ve Türkiye'de de bomba koydular. İngiltere'nin diğer ülkelerden daha fazla tehdit altında olduğunu sanmıyorum. Biz hepimiz ortak değerleri savunuyoruz. Teröristlerin yok etmeye çalıştığı da bu değerler. Almanya da Afganistan ve Balkanlarda çaba harcıyor. Herkesin hedefte olduğundan hareket etmeliyiz. Ancak panik yaratılması, bu saldırılara yanlış tepki olacaktır.'' Teröristlerin tüm dünyadan nefret ettiklerine inandığını ifade eden Torry, ''Teröristler hepimize savaş ilan ettiler Almanya, İngiltere, Fransa ve İspanya'ya. Bu insanlar için özgürlük, ahlak ve demokrasi bir anlam ifade etmiyor'' dedi. 
     Terör saldırılarına karşı gerekli önlemlerin alındığını, bunun için yeni yasa değişikliklerine ihtiyaç olmadığını savunan Torry, gizli servisler arasındaki işbirliğinin daha iyi hale getirilmesi gerektiğini kaydetti. 
     İngiliz halkının IRA teröründen dolayı bu tür saldırılara alışık olduğunu ve her zaman olduğu gibi bu tür olaylar karşısında sakin ve cesur davranacağını belirten Torry, kızının da patlamaların olduğu trenlerden birinde, daha arkadaki bir vagonda bulunduğunu ve yaklaşık 1 saat tünelden çıkamadığını anlattı. 
     
</TEXT>
</DOC>
