<DOC>
<DOCNO> 371600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/spo03.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer taraftarın 
</HEADLINE>
<TEXT>


Galatasaray Yönetimi ile tribünler arasındaki pankart tatsızlığı sona erdi. Başkan Canaydın ve ekibi, Metin Oktay'ın sözlerini içeren pankartın Malatya maçında tribüne asılmasına izin verdi 

HALİL ÖZER 


Sarı - Kırmızılı camiada transferdeki durgunlukla ilgili yaşanan keyifsizlik, önceki gün pankart kriziyle doruk noktaya çıkmış ve yönetim ile taraftarların arası açılmıştı. Sadece Milliyet'de yer alan pankart kriziyle ilgili olarak dün sıcak gelişmeler yaşandı. 
Sarı - Kırmızılı taraftarların Metin Oktay'ın "Galatasaraylılık bir din bir mezhep gibidir. Bu yüzden Galatasaraylılığımla gurur duyuyorum" sözlerini içeren pankartı asma isteği, Canaydın ve ekibinden önce olumsuz yanıt almıştı. İki kanat arasında gerilen sinirler dün Sarı - Kırmızılı yönetimin geri adım atması üzerine tatlıya bağlandı. 
Başkan Özhan Canaydın'ın yönetim içinde farklı görüşlere neden olan pankart konusuna son noktayı koyduğu öğrenildi. Canaydın'ın yöneticilerle yaptığı görüşmede pankartta yer alan ifadelerin kulübün en önemli isimlerinden Metin Oktay'a ait olduğunu ifade ettiği ve taraftarların pankartı asmasında bir sakınca olmadığını belirttiği öğrenildi. 

Son gözde OLEMBE 

ERHAN TELLİ 

Yabancı transfer girişimlerini yoğun bir şekilde sürdüren Galatasaray, Kily Gonzales'ten son yanıtını beklerken, yeni alternatifler için de kolları sıvadı. Sarı - Kırmızılılar'ın Arjantinli yıldızdan olumsuz yanıt alması durumunda rotayı Marsilya forması giyen Olembe'ye çevireceği bildirildi. Ancak yönetimin, Franck Ribery nedeniyle FIFA'lık olduğu Fransız kulübünü nasıl ikna edeceği merak konusu oldu. Kulübe yakın çevreler, Marsilya'nın Ribery davasını kapatabilmek için bu oyuncuyu Galatasaray'a önerdiği iddiası ise yönetim tarafından doğrulanmadı. 
31 Ağustos'ta sona erecek olan transfer dönemine kadar Galatasaray Yönetimi'ni sıkıntı günler bekliyor. Yıldız adaylarını bir bir elinden kaçıran Sarı - Kırmızılılar, Kily'den 'Hayır' yanıtını alması durumunda diğer ucuz alternatiflerle temasa geçecek. 

Gerets'in gözdeleri 

Galatasaray Teknik Direktörü Eric Gerets, Malatyaspor karşılaşmasında forvette Hakan Şükür ile Ümit Karan'a forma verecek. Ankaragücü maçında ikilinin ortaya koyduğu futboldan memnun kalan Belçikalı teknik adam, Üniversite Milli Takımı'ndan dönen Hasan Kabze'yi ikinci yarıda sahaya sürmeyi planlıyor. Kulağındaki rahatsızlık nedeniyle yaklaşık bir haftadır tedavi altında olan Hakan Şükür'ün durumunun iyi olduğu açıklandı. Galatasaray, Malatyaspor karşılaşmasının son hazırlıklarını dün yaptı. 

GALATASARAY - MALATYASPOR 

Kadrolar 
GALATASARAY 
Mondragon 
Song 
Tomas 
Cihan 
Orhan 
Hasan Şaş 
Saidou 
İliç 
Altan 
Ümit 
Hakan 

MALATYASPOR 
Fevzi 
Mert 
Ö.Erdoğan 
Mehmet 
Eren 
Toth 
Bülent 
Bilal 
Katatua 
M.Özkan 
Okan 

SAAT 21.15 STAT Ali Sami Yen 
HAKEM Z.Önder İpek 
YAYIN Lig TV Naklen 
SAKATLAR Necati, Ayhan G.Saray , Serkan Bensol Malatya 


</TEXT>
</DOC>
