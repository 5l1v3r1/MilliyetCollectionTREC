<DOC>
<DOCNO> 375798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo11.html </URL>
<DATE> 2005/09/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
2 maç üst üste sahaya çıkmayan Adanaspor küme düştü 
</HEADLINE>
<TEXT>

     
     ADANA, DHA 

     
İKİNCİ Lig B Kategorisi 2. Grup’ta yer alan Adanaspor, Adana Demirspor maçının ardından Marmaris Belediyespor maçına da çıkmayınca kurallar gereği bir alt kümeye düştü. 
     Genel Menajer Şahabeddin Yavuzer, takıma sahip çıkılmadığı için bugünlerin yaşandığığını söyleyerek, Çok üzgünüz'' dedi. Yavuzer, şöyle konuştu 
     Başkanımız Çağdaş Ergin’in de ifade ettiği gibi lige devam etme şartları ortadan kalktı. Geçen sezonu da futbolcularımızın özverisi ile zor şartlarda bitirdik. Bu sezonki temaslardan sonuç alınamadı. Federasyonun talimatlarına göre de, üst üste 2 müsabakaya çıkmayan takım ligden düşüyor, ya da çıkarılıyor. Bu nedenle, üzüntüyle ifade ediyorum ki takımımız lige iştirak etmeyecek ve Federasyonun kararı üzerine 3’üncü Lige düşecek. Adanaspor bir şirket olduğu için de bundan sonra Başkan Ergin’in tüm çabaları hukuksal süreçte olacak. Şirketin tüzel kişiliği ticari kanunlarla belirlenmiştir. Bundan sonraki olaylar benim bilgim ve tecrübem dışında olacak. Ticaret kanunları nelerse, mahkemeye müracaat edilecek ve mahkeme süreci başlayacak.'' Futbol Federasyonu Adana Bölge Müdürü Mustafa Çürük ise konuyla ilgili olarak şunları söyledi 
     Adanaspor 2 maç üst üste çıkmadığı için doğal olarak Futbol Müsabaka Talimatı’nın 28’inci maddesinde belirtildiği gibi Üçüncü Lig’e düşmüş sayılır. Geçen sezon da Şekerspor aynı durumdaydı ve 3’üncü Lig’e düştü. Adanaspor da bu durumda mücadelesine yeni sezonda 3’üncü Lig’den devam edecek. Yeni sezonda da aynı durum söz konusu olursa Adanaspor, buradan da amatör kümeye düşer.'' 
     
     BAŞKAN VEKİLİ YAVUZER ALLAH KİMSENİN BAŞINA VERMESİN 

     İkinci Futbol Ligi B Kategorisi 2. Grup’ta mücadele eden Adanaspor, Adana Demirspor karşılaşmasının ardından Marmaris Belediyespor ile yapacağı maç için de sahaya çıkmayınca, Futbol Müsabaka Talimatı’nın 28. Maddesi’nin işleme konulacağı bildirildi. 
     Adanaspor Kulübü Başkan Vekili Şahabeddin Yavuzer, AA muhabirine yaptığı açıklamada, turuncu-beyazlı kulübün yaşatılması için 2 yıldır çalmadık kapı bırakmamalarına karşın olumlu yaklaşım gösterilmediğini söyledi. 
     Geçen sezonu zor şartlar altında bitirdiklerini ve bu sezon devam edemeyeceklerini, kulüp başkanı Çağdaş Ergin’in defalarca kamuoyuna açıkladığını ifade eden Yavuzer, şöyle konuştu 
     "Son bir aydır, bakanlar nezdinde yaptığımız çabalardan sonuç alamayınca devam edemeyeceğimiz anlaşıldı. Mücadele ettiğimiz ligde de iki hafta üst üste sahaya çıkmayınca Futbol Federasyonu Müsabaka talimatları gereği ya küme düşürüleceğiz ya da ligden çıkarılacağız. Bu konudaki kararı federasyon verecek." Yavuzer, bundan sonra hukuksal sürecin başlayacağını ve kulübün tasfiyesine gideceklerini ifade ederek, "Yaklaşık 7 yıldan beri Adanaspor’da görev yaptım. Kulübü üst düzeye getirmek için çalışmalar yaptık, ancak böyle bir sonla karşılaştığımız için üzülüyorum. İnsanın evladını kaybetmesi gibi. Allah kimsenin başına vermesin, oldukça zor bir durum. Ancak, yapılacak bir şey de yoktu. Adanaspor’un içine düştüğü bu duruma herkesten fazla üzülüyorum" diye konuştu. 
     Futbol Federasyonu Adana Bölge Müdürü Mustafa Çürük de, Adanaspor’un üst üste iki maç sahaya çıkmadığı için ilgili talimatın maddesi gereği Üçüncü Lig’e düşürüleceğini, bu kararın federasyon yönetimi tarafından alınacağını kaydetti. 

     
</TEXT>
</DOC>
