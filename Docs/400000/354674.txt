<DOC>
<DOCNO> 354674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun04.html </URL>
<DATE> 2005/06/23/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Yedi yaşındaki Yeni Zelandalı kız köpekbalığı saldırısı sonucu öldü 
</HEADLINE>
<TEXT>

     Güneybatı Pasifik ülkelerinden Vanuatu’da, 7 yaşındaki Yeni Zelandalı bir kız çocuğu köpekbalığı saldırısı sonucu hayatını kaybetti. 
     Yeni Zelanda Dışişleri ve Ticaret Bakanlığı’ndan yapılan açıklamada, Alysha Margaret Webster’in, Vanuatu’nun kuzeyinde, Malekula adası plajı açıklarında yüzdüğü sırada köpekbalığı saldırısına uğrayarak öldüğü belirtildi. 
     Açıklamada, Alysha’nın ailesiyle birlikte, Yeni Zelanda’ya ait Kuzey adasının Whitianga kentinden bir yat gezisi amacıyla Vanuatu’ya geldiği kaydedildi. 
     Güneybatı Pasifik’te, 83 ada zincirinden oluşan ve geçmişte İngiltere ve Fransa’nın birlikte yönettikleri Vanuatu, Yeni Zelandalı turistlerin çok rağbet ettikleri bir tatil mekanı olarak biliniyor. 
     
</TEXT>
</DOC>
