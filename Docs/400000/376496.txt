<DOC>
<DOCNO> 376496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur08.html </URL>
<DATE> 2005/09/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Adana'da PKK yandaşları polise saldırdı, 1 komiser kalp krizinden öldü 
</HEADLINE>
<TEXT>

     
     Tahsin C. ÜLKER ADANA, DHA 
     
ADANA’da PKK sempatizanı 200 kişilik bir grup, polise taşlı saldırıda bulundu. PKK ve Abdullah Öcalan lehine slogan atarak parke taşları ve molotof kokteylleriyle polise saldıran grup, panzerli Çevik Kuvvet tarafından dağıtıldı. 
     Daha çok Doğu ve Güneydoğu'dan göç edenlerin yaşadığı Adana'nın Ova Mahallesi 1 Sokak'ta saat 20 00 sıralarında başlayan olay yaklaşık bir saat sürdü. Ülkenin değişik kentlerinde yaşanan benzer olaylardan etkilenip, saldırgan davranışlarda bulunulabileceği düşüncesiyle iki günden beri aynı yerde güvenlik önlemi alan polise taş ve molotof kokteyli atıldı. PKK ve Abdullah Öcalan lehine slogan atan gruba, polis müdahalede bulundu. Bu sırada atılan taşlar nedeniyle polislerden biri bacağından hafif şekilde yaralandı. Ancak birçok polis, molotof kokteylinden alev alarak yanma tehlikesi de atlattı. Polisler, atılan molotof kokteyllerinden kaçarak kurtulurken bazı panzerler isabet aldı. Bu arada saldırganlar parke taşlarını üst üste yığarak panzerlerin geçmemesi için engel oluşturdu. Ancak polis ekipleri, panzerlerle parke taşlarını ezip geçti ve saldırganları yaklaşık 300 metre kadar kovalayarak dağıttı. 
     Terörle Mücadele ekipleri ve Çevik Kuvvet'ten oluşan 100'e yakın polis olayın genişlememesi için önlem almayı sürdürdü. Polis, parti merkezlerinin önlerinde ve kentin çeşitli semtlerinde de olası bir saldırıya karşı güvenlik önlemini devam ettiriyor. 
     
     GÖSTERİLERDE 1 KOMİSER KALP KRİZİNDEN ÖLDÜ 
     Adana'da PKK sempatizanı 200 kişilik grubun polise taşlı saldırıda, Anadolu Mahallesi Çukurova Caddesi üzerinde Çevik Kuvvet Müdürlüğü’nde görevli komiser 43 yaşındaki Süleyman Göbel kalp krizi geçirerek hayatını kaybetti. 
     Adana’da Dağlıoğlu, Anadolu ve 19 Mayıs Mahalleleri’nde de bir grup PKK yanlısı polise taş ve sopalarla saldırdı. Çoğunluğu çocuk yaklaşık 200 kişilik grup, cadde üzerinde kamyon lastiği yaktı. Ayrıca bir belediye otobüsünü yakmak isteyen gruba polis müdahale etti. Bu arada Anadolu Mahallesi Çukurova Caddesi üzerinde Çevik Kuvvet Müdürlüğü’nde görevli komiser 43 yaşındaki Süleyman Göbel kalp krizi geçirdi. Polis arkadaşları tarafından Adana Devlet Hastanesi’ne kaldırılan Göbel, yapılan tüm müdahalelere rağmen kurtarılamayarak hayatını kaybetti. Hastaneye gelen Göbel’in yakınları sinir krizi geçirdi. Göbel’in cenazesi otopsi yapılmak üzere Adana Adli Tıp Morgu’na kaldırıldı. 
     Olayla ilgili soruşturma başlatılırken, Göbel’in yakılan lastikten çıkan dumandan etkilenebileceği belirtildi. 
     
</TEXT>
</DOC>
