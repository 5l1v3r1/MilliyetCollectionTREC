<DOC>
<DOCNO> 368382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo02.html </URL>
<DATE> 2005/08/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gerets "Galatasaray'a gelmekte tereddüt etmedim" 
</HEADLINE>
<TEXT>

     Galatasaray Teknik Direktörü Eric Gerets, Galatasaray’a gelişindeki en önemli etkenlerden birinin heyecan ihtiyacı olduğunu söyledi. 
     TRT televizyonunda yayınlanan Futbol Vizyon programına konuk olarak katılan Eric Gerets, Almanya’da çalıştırdığı Wolfsburg takımında değişen menajer sonrası sorunlar yaşamaya başladığını belirterek, "Daha fazla o takımda görev yapamayacağım gözüküyordu. 
     Ben de Galatasaray’dan gelen teklifi kabul ettim" dedi. 
     Sarı-kırmızılı takıma gelirken hiçbir tereddüt yaşamadığını anlatan Gerets, "Galatasaray’ı tanıyordum. Zaten Yunanistan veya Türkiye’de çalışmak kafamdaydı. Çünkü benim de bu heyecana ihtiyacım vardı. Bilhassa seyirci açısından. Onların ne kadar ateşli olduğunu biliyordum. Türkiye’ye maç yapmaya gelirken de korkuyordum. 
     Seyircimizin ateşli halini görünce ne kadar doğru karar verdiğimi tekrar anladım" diye konuştu. 
     
     "HAGİ’YLE GÖRÜŞMEDİM" 
     Gerets, Galatasaray’ın başına geldiğinde eski teknik direktör Gheorghe Hagi ile bir görüşmesinin olup olmadığının sorulması üzerine, "Ben Hagi’yle görüşmedim ama bana böyle bir teklifi oldu. Sormak istediğim bir şeyler olursa arayabileceğimi iletti. Eski takım arkadaşım Popescu’yla görüştüm ama sadece dostça fikir alışverişi yaptık" derken, Rumen teknik adamdan nasıl bir takım devraldığıyla ilgi yöneltilen bir soruya ise, "Galatasaray takımı geçen sezon da çok disiplinliydi ve kaliteli bir takımdı. Benden daha önceki meslektaşımı eleştirmemi beklemeyin. Bana kötü bir takım devrettiği imajını vermem kesinlikle mümkün değil" cevabını verdi. 
     
     "ILIÇ’TEN BEKLENTİMİZ YÜKSEK" 
     Konyaspor karşısında attığı 2 golle takımını galibiyete taşıyan ve transferi konusundaki tereddütleri ortadan kaldıran Sasha Iliç’ten beklentilerinin yüksek olduğunu ifade eden Belçikalı teknik adam, "Konyaspor maçında çok önemli goller attı. Ama daha iyi şeyler de yapması gerekiyor. Bekletilerimiz fazla. Forvet oyuncularımızla birbirlerine alışmaları gerekiyor. Bu konuda çalışmamız lazım. Iliç’in kalitesini önümüze koyduğumuzda, özellikle kaliteli forvetlerimiz olduğunu da düşünürsek, onun bu oyuncuları daha çok pozisyona sokmasını ve onlara ölü paslar atmasını bekliyoruz. Bu kapasitesi olan bir oyuncu" şeklinde konuştu. 
     
     "OYUN KURUCU DEĞİL, SOL KANAT İHTİYACIMIZ VAR" 
     Eric Gerets, takımda oyun kurucu bir orta saha mı, yoksa bir sol kanat oyuncusuna mı ihtiyacı olduğu şeklinde yöneltilen bir soru üzerine, sözlerine şöyle devam etti 
     "Oyun kurucu bir orta saha bize kesinlikle gerekmiyor. Zaten bir tane var ve ikincisi fazla olur. Bize sol kanat oyuncusu gerekiyor ve o oyuncu da kaliteli olmak zorunda. Mevkiinde tehlikeli pozisyonlar yaratabilecek kapasitede biri olmalı. En az Altan seviyesinde olmalı ki rekabete girebilsinler. Çünkü o da çok kaliteli bir futbolcu. Halen ben o umudu taşıyorum. Belki bir transfer daha gerçekleşecektir. 
     Transferi kapatmak gibi bir düşüncemiz olmadı. Eğer yapamazsak bu kadroyla devam edeceğiz." Kadrosunda son derece kaliteli futbolculara sahip olduğuna dikkat çeken Gerets, "Tabii hedeflerimiz de yüksek. Ne kadar kaliteli futbolcu kadromuza katılırsa, şansımız o kadar artar" dedi. 
     
     "LİSTEMDEKİ İLK İSİM INSUA’YDI" 
     Sezon öncesi Galatasaray’ın transer gündeminde birçok yıldız futbolcunun isminin geçtiğinin hatırlatılması üzerine sarı-kırmızılı teknik adam, "Adı geçen isimler arasında tabii ilgilendiklerimiz vardı. Ama bu isimler kaliteli oyuncular ve birçok teklif alıyorlardı. 
     Tercihlerini de başka takımlardan yana kullandılar. Benim listemin ilk sırasında Arjantinli oyuncu Insua vardı. Ayrıca Pires için de iyi bir çalışma yapmıştım ama olmadı" diye konuştu. 
     
     "HASAN ŞAŞ’LA ÇALIŞMAK ZEVK VERİCİ" 
     Eric Gerets, geride kalan iki sezonda pek varlık gösterememesine karşın bu sezon kendisiyle yeniden yükselişe geçen Hasan Şaş’a da övgüler yağdırdı. 
     Sözlerine esprili bir şekilde, "İnşallah bizi izlemiyordur. Çünkü çok fazla övmemeliyim" diyerek başlayan Gerets, "Zaten onu çok iyi bir futbolcu olarak hatırlıyorum. Sonra ne oldu bilmiyorum ama şimdiki durumundan memnunum. Zaten sevilecek bir futbolcu karakterine sahip. 
     Onunla çok daha güzel günlerimiz olacağına eminim. Hasan’la çalışmak zevk verici. İyi olduğunda, disipline ve oyun felsefemize uyduğunda bize katkısını gösterdi" şeklinde konuştu. 
     
</TEXT>
</DOC>
