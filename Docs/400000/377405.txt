<DOC>
<DOCNO> 377405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonyas06.html </URL>
<DATE> 2005/09/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bilim adamları, "Bakire döllenme"nin ilk adımını attı 
</HEADLINE>
<TEXT>

     Merkezi Edinburgh'da bulunan Roslin Enstitüsü'ne mensup bilimadamları, sperm olmaksızın, sadece kadın yumurtasını kullanarak embriyo oluşturmayı başardıklarını açıkladı. 
     İngiliz basını gelişmeyi ''ilk bakire döllenmenin adımı atıldı'' şeklindeki başlıklarla okurlarına duyururken, tekniğin bir yumurtanın kimyasal maddeler ve elektrik akımı verilerek uyarılması ve yumurtanın bir sperm tarafından döllendiğinde ortaya çıkan etkinin yaratılması prensibine dayalı olduğu bildirildi. 
     Daha önce Dolly adlı ilk klonlanmış koyunun doğumunu gerçekleştirerek bilim dünyasında atılıma imza atan Roslin Enstitüsü'nün sözcüsü Dr. Paul De Sousa, yöntemin hastalıkların tedavisi için kök hücre elde edilmesine yönelik ihtiyacın giderilmesine kullanılabileceğini umduklarını kaydetti. 
     Denemeler sırasında 600'e yakın bağışlanmış kadın yumurtasının kullanıldığını, bunlardan sadece 6 embriyo elde edilebildiğini de belirten De Sousa, ancak bu embriyolardan hiçbirinin kök hücre elde edilecek kadar geliştirilemediğini söyledi. 
     De Sousa, İnsan Üremesi ve Embriyoloji Yönetimi adı verilen ve bu tür araştırmaların hangi aşamaya getirilebileceğine dair izni veren kurumun, spermsiz yaratılan embriyonun rahme yerleştirilmesine zaten izin vermediğine de dikkat çekerek, sistemin sadece kök hücre elde edilmesinde kullanılabileceğini vurguladı. 
     
</TEXT>
</DOC>
