<DOC>
<DOCNO> 383649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo34.html </URL>
<DATE> 2005/10/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
MHK Başkanı'ndan Anelka'nın golüyle ilgili çarpıcı açıklamalar... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, Konyaspor-Fenerbahçe maçında Anelka'nın ilk golü elle attığı iddiasıyla ilgili çarpıcı açıklamalar yaptı. 
     Özerten, Beylerbeyi'ndeki Futbol Federasyonu Atatürk Planlama, Geliştirme ve Eğitim Merkezi'nde yaptığı basın toplantısında, Konyaspor-Fenerbahçe maçında Anelka'nın elle attığı iddia edilen ilk golünü içine sindiremediğini belirterek, ''İsterseniz 'iş kazası, gol kazası' deyin bir kaza geçirdik. Kesinlikle içime sinmiyor.'' dedi. 
     Hakemlerin bu karşılaşmada çok büyük bir hata yaptığını anlatan Özerten, ''Ama hiç kimse karnından konuşmasın. Hakemlerin yanlış yaptığına dair en ufak bir bilgi varsa, açıkça çıkıp ifade etmeyen namerttir. Hakem çok büyük bir hata yaptı. Ama bu bir faul neticesinde veya elle atılan dünya ve Türk futbolunda ilk ve son gol değil'' diye konuştu. 
     Ufuk Özerten, olayların gidişatını hiç olumlu görmediğini vurgulayarak, şöyle devam etti 
     ''Bugün burada yapılacak en kolay iş oradaki 4 hakemi getirip, hakemliklerini bitirmektir. Ama bu kesinlikle çözüm değil. Sorunların üzerine bir sorun daha ilave etmektir. Bu şartlarda kimseye hakemlik yaptıramazsınız. Ligi bu hakemlerle bitirmek zorundayız. Arkadaşların hatasını kabul ediyorum. Sağduyulu davranan Konyaspor camiasından başkanları Ahmet Şan'a telefon açarak özür diledim. Hakemler fahiş bir hata yaptılar. Özür dilemem gerektiğine inandım ve özür diledim.'' 
     
     ''KİMSE HAKEMLERİN SIRTINDA KURBAN KESMEYE ÇALIŞMASIN'' 

     Hakemlerine güvendiğini ifade eden Özerten, ''Bu insanlara güvenmek zorundayız. Her şey bu hakemlerle oldu. Önünüze bir sürü istatistiklerle atılan-atılmayan, verilen-verilmeyen golleri gösterip, şov yapabilirdim. Kesinlikle böyle bir şeyin peşinde değilim'' dedi. 
     Ufuk Özerten, hataların futbolun doğasında olduğunu kaydederek, şunalrı söyledi 
     ''Bu hakemleri herkesin önüne atıp, kafalarını kopartıp yola devam etmeyi içime sindiremiyorum. Herkesin güveniyle bu işe başladık, beni bu güvene layık olamamak üzüyor. Kimse hakemlerin sırtından kurban kesmeye, kendini aklamaya çalışmasın. Her platformda, herkesle her konuyu tartışabilirim. Hiç kimse bize karanlıkta gece vuruşu yapıp, kaçmaya kalkmasın. Attıkları kurşunlar bumerang gibi kendilerine, Türk futboluna döner. 
     Polemik yaratmak istemiyorum. Ancak şuna da varım. Benim hakemlerimde maç satan, maçlarda bilerek hata yapan, bir takımın kaderini bilerek etkileyen bir adam varsa bunu yapan da namussuz ve şerefsizdir ortaya çıkarmayan da en şerefsiz en haysiyetsiz insandır. Kimse ateşle oynamısın, kimse bu olaylara benzin dökmeye çalışmasın. Dökülen benzin, dökenleri de yakabilir. Centilmence, zeki, çevik ve ahlaklı olarak bu işe devam etmemiz gerekiyor.'' 
     
     SORULAR 

     Ufuk Özerten, Beylerbeyi'ndeki Futbol Federasyonu Atatürk Planlama, Geliştirme ve Eğitim Merkezi'nin bahçesinde gerçekleştirdiği basın toplantısında yağmura rağmen, açıklamalarının ardından gazetecilerin sorularını yanıtladı. 
     Özerten, hakemlerin Profesyonel Futbol Disiplin Kurulu veya Hukuk Kurulu'na devredilmesi diye bir şeyin olamayacağını belirterek, ''MHK olarak gereğini yapacağız. Bundan da hiç kimsenin endişesi olmasın. Gereğinin ne olduğuna, kurul olarak toplanıp karar vereceğiz. En geç önümüzdeki pazartesi bunu iletiriz'' dedi. 
     Bir gazetecinin, '' Benzin dökenler kendilerini yakabilir, kurşunlar geri döner dediniz. Maçlarda pankartlar açıldı, kimi kastediyorsunuz'' şeklindeki sorusu üzerine Özerten, şunları söyledi 
     ''Pankartlar, MHK'yi değil, federasyonu ilgilendiriyor. Ancak içerik konusunda hakemlerimiz konu ediliyorsa, karnından konuşma sözünü onun için söyledim. Kimse karnından konuşmasın, açık açık konuşalım. Pankartla, medya aracılığıyla konuşmamıza hiç gerek yok. Bir bilgisi olan, bir derdi olan varsa konuşsun. Pankartla güven geri alınmaz. Pankartı açanlar MHK'ye güvenmiyoruz derler o zaman tartışırız. 
     Bizim dilimiz lal değil. Bizim beynimiz, hafızamız her şeyi duyar, görür ve bilir. Bizim yüreğimiz de göğsümüz de hiç kimsenin olmadığı kadar geniştir. Yüreksizler bize de yaslanabilirler. Varsa yüreksizliğinden bize yaslanmak isteyen, gelsin söylesin yaslansın. Bu konuda hiç endişeleri olmasın. Biz herkesi de savunuruz. Hakemlerimizi de sonuna kadar savunmaya devam edeceğiz. Ancak hakemlerimiz hata yapmıştır, yanlış yapmamışlardır. Ama yaptıkları hatayı da hazmedemiyorum, içime sindiremiyorum.'' 
     
     ''ÖZGÜÇ GÖRMEDİĞİNİ SÖYLEDİ'' 

     Ufuk Özerten, maçın hakemi Özgüç Türkalp ile görüştüğünü de belirterek, ''Bana Görmedim, görsem çalmazmıydım başkanım diyor. Bir an çocuğun basireti bağlandı. Diğerleri de görmemiş. 4. hakem oyuncu değiştirmekle meşgulmuş'' dedi. 
     Basın mensuplarına, ''Özgüç'ü tanıyor musunuz, notlarını, hakemliğini biliyor musunuz Nasıl bir mayadan geldiğini biliyor musunuz '' diye soran Özerten, ''Rahmetli babası benim çok iyi arkadaşımdı. Bir hakem hatasını Türk futbolunu yıkmak adına, ortalığı birbirine katmak adına hiç kimse kullanmasın. Zaten 1 saniyeyi tartışıyoruz. Her şey 1 saniyede oldu, bitti. İçinizde faul mu el mi diye ittifak sağladınız mı Biraz imanlı olmak lazım. Hakkı yerine teslim etmek lazım. Kesinlikle bu konuda maçın hakemini ve yardımcı hakemini savunmuyorum. Hatalılar ve bu hatayı yapmamaları lazımdı'' diye konuştu. 
     Bu olayların Fenerbahçe maçlarına denk gelmesiyle ilgili bir soru üzerine Özerten, ''Nobre'nin el olayını, Allah ile Nobre'den başka hiç kimsenin görmediğini sizlerin huzurunda tespit ettik. İkincisi herkesin huzurunda oldu ama hakemlerimiz görmedi. MHK ve hakemlerimiz herkese eşit mesafedeyiz'' dedi. 
     Ufuk Özerten, ''Mağdur olan Konyaspor'un ne yapması gerekiyor '' şeklinde bir soru üzerine ise şunları söyledi 
     ''Konyaspor daha iyi çalışacak, daha iyi oynayacak daha iyi neticeler alacak. Ne söylemek istediğinizi anlıyorum. Kaybettiği puanı Konyaspor'a başka türlü vermek için hiç kimseye telkinde bulunamayız. Hiçbir kulüp için bunu yapmayız. Kural hatası yok, hakem hatası var.'' Türk hakemleri olarak hiçkimseyle uzlaşmazlık içinde olmadıklarını kaydeden Özerten, ''Galatasaray, Trabzonspor ve Beşiktaş kulüpleri de güvenlerini bize bildirmişlerdir. Ama bilemiyorum bir güvensizlik varsa çıkar tartışırız, neticesine göre gereğini yaparız. Öyle uzaktan konuşmalarla, pankartlarla bir takım başka konularla bizim bir şey yapmamız mümkün değil'' diye konuştu. 

     
</TEXT>
</DOC>
