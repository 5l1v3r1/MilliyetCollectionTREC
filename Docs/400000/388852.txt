<DOC>
<DOCNO> 388852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur04.html </URL>
<DATE> 2005/10/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Attila İlhan'ın kitaplarına büyük ilgi... 
</HEADLINE>
<TEXT>

     Türk edebiyatının önde gelen şair ve yazarlarından Attila İlhan'ın vefatından sonra kitaplarının tamamına yakınının tükendiği ve şiir kitaplarının yüksek tirajlarla yeniden basıldığı bildirildi. 
     Attila İlhan'ın kitaplarının yayın hakkını 2001 yılından bu yana elinde bulunduran Türkiye İş Bankası Kültür Yayınları'nın genel müdürü Ahmet Salcan, AA muhabirine yaptığı açıklamada, İlhan'ın ölümünden önce de özellikle şiir kitaplarının çok sattığını, romanlarının da düzenli ve çok okunduğunu söyledi. 
     İlhan'ın vefatının ardından bir ''sevgi seli'' ile karşılaşıldığına işaret eden Salcan, şunları kaydetti 
     ''Kitaplarının tamamına yakını tükendi. Bunun üzerine şiir kitaplarını yüksek tirajlarla yeniden bastık. Normalde kitaplar tükenince fiyatları daha fazla artar. Biz öyle yapmadık. Şiir kitaplarının tümünü 5 YTL yaptık ki herkes alabilsin. Bu biraz da korsanın önüne geçmek için yapılan uygulama.'' Salcan, Attila İlhan'ın kitaplarına Türkiye'nin her yerinden büyük talep geldiğini bildirdi. 
     
     SON 8 SAYFA BİLMECESİ 
     Ahmet Salcan, ''Reis Paşa'' adıyla çıkan ''Allah'ın Süngüleri'' kitabının ikinci cildinin ocak ayında ''Gazi Paşa'' adıyla çıkacağını da açıkladı. 
     Attila İlhan'ın vefatından önce kitabın adını kendilerine söylediğini anlatan Salcan, ''bu kitabın son 8 sayfasının eksik olduğuna'' ilişkin basında çıkan haberlerin anımsatılması üzerine, ''Eksik olup olmadığını kimse bilmiyor. Kitap çıkınca sürpriz olsun'' dedi. 
     Bu arada Türkiye İş Bankası Kültür Yayınları'nın ''en çok satan romanlar'' listesinde, Attila İlhan'ın 8 baskı yapan ''Allah'ın Süngüleri'' kitabı da yer alıyor. 
     ''En çok satan şiir kitapları'' listesinde ise Attila İlhan'ın ''Ben Sana Mecburum'' 20. baskı , ''Böyle Bir Sevmek'' 10. Baskı , ''Tutuklunun Günlüğü'' 9. baskı , ''Duvar'' 12. baskı , ''Elde Var Hüzün'' 11. baskı , ''Korkunun Krallığı'' 6. baskı , ''Yağmur Kaçağı'' 13. baskı , ''Yasak Sevişmek'' 11. baskı , ''Sisler Bulvarı'' 14. baskı adlı şiir kitapları bulunuyor. 
     
</TEXT>
</DOC>
