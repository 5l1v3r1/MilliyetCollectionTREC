<DOC>
<DOCNO> 388902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko12.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu, toplam 250 milyon YTL'lik arsa ihalesi yapacak 
</HEADLINE>
<TEXT>


TEBERNÜŞ KİREÇCİ 

Kamuya ait üç kurum İstanbul Büyükşehir Belediyesi, Ankara Orman İşletme Müdürlüğü ve Emlak GYO Genel Müdürlüğü İstanbul, Ankara ve İzmir'de toplam 250 milyon YTL muhammen bedelli arsasını ya satacak ya da kat karşılığı inşaat yaptıracak. Bu kapsamda 9 Kasım'a kadar 11 ihale gerçekleştirilecek. 105 milyon YTL'lik muhammen bedeliyle ihalelerin en büyüğünü İstanbul Büyükşehir Belediyesi düzenleyecek ve İkitelli'deki Başakşehir 5. Etap 2. Kısım arsası olarak bilinen toplam 83 bin 323 metrekarelik alanı kat karşılığı konut yaptırılmak üzere 1 Kasım'da ihaleye çıkaracak. 
Ankara Orman İşletme Müdürlüğü Yenimahalle Orman Çiftliği Mahallesi'ndeki iki ayrı arsasını yaklaşık 55 milyon YTL'ye satışa çıkardı. İhale 9 Kasım'da yapılacak. Emlak Gayrimenkul Yatırım Ortaklığı'nın İstanbul, İzmir ve Tekirdağ'da satacağı 8 arsanın muhammen bedeli ise 100 milyon YTL'yi geçiyor. 




</TEXT>
</DOC>
