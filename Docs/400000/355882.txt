<DOC>
<DOCNO> 355882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko46.html </URL>
<DATE> 2005/06/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Petrol fiyatları 61 dolar sınırına dayandı... 
</HEADLINE>
<TEXT>

     Uluslararası borsalardaki hızlı yükselişini yeni haftaya da taşıyan petrolün varil fiyatı 61 dolar sınırına dayandı. 
     Yüksek fiyatlara rağmen talebin gücünü koruması yanında İran’daki seçimden "aşırı muhafazakar" Mahmud Ahmedinecad’ın galip ayrılması, piyasalarda endişeleri artırdı. 
     New York Borsası’nda ABD hafif petrolünün varili, geçen haftaki kapanışına göre 1.11 dolar artışla, tarihinin en yüksek seviyesi olan 60.95 dolara ulaştı. 
     Londra Borsası’nda işlem gören Brent petrolündeki yükseliş ise daha hızlı oldu. Bugün 1.23 dolar değerlenen Brent’in varili 59.59 dolardan satıldı. 
     Analistler, piyasalarda "alım gücünün hangi fiyat seviyesine kadar süreceği" testinin yapıldığını belirterek, önümüzdeki 2-3 yıl için yüksek fiyatlara alışılması gerektiğini ifade ediyorlar. 
     Bu arada petrol ihraç eden ülkeler örgütü OPEC, fiyatların geriletilmesi için resmi üretim kotasında 500 bin varillik artırıma bu hafta içinde karar verilebileceğini açıkladı. 
     Aynı zamanda Kuveyt Enerji Bakanı da olan OPEC Başkanı Şeyh Ahmed Fahd el-Sabah, "Üye ülke petrol bakanları arz-talep dengesini inceliyor. Burada arzla ilgili bir sıkıntı olduğu anlaşılırsa resmi üretim kotasının 500 bin varil artırılması kararı alınacak" şeklinde konuştu. 
     
</TEXT>
</DOC>
