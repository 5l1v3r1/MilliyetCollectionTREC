<DOC>
<DOCNO> 351448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun22.html </URL>
<DATE> 2005/06/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Talat AİHM davaları ertelenirse, Papadopulos masaya oturur 
</HEADLINE>
<TEXT>

     KKTC Cumhurbaşkanı Mehmet Ali Talat, Rumların Avrupa İnsan Hakları Mahkemesi'nde AİHM açtığı davaların görüşülmesinin çözüme kadar ertelenmesinin, Rum yönetimi lideri Tasos Papadopulos'u müzakere masasına getireceğini söyledi Cumhurbaşkanı Talat, mal-mülk konusunda Kıbrıs'ta açılan hiçbir davanın ileri gitmeyeceğini ve sonuç vermeyeceğini ifade ederek, Rumların, mülk davaları ve Avrupa tutuklama emirleriyle Kıbrıslı Türkler ve yabancılar arasında korku salmaya ve Kıbrıs Türk ekonomisinin kalkınmasını engellemeye çalıştığını vurguladı. 
     Talat, Rumların Kıbrıs'ın kuzeyinde otoritesi olmadığına dikkati çekerek, Rumların otoritesinin olmadığı topraklarda Rum mahkemelerinin yargı yetkisinin de olmayacağının altını çizdi. 
     Rumların Kıbrıslı Türklere açtığı mülk davaları KKTC Cumhuriyet Meclisi'nde genel görüşmede ele alınıyor. Ulusal Birlik Partisi'nin UBP önerisi üzerine yapılan genel görüşmeye, Cumhurbaşkanı Talat da katılarak, yaklaşık iki saat süren bir konuşma yaptı ve milletvekillerinin sorularını yanıtladı. 
     Talat, Rumların AİHM'de açtığı mülk davalarının, Kıbrıs sorunu çözülmeden kendilerine zarar vermesinin önlenemeyeceğini ifade ederek, Kıbrıs sorununun çözümü için çok çalıştıklarını, ancak tek başına çözümü sağlayamadıklarını kaydetti. 
     
     ''AİHM DAVALARI DAHA ÖNEMLİ'' 
     AİHM davalarına, Kıbrıs'ta açılan davalardan daha fazla önem verdiğini ifade eden Talat, Rumların adada açtığı davaların, tehdit ve Kıbrıs Türk ekonomisini çökertmeyi amaçladığını kaydetti. 
     AİHM'deki davaların çözüme kadar ertelenmesini sağlamak durumda olduklarını kaydeden Talat, AİHM'de davaların görüşülmesi ertelenirse, Rum yönetimi lider Tasos Papadopulos'un görüşme masasına oturacağını söyledi. 
     AİHM kararlarının, Kıbrıs sorununun çözümünde oluşacak mülkiyet rejiminde etkileme potansiyeline sahip olduğunun altını çizen Cumhurbaşkanı Talat, şöyle konuştu 
     ''Bir endişe kaynağı da odur. Onun için AİHM boyutuna Kıbrıs'taki mahkemelerden çok daha fazla önem vermek zorundayız. Çünkü buradakiler, çoğu manipülasyon amaçlıdır, tehdit amaçlıdır, ekonomimizi çökertme amaçlıdır. O yüzden öbür boyutu çok önemlidir ve onun üzerinde ciddi şekilde durmak zorundayız. Yani o davaların ya ertelenmesini, ya yönünün değişmesini, başka yollarla çözümünün öngörülmesini ya da çözüme kadar ertelenmesini sağlamalıyız. Zaten ertelenirse göreceksiniz Papadopulos ertesi gün masaya oturacak.'' 
     
     ''PAPADOPULOS SİYASİ OLARAK TECRİT EDİLDİ'' 
     Talat, Papadopulos'un, 24 Nisan referandumundan sonra siyasi olarak tecrit edildiğini, ancak hukuki olarak güçlü olduğunu ifade etti. 
     Rum tarafının AB üyeliği nedeniyle oy ve veto hakkı olduğuna işaret eden Talat, Papadopulos'a, ''biraz da tiksinerek bakıldığını'' belirtti ve ''Siyasi olarak bir şey elde edemiyor, ama hukuki olarak güçlüdür. Siyasi olarak durumu zayıftır'' dedi. 
     
     KAPILARIN AÇILMASI VE RUMLARIN AB ÜYELİĞİ 
     Cumhurbaşkanı Talat, KKTC ile Güney Kıbrıs arasındaki sınır kapılarının açılmasının ve Güney Kıbrıs'ın AB'ye üyeliğinin mülk konusunda yeni unsurları ortaya çıkardığına işaret ederek, Rumların AB üyeliğiyle, Rum mahkemelerinin alacağı kararın AB kararı olabileceğini ve Rum savcılığının AB tutuklama kararı çıkarabildiğini belirtti. 
     Rumların AB üyeliğiyle ortaya çıkan yeni sistemde ilk davanın KKTC'den mülk alan İngiliz Orams çiftine açıldığını anımsatan Talat, Rum mahkemesinin, ''Yaptıklarını yıkacaksın ve malı iade edeceksin'' kararı verdiğine değindi. Davanın, İngiliz çiftin İngiltere'deki malına hacizi de öngördüğüne işaret eden Talat, bu mahkemenin önemli yanının, Kıbrıs'ta alınan bir mahkeme kararının Avrupa'da uygulanmaya çalışılması olduğunu söyledi. Bu davanın sonucunun İngiltere'de uygulanmayacağını kaydeden Talat, İngiltere'nin, Rum mahkemelerinin Kıbrıs'ın kuzeyinde yargı yetkisi olup olmayacağını sorgulayacağını söyledi. Talat, İngiliz hükümetinin, mülk sorununun Kıbrıs sorununun kapsamlı çözümüyle halledileceği görüşünde olduğunu vurguladı. Mal-mülk konusunda diğer bir önemli davanın da, Gazimağusa'daki Hurma restoranın işletmecisi Hüseyin Çağıner'e açılan dava olduğunu kaydeden Talat, bu davada birçok hata olduğunu, bu konuda hukukçularla birlikte ''ispatı vücut'' yapılmasına karar verdiklerini anımsattı. Hurma davasında yapılacak savunmanın, olası Avrupa'daki savunma için basamak olarak kullanılacağını kaydeden Talat, hukukçuların, konuyla ilgili Avrupa'da öne sürecekleri iddiaları önce Rum mahkemesinde öne sürmeye karar verdiğini belirtti. 
     Cumhurbaşkanı Talat, Güney Kıbrıs'ın otoritesinin bulunmadığı topraklarda, Rum mahkemelerinin yargı yetkisinin olmadığını vurguladı. 
     AİHM'de açılan Loizidu ve Aresti davalarına atıfta bulunan Talat, ''Kıbrıs sorununda çözüm olmadan bize zarar vermesinden kurtulmamız görünmüyor'' dedi. İlk tespitlerine göre Aresti'nin mülkünün vakıf malı olduğunu belirten Talat, vakıf mallarıyla ilgili ciddi çalışma yaptıklarını bildirdi. 
     Siyasi partileri, mülk konusunda nasıl bir politika izleneceği yönünde görüşlerini belirlemeye çağıran Talat, kendilerinin de Rumlara dava açma hakkı olduğunu söyledi. 
     
</TEXT>
</DOC>
