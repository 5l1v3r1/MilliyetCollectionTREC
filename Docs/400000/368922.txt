<DOC>
<DOCNO> 368922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko18.html </URL>
<DATE> 2005/08/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Balıkçılar 1 Eylül'ü dört gözle bekliyor... 
</HEADLINE>
<TEXT>

     Karadeniz'de 1 Eylül'de av yasağının sona ermesiyle bol miktarda palamut avlanacağını tahmin eden balıkçılar, günlerinin büyük bölümünü ağlarını tamir ederek geçiriyorlar. 
     Geçen yıl hayal kırıklığına uğrayan balıkçılar, bu sezon çok sayıda avlanacağını umdukları palamutlara talebin az olmasından da endişe ediyorlar. 
     Zonguldak'ta 30 yıldır balıkçılık yapan Turan Karadeniz, yaklaşık 5 aydır sürdürdükleri hazırlıklarına, av yasağının kalkacağı güne kadar ara vermeden devam edeceklerini söyledi. 
     Yeni sezonda hava koşullarının uygun olması durumunda ilk günden talebi aşan balık avlanmasının balıkçıları zor durumda bırakabileceğini belirten Karadeniz, şöyle dedi 
     ''Palamutun ihraç edilmesine yönelik balıkçılar yönlendirilebilir. Çünkü, bu sezon büyük oranda av bekleniyor. Karadeniz'deki tüm kıyılarda balıkçı teknelerinin denizleri doldurması ilk günden çok fazla avlanılmasına yol açabilir. Eğer gerekli satışlar olmazsa av sezonunun başlangıcında bu sefer bolluktan sıkıntıya girebiliriz. Büyük umutlarla açılacağımız Karadeniz'in bizim ve özellikle dar gelirlinin yüzünü güldürmesini ümit ediyoruz.'' 
     
</TEXT>
</DOC>
