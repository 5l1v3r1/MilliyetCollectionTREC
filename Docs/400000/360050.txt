<DOC>
<DOCNO> 360050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun58.html </URL>
<DATE> 2005/07/11/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Bush "Bosna-Hersek halkının acılarını paylaşıyoruz." 
</HEADLINE>
<TEXT>

     ABD Başkanı George Bush, Srebreniça katliamı nedeniyle acı çeken Bosna-Hersek halkının yanlarında olduklarını söyledi. 
     Bush, Srebreniça katliamının 10. yıldönümünde yayınladığı yazılı mesajda, ABD’nin 1995 yılındaki Srebreniça katliamının baş sorumluları Sırp siyasi lideri Radovan Karaciç ile General Ratko Mladiç’in yargı önüne çıkarılması konusunda kararlı olduğunu belirterek, "Bu korkunç olay, Balkan halkı ve özgürlükle insan yaşamının saygınlığına inanan herkes için acı kaynağı olmayı sürdürüyor" dedi. 
     Tüm Amerikan halkının, Balkan halkına başsağlığı dilediğini ifade eden Bush, ABD’nin, hayatlarına yeniden başlamak için Srebreniça’ya dönenleri, gösterdikleri cesaretten ötürü alkışladığını kaydetti. 
     Bush, bölgede uzlaşma ve Bosna-Hersek’in Avrupa’da güçlü bir geleceğe sahip olması için çalışanları takdir ettiğini belirterek, "Modern ve demokratik bir Balkan bölgesi, birleşik, özgür ve barış içindeki bir Avrupa için temel ögedir" diye konuştu. 
     Avrupa’nın İkinci Dünya Savaşı’ndan sonra gördüğü en büyük katliam olan Srebreniça’nın 10. yıldönümü bugün Bosna-Hersek’te düzenlenen bir törenle anıldı. 
     Srebreniça’da yaklaşık 8 bin Boşnak, Sırp güçlerince katledilmişti. 
     
</TEXT>
</DOC>
