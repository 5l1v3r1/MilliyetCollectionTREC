<DOC>
<DOCNO> 365341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun40.html </URL>
<DATE> 2005/07/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Avusturya Ülkemizde terör tehdidi bulunmuyor 
</HEADLINE>
<TEXT>

     Avusturya İçişleri Bakanı İlse Prokop, ülkesinde terör tehditi bulunmadığını söyledi. 
     Graz kentinde düzenlenen, Avusturya'nın yanı sıra Polonya, Slovenya, Macaristan, Çek Cumhuriyeti, Slovakya ve Romanya içişleri bakanlarının katıldığı ''Forum Salzburg'' adlı toplantıda konuşan Prokop, ''Elimizdeki tüm bilgi ve belgelere baktığımızda, Tanrı'ya şükür, ülkemizde terör tehdidi bulunmuyor'' dedi. 
     Bununla birlikte, ''nasıl olsa bize bir şey olmaz deyip, eli kolu bağlı oturmayacaklarını'' belirten Prokop, ''kısa süre önce uyguladıkları video denetimlerinden olumlu sonuç aldıklarını, Viyana'da Schwedenplatz metro istasyonu ile SCS alışveriş merkezindeki video kameralı denetimleri ülkenin diğer bazı kentlerinde de uygulamayı planladıklarını'' bildirdi. 
     Prokop, terörle mücadele kapsamında AB içinde ortak bir mülteci sistemi belirlenmesi için meslektaşlarıyla görüş birliğine vardıklarını ve bu sistemin 2010 yılına kadar uygulanması gerektiğini ifade etti. 
     AB ülkeleri arasında telefon kayıtlarının 12 ay, elektronik posta kayıtlarının ise 6 ay saklanmasına ilişkin bir öneri üzerinde görüşme yapıldığını kaydeden Prokop, ''bu ortak önerinin uygulanmasına karar verilmesi halinde Avusturya'nın buna uyacağını'' kaydetti. 
     Londra polisinin bir terör zanlısını vurmasını da eleştiren Prokop, ''Böyle bir şeyin Avusturya'da olması düşünülemez. Avusturya'da polisin bu şekilde haraket etmesi mümkün değildir.'' dedi. 
     
</TEXT>
</DOC>
