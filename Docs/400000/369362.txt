<DOC>
<DOCNO> 369362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur33.html </URL>
<DATE> 2005/08/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbul'a estetik operasyon 
</HEADLINE>
<TEXT>

     Nazlı YEREBASMAZ DHA 

      İSTANBUL Büyükşehir Belediyesi, kentteki kalabalık cadde ve ana arterlerdeki binaların dış cephelerini temizleme çalışması başlattı. Büyükşehir Belediyesi Kentsel Tasarım Müdürlüğü'nün, yeni ilan ve reklam tanıtım yönetmeliğine göre yürüttüğü çalışmayla, binalardaki ilan ve reklam tabelaları kaldırılacak. Kaldırılan tabelalar, daha küçük boyutlarla, binaların giriş kapısının sağ ve solunda sıralanacak. Ardından da binaların dış cepheleri boyanarak güzel bir görünüme kavuşacak. 
     İstanbul Büyükşehir Belediyesi Kentsel Tasarım Müdürlüğü'nün yürüttüğü çalışmada, tabelaların kaldırılma ve boya maliyetini sponsor bir firma Polisan ile işyeri sahipleri yarı yarıya paylaşacak. Büyükşehir Belediyesi ise sadece proje maliyetini karşılıyor. Bir binanın dış cephesinin yenilenme maliyeti yaklaşık 2 ile 4 milyar lira arasında değişiyor. Projenin belediyeden çok işyeri sahiplerine maliyeti olacağını söyleyen İstanbul Büyükşehir Belediyesi Kentsel Tasarım Müdürü Ayhan Güzelyurt, Bize yok ama vatandaşa yansıyan bir maliyeti olacak. Belki vatandaşların tepkisi olacak ama İstanbul güzelleşecek. Bu kirlilik olduğu sürece turist gelmez'' dedi. İşyeri sahipleri de reklam tabelalarının kalkıdırılıp binaların temizlenmesinin görüntü açısından iyi olacağını ve bunların kendilerine müşteri kazandıracağını söyledi. 
     
     İLK OPERASYON TALİMHANE'DE 
     Tebligatlarla ana arterlerdeki işyeri sahiplerine bilgi veren İstanbul Büyükşehir Belediyesi, çalışmayı ilk olarak Beyoğlu Belediye Başkanlığı ile yürüttüğü ortak çalışma ile Taksim Talimhane Bölgesi'nde başlattı. Tarihi binalar tabelalardan arındırıldı, farklı renklere boyandı. Yapılan zemin çalışması ile Talimhane Bölgesi şimdiki halini aldı. Tamamlanan çalışmayı yerinde DHA'ya anlatan Ayhan Güzelyurt, Yaptığımız projeler uygulandığı zaman oraya vizyon katıyor, katma değerini artırıyor. Bizim yaptığımız aslında binaları özüne döndürmek. İstanbul'u kendi elimizle kirlettik şimdi temizliyoruz. Böyle olunca değer artıyor, emlak gelirleri artıyor, iş yerleri için de daha iyi oluyor'' diye konuştu. 
     
     SIRADA BAKIRKÖY VE KADIKÖY VAR 
     Binaların dış cephelerinin temizlenmesine yönelik kentsel tasarım projesi 17 bölgede yürütülüyor. Çalışmalar tamamlandığında yaklaşık 6 bin 500 binanın dış cephesi yenilenmiş olacak. Bir diğer uygulama alanı olan Bakırköy İstanbul Caddesi'nde soruları yanıtlayan Ayhan Güzelyurt, Burada gördüğümüz gibi tabela mezarlığı var. Tabeladan binanın cephesini göremiyoruz. Bunları kaldırıp olması gereken yeri tarif edeceğiz'' dedi. Bakırköy, Bağcılar gibi semtlerde binaların estetik olmadığını ve bunu açıklı-koyulu renklerle sağlayacaklarını belirten Güzelyurt, Bu yıl sonuna kadar özellikle önemli ana arterlerin hepsinde tabela kirliliğini yok edeceğiz'' dedi. 
     
     TABELA VERGİSİ 13 MİLYON 809 BİN YTL 
     İstanbul Büyükşehir Belediyesi Gelirler Müdürlüğü İlan ve Reklam Şefliği'nden alınan bilgiye göre Büyükşehir Belediyesi 2004 yılında toplam 4 milyon 163 bin YTL 4 trilyon 163 milyar lira vergi aldı. Tüm ilan ve reklam vergilerinin ilçe belediyelerinden Büyükşehir Belediyesi'ne geçmesiyle bu vergi 2005 yılının ilk 6 ayı itibariyle 13 milyon 809 bin YTL'ye 13 trilyon 809 milyar lira çıktı. Kentsel Tasarım Müdürü Ayhan Güzelyurt, Vergi bir miktar azalacak ama sonuçta İstanbul daha önemli. Bu hiç tabela olmayacak anlamına gelmiyor. Giriş kapısında sağ ve solda tabela olacak ve bundan da bir miktar vergi alınacak'' dedi. 
     Bina ve işyeri cephelerine konulacak olan ilan ve reklamların metrekaresinden yıllık ışıklı olanlardan 30 YTL, ışıksız olanlardan ise 20 YTL vergi alınıyor. Belediyenin bakım için aldığı sabit ücretle bu rakam ışıklı tabelalarda 60 YTL'ye, ışıksız tabelalarda 50 YTL'ye çıkıyor. 
     
     KENTSEL TASARIM ÇALIŞMASININ YÜRÜTÜLDÜĞÜ BÖLGELER 
     Beyoğlu-Talimhane Bölgesi. 
     Kadıköy-Minibüs yolu. 
     Bahçelievler-Adnan Kahveci Bulvarı ve Talatpaşa Caddesi. 
     Bakırköy-İncirli Ebuzziya Caddesi ve İstanbul Caddesi. 
     Fatih-Büyükkaraman Caddesi. 
     Fatih-Malta Çarşısı ve çevresi. 
     Beyoğlu-Piyalepaşa Bulvarı. 
     Kağıthane-Sultan Selim Caddesi. 
     Basın Ekspress Yolu Havaalanı Bağlantı Yolu . 
     Gaziosmanpaşa Meydanı- Ordu Caddesi. 
     Küçükçekmece-Halkalı Caddesi. 
     Küçükçekmece-Hürriyet Caddesi. 
     E-5 Karayolu Güzergahı Avcılar-Havaalanı Kavşağı. 
     E-5 Karayolu Güzergahı Havaalanı-Topkapı arası. 
     E-5 Karayolu Güzergahı Topkapı-Boğaziçi Köprüsü arası. 
     Beykoz-Onçeşmeler Bölgesi. 
     
</TEXT>
</DOC>
