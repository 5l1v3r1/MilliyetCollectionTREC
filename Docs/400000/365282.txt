<DOC>
<DOCNO> 365282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yasam/yas03.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'daki saldırıya 5'inci Türk kurban 
</HEADLINE>
<TEXT>


Mısır'daki patlamalarda ağır yaralanan ve GATA'da tedavi gören öğretmen Çağla Yalçın hayatını kaybetti 

ANKARA Milliyet 

Eşi Bilgehan Yalçın'ın öldüğü Mısır'daki patlamada ağır yaralanan İngilizce öğretmeni Çağla Yalçın 27 da tedavi gördüğü Gülhane Askeri Tıp Akademisi'nde dün akşam hayatını kaybetti. Endüstri mühendisi Bilgehan Yalçın ve Çağla Yalçın, 11 ay önce evlenmiş, ikinci balayı olarak planladıkları Mısır tatilinde ise El Kaide bombalarının hedefi olmuşlardı. Patlamalarda Bilgehan Yalçın hayatını kaybederken, Çağla Yalçın ağır yaralandı. Ambulans uçakla Ankara'ya getirilen Yalçın'ın sağ bacağı diz altından kesildi. Vücudunda ağır yanıklar olan Yalçın, günlerdir sürdürdüğü yaşam savaşını dün kaybetti. 
Yalçın'la birlikte, Mısır'daki saldırılarda hayatını kaybeden Türkler'in sayısı da 5'e yükseldi. 
Patlamalarda Yalçın çiftinin yanı sıra, Erhan Divlecen, Safiye Güler Yavuz ve Bülent Adalı da öldü. 

Yavuz defnedildi 
Öte yandan Safiye Güler Yavuz'un cenazesi, dün saat 06.00 sıralarında THY'ye ait uçakla Kahire'den getirildi. Yavuz, öğleyin kılınan cenaze namazının ardından Ümraniye Kocatepe Mezarlığı'nda toprağa verildi. 


</TEXT>
</DOC>
