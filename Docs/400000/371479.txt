<DOC>
<DOCNO> 371479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo10.html </URL>
<DATE> 2005/08/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çaykur Rizespor, Fenerbahçe maçını bekliyor... 
</HEADLINE>
<TEXT>

     Turkcell Süper Ligi'nin ilk 2 haftasını puansız kapatan Çaykur Rizespor, yarın sahasında Fenerbahçe ile yapılacak karşılaşmadan galibiyetle ayrılmayı hedefliyor. 
     Teknik direktör Metin Yıldız, ligin ilk 2 haftasında iyi oynamalarına karşın galip gelemediklerini dile getirerek, Fenerbahçe maçını mutlak kazanmak zorunda olduklarını bildirdi. 
     Yıldız, Fenerbahçe'nin de kendileri gibi ligin ilk haftalarında istediği sonuçları alamadığını kaydederek, şunları söyledi 
     ''İyi oynayan ve çok gol pozisyonuna giren bir ekip olmamıza rağmen son vuruşlarda maalesef başarılı olamadık. Fenerbahçe karşısında girdiğimiz gol pozisyonlarını değerlendirmek zorundayız. Her iki ekip tarafından zor bir maç olacak. Ama biz ne olursa olsun bu maçı kazanmak zorunda olduğumuzu biliyoruz. Futbolcularımın bunu başaracağını biliyorum. Taraftarlarımızın desteğiyle bu maçtan 3 puan ile ayrılmak istiyoruz.'' Kulüp genel kaptanı Yılmaz Zehiroğlu, Fenerbahçe maçı için ayrıca bir prim belirleyeceklerini belirterek, ''İnşallah Fenerbahçe'yi iyi bir oyunla centilmenlik kuralları içinde yenip göndeririz. Bizde 4 büyük takımla yapılacak maçların primini bazen futbolcular belirler. Başkanımız bu maçın sonucuna göre prim verecek. Maçtan sonra ne olacağı belli olmaz. Bu da maçın sürprizi olsun. Onun için bir miktar açıklamadık. Ama futbolcularımızın beklediğinin üstünde bir prim vereceğiz. Yeter ki galip gelsinler'' diye konuştu. 
     Çaykur Rizespor'da, süresiz olarak kadro dışı bırakılan Mehmet Polat, cezalı Ergin Yücetaş ve sakatlığı bulunan Serhat Akyüz, Fenerbahçe maçında takımdaki yerlerini alamayacak. 
     Yeşil-mavililerin yarınki karşılaşmaya şu 11 ile çıkması bekleniyor 
     Zdravkov, Yasin, Bashir, Hakan Ünsal, Serkan, Ünal, Fahri, Şener, Cem Baki, Okan ve Gökhan Kaba. 
     
</TEXT>
</DOC>
