<DOC>
<DOCNO> 352266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo02.html </URL>
<DATE> 2005/06/15/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İspanya-Türkiye voleybol maçında elektrik skandalı... 
</HEADLINE>
<TEXT>

     Avrupa Voleybol Erkekler Ligi B Grubu’nda yer alan Türkiye, üçüncü maçında deplasmanda İspanya ile karşılaşırken salonda elektrikler kesildi. 
     Başkent Madrid’in Leganes kasabasındaki Pabelln Europa Salonu’nda oynanan maçta, Türkiye öndeyken şalterden kaynaklanan bir arızadan dolayı elektrikler kesildi ve maç yarıda kaldı. 
     Türkiye 1-1 devam eden maçın üçüncü setinde 8-6 öndeydi. Maçın ilk setini 25-20 İspanya, ikinci setini ise 25-22 Türkiye almıştı. 
     Türk Milli Takımı Antrenörü Nedim Özbey, elektrik kesintisinin "inanılmaz bir skandal" olduğunu söyledi. 
     Özbey, "Organizasyon çok kötü. Bizi jeneratörü ve lamba ölçeri olmayan bir salonda oynattılar. Salonda ışıklar çok yetersiz, bu da gerek hakemlerin, gerekse oyuncuların hata yapmaya çok müsait olduğunu gösteriyor. Bu şartlarda oynamak imkansız" dedi. 
     Nedim Özbey, iki hafta sonra 15. Akdeniz Oyunları’na ev sahipliği yapacak ve olimpiyatlara aday olan İspanya’nın bu şekilde hareket etmesinin akıl almaz olduğunu kaydetti. 
     Yetkililer, maçın 3 saatten fazla bir gecikmeden sonra kaldığı yerden devam etmesine karar verdiler. 

     
</TEXT>
</DOC>
