<DOC>
<DOCNO> 372560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur10.html </URL>
<DATE> 2005/08/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fuhuşu reddeden sevgilisini pencereden attı 
</HEADLINE>
<TEXT>

     Tülin KORKUT DHA 

KONYA'da dün gece balkondan düşerek öldüğü ileri sürülen 20 yaşındaki Düriye Yoluçelik'in cinayete kurban gittiği iddia edildi. Düriye Yoluçelik'in fuhuş yapmayı reddettiği için sevgilisi 39 yaşındaki Yücel Ünlü tarafından dövüldükten sonra pencereden atıldığı öne sürüldü. Ünlü çıkarıldığı mahkemece tutuklandı. 
     Selçuklu İlçesi, Bosna- Hersek Mahallesi, Uydu Kent Sitesi'ndeki bir apartmanın 5'inci katındaki dairede arkadaşları Meral Batur ve Şerife Tunç ile birlikte oturan Düriye Yoluçelik'i önceki gece sevgilisi Yücel Ünlü ziyarete geldi. İddiaya göre Yücel Ünlü, birlikte olduğu Yoluçelik'in para karşılığı başka erkeklerle olmasını istedi. Buna karşı çıkan Yoluçelik ile Ünlü arasında tartışma çıktı. İddiaya göre sinirlenen Yücel Ünlü, Döndü Yoluçelik'i tekme- tokat dövdükten sonra pencereden attı. 
     Beton zemine çakılan Yoluçelik olay yerinde yaşamını yitirdi. Yücel Ünlü ile Meral Batur ve Şerife Tunç, önce Döndü Yoluçelik'in hava almak için balkona çıktığını ve dengesini kaybedip düştüğünü ileri sürdü. Çelişkili ifadeler üzerine gözaltına alınan Meral Batur ve Şerife Tunç, ev arkadaşları Döndü Yoluçelik'in Yücel Ünlü tarafından dövülüp pencereden atıldığını söyledi. 
     Meral Batur, İkisi kavga ediyorlardı. Biz arkadaşımızı Yücel Ünlü'nün elinden almak istedik ama aşaramadık. tam bu sırada Düriye yardım istemek için pencereden dışarı bağırıyordu, Ünlü ile boğuşurken aşağı uçtu'' dedi. Şerife Tunç da aynı ifadeyi verdi. 
     Yücel Ünlü ise olayın cinayet değil bir kaza olduğunu ileri sürdü. Ünlü, Aramızda tartıştık. Bana küfür etmeye, erkekliğimle ilgili küçük düşürücü şeyler söylemeye başladı. Ben de bir iki tane vurdum, bana karşılık verdi. Pencereden bağırmaya başladı. Ben onu susturmak isterken, daha bir dışarı sarktı ve dengesini kaybetti. Yakalamaya çalışırken düştü. Ben öldürmedim, tamamen kaza oldu'' dedi. 
     Nöbetçi mahkemeye çıkartılan Yücel Ünlü tutuklanırken, Meral Batur ve Şerife Tunç tutuksuz yargılanmak üzere serbest bırakıldı. 
     
</TEXT>
</DOC>
