<DOC>
<DOCNO> 387213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/aspo.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de kuş gribi 
</HEADLINE>
<TEXT>


Ligin ilk sekiz haftasında 13 puan kaybeden Beşiktaş yine tel tel döküldü. Pozisyon bulamadı, kalesinde sayısız tehlike gördü. Doksan dakika bitiminde seyircisinin protestosuyla soyunma odasına döndü 

BİLAL MEŞE 


Tribünlerin de giderek sabrı taşıyor artık... Kapalıdan gelen destek, maçın son yirmi dakikasında yerini tepkilere bıraktı "Sabrımız taşıyor, adam gibi oynayın Yönetim uyuma, Beşiktaş'a sahip çık "... Taraftar haklı... 
İnönü Stadı'nda Beşiktaş'ın da müthiş bir baskı altında oynadığı gerçek. Bu baskının Kartal'ı olumsuz etkilediği de işin bir başka gerçeği. Hani kelimenin tam anlamıyla İnönü Stadı'na kim gelirse gelsin, elini-kolunu sallaya sallaya puanı kapar gider. 
Beşiktaş kazanmak için adeta yırtınıyor. Ne var ki eldeki malzeme belli ve sınırlı. Sakın ola Kayserispor'u küçümsediğimiz anlamı da çıkmasın... Puan cetvelindeki yerlerinin asla rastlantı olmadığını biliyoruz. Kolektif oyunun her türlü donanımına sahip Kayserispor. İyi futbol oynuyorlar, ofansa çok adamla çıkıp, yine çok adamla savunma yapıyorlar. 
Kartal'da en büyük eksiklik gol yollarında... Youla ve Ailton'a bel bağlamak ızdırapların en büyüğü. Alternatifler Ahmet Dursun, İbrahim Akın ise yedekten sahaya giriyorlar. Milli Takım forması altında başarılı bir grafik çizen Tümer Metin'in oyundan alınması başka bir teknik adam yanlışıydı. Sürekli doldur-boşalt oynayan Beşiktaş'ın, TAŞ gibi Kayserispor savunmasını bu anlayışla geçmesi karanlığı kürek çekmekten başka bir şey değildi. 
Zirve Kartal'dan uzak, gelecek ise karanlık. Elde sadece UEFA kaldı, o da bu oyunla, bu golcülerle daha da karanlık. 
Beşiktaş, Kayserispor savunmasını aşmak için her yolu denedi, ama özellikle yüksek toplarda etkili olamadı. 23'te Kleberson, kendi yarı alanından uzun bir pasla solda Ailton'u gördü, Brezilyalı futbolcu düzeltti, savunmaya karşın vurdu, top kaleciden döndü. 
Kleberson 45 1'de sağdan topu Ailton'un koşu yoluna gönderdi. Brezilyalı futbolcu çaprazdan sert vurdu, kaleci topu kornere yumrukladı. 

Sıkıntılı dakikalar 
51'de konuk takımın yakaladığı ilk ciddi pozisyon... Bülent sağdan indi, penaltı noktası üzerine kesti, Mehmet Topuz'un biraz dikkatli olsa fileleri görmesi işten bile değil. Bu oyuncu sağ ayağının içiyle dokundu, top Cordoba'da kaldı. 
54'de Ailton inanılmaz bir fırsat kaçırdı. Ali Tandoğan orta alanda kazandığı topu yerden ofansa çıkardı. Savunmadan seken topla solda Ailton buluştu, düzeltti, sert vurdu, top yandan az farkla auta gitti. 
59'da ceza alanı çizgisi üzerinde kazanılan frikik atışını Mehmet Topuz kullandı, plasesinde Cordoba son anda topu üstten kornere tokatladı. 
75'te Bülent savunmasından dönen topla sağdan indi, arkaya kesti. Cordoba çıktı. Gökhan aşırttı, top üst direğe çarparak auta gitti. 
77'de Ahmed Hassan sağdan indi, yerden nefis pasla Ahmet Dursun'u gördü, tecrübeli futbolcu çaprazdan dönerek sert vurdu, top kaleciden döndü. 

YILDIZ TABLOSU 

BEŞİKTAŞ 35 Cordoba 7 58 İbrahim Toraman 5 4 Mustafa 4 41 Koray 6 22 Ali Tandoğan 5 60 Ahmet Dursun Dk.72 3 Tayfur 5 15 Kleberson 6 11 Tümer 5 17 Ahmed Hassan Dk.70 6 Çağdaş 5 25 Youla 4 55 İbrahim Akın Dk.61 5 9 Ailton 4 

YEDEKLER 
29 Murat, 2 Adem, 19 İbrahim Üzülmez, 50 Veysel 

KAYSERİSPOR 27 İvankov 7 4 Muhammet Hanefi 6 14 Sadıgov 6 15 Johnson 6 41 Ergün 5 3 Bülent 6 38 Kamber 5 10 Alex 5 8 Ragıp Dk. 74 81 Fatih 7 19 Kemal Dk.90 1 66 Mehmet 6 9 Gökhan 6 32 Rodic Dk.81 

YEDEKLER 
16 Ali, 11 Köksal, 17 İlhan, 25 Aydın 

HAKEMLER 
Oktay Demiray, Alpaslan Dedeş, Mustafa Sönmez 

SARI KART 
Ali Tandoğan, Çağdaş, Mustafa Doğan, Ahmed Hassan Beşiktaş . Ergün Kayseri 

MAÇIN YILDIZI 
Ceylan gibi 

Bu sezon istikrarlı bir grafik ortaya koyan Fatih Ceylan, Beşiktaş karşısında da başarılıydı. Siyah - beyazlı orta sahayı hallaç pamuğu gibi attı, ceza sahasına yakın bölgede ancak faullerle durdurulabildi. 

MAÇIN HAKEMİ 
Kırmızı olmalıydı 

Oktay Demiray ilk yarıda tribün baskısına boyun eğmeden cesur düdükler çaldı. Aslında 90 dakika boyunca yaptığı tek hata kartla ilgiliydi. Mustafa Doğan'ın, Gökhan'ın kasıklarına vurduğu tekmeyi sarıyla geçiştiren Demiray'ın, aynı enstantanenin bu kez bileğe gelen tehlikeli şeklini, bırakın kırmızıyı sarıyla bile cezalandırmaması yanlıştı. 

Sahaya indiler 

CENGİZ MALGIR 

Beşiktaş taraftarı, maç sırasında hakem ve federasyonu protesto etti, karşılaşma sonrasında da tepkilerini yönetim ve futbolculara çevirdi. Futbol Federasyonu Başkanı Levent Bıçakcı, küfür ve kötü tezahürattan nasibini alınca, ikinci devrenin başında sinirli bir şekilde stadı terk etti. 
Karşılaşmanın sonlarına doğru, "Kabahat bizlerde, sizlerde değil" tezahüratı yapan siyah - beyazlılar, 90 dakikanın ardından tribünleri terk etmedi ve takımı, Bolton maçında galibiyet sözü vermesi için sahaya çağırdı. Tribünler, futbolcular soyunma odasında olmasına rağmen, "Beşiktaş gol, gol, gol" diye bağırdı. Yaklaşık 500 kişilik grup daha sonra saha içine girdi. Bu sırada polise, telsizden, "Sakın müdahale etmeyin" emri geçildi. 
Takım ve yönetim, büyük güvenlik önlemleriyle stattan ayrılırken, taraftar protestosunu sürdürerek istifa çağrısında bulundu. Ümraniye'ye giden ve futbolcuların otobüsüne müdahaleye çalışan 30 kadar taraftara da güvenlik güçleri engel oldu. Başkan Yıldırım Demirören'in moralinin de bozuk olduğu ifade edildi. Genel Sekreter Kenan Öner, "Tribünler bağırıyor diye istifa edecek halimiz yok. Kaldı ki biz yönetim olarak üzerimize düşeni yerine getirdik. Hocamızın elinde Türkiye'nin en iyi kadrosu var. Tepkilere saygı duyuyoruz, ama bu tür istifa sözleri Beşiktaş'a zarar verir" dedi. 
Bu arada geliri Pakistan'daki depremzedelere verilecek olan maça sadece 11 bin 357 biletli seyirci geldi. 


</TEXT>
</DOC>
