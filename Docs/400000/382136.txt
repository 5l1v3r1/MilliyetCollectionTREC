<DOC>
<DOCNO> 382136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/spor/spo02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk'a suçlama 
</HEADLINE>
<TEXT>


Daum, Hollandalı yıldızın PSV'nin orta saha oyuncusu Cocu'ya Fenerbahçe ile ilgili tüm bilgileri ilettiğini iddia etti, "Böylece benim başarısız olmamı istiyor" dedi 

YUSUF KOBAL 


Christoph Daum yine ilginç sözler sarfetti. Alman hoca, Hooijdonk'un, Fenerbahçe hakkında tüm bilgileri PSV'nin orta saha oyuncusu Cocu'ya verdiğini ve böylece kendisinin başarısız olmasını istediğini iddia etti. 
Daum, "Birçok kariyerli futbolcuyla çalıştım. Hepsi de Hooijdonk'tan daha kaliteliydi. Ama hiçbirisi ile sorun yaşamadım. Onunla da bir sorunum yoktu. Kendisi sakattı ve bana gelip maçlarda kısa süre oynamak istediğini dile getirdi. Ardından tam tersi beyanatlar verdi. Onun bir ailesi ve mesleği var. Yine de onunla ilgili olumsuz birşey söylemem" dedi. Hooijdonk'tan rakipleri PSV ile ilgili kesinlikle bilgi almadığını dile getiren Alman hoca, "Ona danışsaydım, PSV'den ayrılan 'Parker ve Lee'ye dikkat et' diyerek beni yanıltmaya çalışabilirdi" diye konuştu. 
Hiddink'e de övgü yağdıran Alman hoca, "Geçen seneki yarı final maçı 5 dakika uzasa, finalist Milan değil, PSV olurdu. Amaçları bir puanı garanti edip, kontrataktan bir golle bunu 3'e çıkarmak" yorumunu yaptı. 

Yönetim desteği 

Sarı - Lacivertli takım, PSV Eindhoven maçının son hazırlığını dün akşam Samandıra Tesisleri'nde yaparak, kampa çekildi. Teknik Direktör Christoph Daum yönetiminde 1.5 saat süren idmanda dört gruba ayrılan oyuncular düz koşu sonrasında teknik koordinasyon çalışması yaptı. Çift kaleyle son bulan antrenmana sakat Zafer Biryol ile Tuncay katılmadı. Başkan Aziz Yıldırım, yöneticiler Mahmut Uslu ve Murat Özaydınlı da çalışmayı izleyerek, takıma destek verdi. 

Yıldırım Milliyet'te 

Fenerbahçe Başkanı Aziz Yıldırım, İkinci Başkan Nihat Özdemir ile birlikte Milliyet Gazetesi Genel Yayın Yönetmeni Sedat Ergin'i ziyaret etti. Milliyet Yayın Koordinatörü Emre Oral'ın da katıldığı keyifli yemeğin gündeminde ağırlıklı olarak Fenerbahçe yönetiminin yeni projeleri ve bugün PSV ile oynanacak Şampiyonlar Ligi maçı vardı. Aziz Yıldırım ve Nihat Özdemir, Sedat Ergin'i Milliyet Genel Yayın Yönetmenliği'ne gelmesi vesilesiyle tebrik ettiler. 

Deniz Barış'a Avrupa izni 

Eski kulübü Gençlerbirliği ile yaşadığı sorun nedeniyle lisansındaki vize işlemi askıya alınan Deniz Barış'ın, Şampiyonlar Ligi ve milli maçlarda forma giyebileceği açıklandı. Fenerbahçe Kulübü'nden yapılan açıklamada, federasyona dün yapılan başvuru üzerine bu futbolcuya özel izin çıktığı bildirildi. Başvurunun Futbol Federasyonu Hukuk Kurulu tarafından incelendiği ve Deniz'in bu maçlarda görev alması için herhangi bir engel bulunmadığı kararına varıldığı kaydedildi. 

Hiddink tuzağa düşürdü 

Hollanda ekibinin çalıştırıcısı Hiddink dün Fenerbahçeli medya mensuplarını tuzağa düşürdü. Usta hoca, sabah 10.30'da Dereağzı'ndaki antrenmana 5 yedek oyuncusunu yollayınca herkes şok oldu. Dereağzı'na gelen 40 gazetecinin yanı sıra Daum'un yardımcıları Roland Koch, Immel ile İrfan Saraloğlu ve menajer Volkan Ballı hüsrana uğradılar. PSV'nin son durumunu gözlemlemek isteyen Sarı - Lacivertli teknik heyet 15 dakika bekledikten sonra tesislerden ayrıldı. Koch, Eindhoven'in akşam Şükrü Saracoğlu'nda yaptığı ve 1 saat 15 dakika süren son idmanı takip edebildi. 

Hiddink şaştı kaldı 

PSV Eindhoven Teknik Direktörü Guus Hiddink, Daum'un Hooijdonk kanalıyla Fenerbahçe hakkında bilgi topladıkları iddialarına tepki gösterdi. Tecrübeli çalıştırıcı, "Gerçekten Fenerbahçe'yi çok iyi tanıyoruz. Bunun için Hooijdonk ile temasa geçmemize gerek yok. Günümüzde bilgiye ulaşmak için birçok olanak var" ifadelerini kullandı. Hiddink, Fenerbahçe'nin çok sağlam bir ekip olduğunu, çok az zayıf noktasını gözlemlediklerini de sözlerine ekledi. 

FENERBAHÇE - PSV EINDHOVEN 

Kadrolar 
FENERBAHÇE 
Volkan 
Serkan 
Önder 
Luciano 
Ümit 
Aurelio 
Selçuk 
Appiah 
Alex 
Nobre 
Anelka 

PSV EINDHOVEN 
Gomes 
Lucius 
Addo 
Ooijer 
Lamey 
Afellay 
Simons 
Cocu 
Farfan 
Hesselnik 
Beasley 

STAT Şükrü Saracoğlu 
SAAT 21.45 
HAKEM Mejuto Gonzales İspanya 
TV Star TV - Naklen 

Avrupa kupalarında Fenerbahçe Türü O G B M A Y ŞKK 58 16 7 35 51 109 UEFA 46 15 7 24 57 81 KGK 9 3 1 5 11 11 İç saha 55 25 7 23 69 61 Dış saha 58 9 8 41 50 140 Toplam 113 34 15 64 119 201 

Christoph Daum'un karnesi O G B M A Y 9 3 - 6 12 19 
15 Eylül 2004 Fenerbahçe - Sparta Prag 1-0 
28 Eylül 2004 M.United - Fenerbahçe 6-2 
19 Ekim 2004 Fenerbahçe - O. Lyon 1-3 
3 Kasım 2004 O. Lyon - Fenerbahçe 4-2 
23 Kasım 2004 Sparta Prag - Fenerbahçe 0-1 
8 Aralık 2004 Fenerbahçe - M.United 3-0 
17 Şubat 2005 Fenerbahçe - Real Zaragoza 0-1 
24 Şubat 2005 Real Zaragoza - Fenerbahçe 2-1 
13 Eylül 2005 Milan - Fenerbahçe 3-1 

Schalke-Milan 

Fenerbahçe'nin grubundaki diğer maçta Schalke, Auf Arena'da lider Milan'ı konuk edecek. 21.45'te başlayacak mücadeleyi Danimarka Futbol Federasyonu'ndan Claus Bo Larsen yönetecek. Her iki takımda da önemli bir eksik bulunmuyor. İtalyan temsilcisinde 3 maçlık cezası süren Jankulovski kadroda yer almıyor. Alman ekibinde Teknik Direktör Ragnick'in son dönemde pek şans vermediği Hamit Altıntop yine yedekte oturacak. Milan Teknik Direktörü Ancelotti, Almanya'ya kazanmak için geldiklerini söyledi. 


</TEXT>
</DOC>
