<DOC>
<DOCNO> 359248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun02.html </URL>
<DATE> 2005/07/08/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Mısır, Bağdat elçiliğini kapatıyor... 
</HEADLINE>
<TEXT>

     Mısır, Irak’ın başkenti Bağdat’a atanan elçisi İhab El Şerif’in El Kaide örgütünce öldürülmesinden sonra elçilik personelinin tamamını ülkeden çekme karar aldı. 
     Konunun hassasiyetinden dolayı ismini vermeden açıklama yapan Mısır hükümetinden bir yetkili, Bağdat’taki elçilikte görevli 6 diplomatla 6 memurun Kahire’ye geri çağrıldıklarını bildirdi. Yetkili, Bağdat elçiliğinin geçici süre kapalı kalacağını bildirdi. 
     Mısır’ın Bağdat elçiliği çalışanları ise Amerikan Associated Press ajansına yaptıkları açıklamada, Kahire’ye dönme çağrısını henüz resmen almadıklarını bildirdiler. 
     Mısır Devlet Başkanı Hüsnü Mübarek’in Irak’a üst düzey elçi tayin edilen ve büyükelçiliğe terfisi kesinleşen El Şerif’in katlini doğrulayan terörü lanetleyen açıklaması, dünya haber ajanslarınca duyurulmuştu. 
     Öte yandan Mısır, Bağdat’ta öldürülen İhab El Şerif’in büyükelçi değil maslahatgüzar olduğunu açıkladı. Mısır Dışişleri Bakanlığı’ndan adını açıklamayan üst düzey bir diplomat, "Mısır’ın Bağdat’ta büyükelçiliği yoktur, sadece diplomatik temsilciliği vardır. İhab El Şerif, emekliliği gelmiş olan selefinin ayrılmasının ardından Irak’a maslahatgüzar olarak atanmıştır" dedi. 
     İhab El Şerif, geçen cumartesi Bağdat’ta gazete alırken kaçırılmıştı. 
     
</TEXT>
</DOC>
