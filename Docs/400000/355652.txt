<DOC>
<DOCNO> 355652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo11.html </URL>
<DATE> 2005/06/26/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Galatasaray topbaşı yaptı... Taraftarlar büyük ilgi gösterdi... 
</HEADLINE>
<TEXT>

     Galatasaray, Birinci Süper Futbol Ligi'nde 2005-2006 sezonunun hazırlıklarına start verdi. 
     Florya Metin Oktay Tesisleri'nde yeni teknik direktör Eric Gerets ve teknik heyeti yönetiminde ilk çalışmasını yapan sarı-kırmızılı ekip, yaklaşık 1 saat süren antrenmanda kondisyon çalışması ile kültür fizik hareketleri yaptı. 
     Çalışmada, geçen sezon kiraya verilen oyunculardan, Ümit Karan, Sedat Debreli, yeni transferler Ragıp ve Altan da yer aldı. 
     Sarı-kırmızılılarda, bugün düğün yapacak Volkan, dün ülkesinde evlenen Song, milli takımda özel bir turnuvaya katılan Mondragon, Türkiye'ye salı günü döneceği açıklanan Conceiçao, perşembe gününe kadar izin alan Necati, 20 Yaş Altı Milli Takım'dan yeni dönen Zafer ve Uğur, sakatlığı nedeniyle tesislerde tedavi olan Suat, Akdeniz Oyunları Milli Takım kafilesinde yer alan Arda ve Cafercan ile kendisine kulüp bulması istenen Saidou idmana katılmadı. 
     Yabancı oyunculardan Mondragon ile Song'un takıma Hollanda kampında dahil olacakları açıklandı. 
     
     TEKNİK HEYET TAM KADRO 
     Galatasaray'ın ilk antrenmanında yeni teknik heyet tam kadro hazır bulundu. 
     Teknik direktör Eric Gerets'in yardımcılıklarını üstlenen Reinhard Stumpf, Erdal Keser ve kaleci antrenörlüğünü devam ettiren Nezihi Boloğlu ile teknik danışman olarak görev yapacak olan Bülent Ünder, antrenmandaki yerlerini alırken, sarı-kırmızılı oyuncuların kondisyon çalışmasını Stumpf yaptırdı. 
     
     TARAFTARLARDAN BÜYÜK İLGİ 
     Sarı-kırmızılıların yeni sezon hazırlıklarına start verdiği ilk çalışmaya Galatasaray taraftarları da büyük ilgi gösterdi. 
     Antrenmanın yapıldığı sahanın yanındaki tribünü dolduran yaklaşık 200 kişilik taraftar grubu, ellerindeki dev bayraklarla uzun süre tezahürat yaparken, teknik direktör Eric Gerets'i de yanlarına çağırdılar. 
     Tezahüratlar üzerine yardımcısı Erdal Keser'le birlikte tribünün önüne kadar gelen Gerets, ellerini havaya kaldırarak taraftarları selamladı. 
     Sarı-kırmızılı taraftarlar ayrıca, antrenman sonrası futbolcularla resim çektirmek ve imza alabilmek için de adeta birbirleriyle yarıştı. 
     
     YÖNETİMDEN FLORYA ÇIKARMASI 
     Galatasaray'ın ilk antrenmanında yöneticiler de sarı-kırmızılı takımı Florya Metin Oktay Tesisleri'nde yalnız bırakmadı. 
     Yöneticiler, Ergun Gürsoy, Fatih Gökşen, Cengiz Özyalçın ve Niyazi Yelkencioğlu ile sportif direktör Bülent Tulun, antrenmanı saha kenarında izlediler. 
     Sarı-kırmızılı takımda teknik danışman olarak göreve başlayan Bülent Ünder ile yönetici Cengiz Özyalçın'ın saha kenarındaki samimi sohbetleri ve daha sonra Özyalçın'ın Ünder'i yeni görevinden ötürü kutlayarak kucaklaması dikkat çekti. 
     Antrenman sonrası ayrıca, yönetim kurulu üyeleri ile futbolcular ve teknik heyet, tesislerde bulunan yemekhanede birlikte öğlen yemeği yediler. 
     Galatasaray, yeni sezon hazırlıklarını yarın gerçekleştireceği çift antrenmanla sürdürecek. 
     
</TEXT>
</DOC>
