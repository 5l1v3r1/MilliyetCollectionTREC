<DOC>
<DOCNO> 367224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/siy05.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporcu kuruma 'Soros' eleştirisi 
</HEADLINE>
<TEXT>


CHP'li Koç, kadın milletvekillerinin aktif olmadığı raporunu hazırlayan TÜMİKOM için, "Finansı Sorosvari şirketlerden" dedi 

ANKARA Milliyet 


CHP Grup Başkan Vekili Haluk Koç, Türkiye Milletvekilleri ve Seçilmişleri İzleme Komitesi'nin TÜMİKOM , National Democratic Institute NDI gibi "Sorosvari" kuruluşlarca desteklendiğini söyledi. İzmir Milletvekili Birgen Keleş ve Ankara Milletvekili Oya Araslı, çalışmanın gerçeklerden uzak olduğuna dikkati çekerken Koç, komiteyi eleştirdi. 
Bu tür komitelerin belli finans kaynaklarıyla desteklendiğini, benzer faaliyetlerin KKTC'de halkın belli bir noktaya getirilmesi sürecinde de yaşandığını kaydeden Koç, "Komitenin destekçilerinin isimlerinin" sorulması üzerine, şöyle konuştu 
"Türkiye'den iyi niyetli bazı meslek odaları var. Fakat esas finansı sağlayan büyük boyutlu, NDI gibi birtakım ABD kaynaklı Sorosvari şirketler. Şirketler demeyeyim de sivil toplum kuruluşları. Akılları sıra, Türk demokrasisini, TBMM'nin, Türk kadınının önünü tıkamaya, çalışanı kötü göstermeye çabalayan bir yapı. Ve bunu kamuoyuna pervasızca açıklama hakkını kendinde bulan bir yapı." 

NDI - TBMM bağlantısı 
Koç, NDI'ın CIA bağlantısına ilişkin soru üzerine, "Bilemiyorum, onu siz araştırın" dedi. 
"TBMM Başkanlığı'nın, NDI ve Türk Demokrasi Vakfı'yla, TBMM Demokrasi Komitesi adı altında bir çalışma başlatması, CHP milletvekillerinin de bu çalışmada yer almasını nasıl değerlendiriyorsunuz " sorusuna Koç, "CHP milletvekilleri yok" yanıtını verdi. CHP'lilerin ABD'ye giden heyette yer aldığı anımsatılınca Koç, "Geziye katılmış olabilirler. Grubun izni olmadan katıldılar" diye konuştu. 

TÜMİKOM'dan yanıt 

TÜMİKOM Genel Koordinatörü Mustafa Durna eleştirilere şu yanıtı verdi "Parti grubu adına kadın milletvekilleri konuşma yapmıştır. Ancak, 'parti grubu adına karar açıklama', 'komisyon adına rapor açıklama', 'parti grubu adına gündem önergesi verme' kategorilerine bakıldığında, kadın milletvekillerimiz için oran 'sıfır' görülmektedir. Veriler, 'hiç konuşma yapmamak' gibi algılanmıştır." 


</TEXT>
</DOC>
