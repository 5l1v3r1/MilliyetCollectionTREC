<DOC>
<DOCNO> 384621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/dunya/dun04.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerlerin vahşeti direnişi körüklüyor' 
</HEADLINE>
<TEXT>


Psikolojik rahatsızlık geçirmesi nedeniyle ABD ordusundan uzaklaştırılan Çavuş Massey, yaşadıklarını bir kitapta topladı 

DIŞ HABERLER SERVİSİ 


Bağdat'ın işgalinde görev yapan eski bir ABD'li asker, birer ölüm makinesi olarak eğitilmeleri yüzünden Irak'ta masum sivilerin öldüğünü ve bunun da direnişin bu denli yaygın ve güçlü olmasına yol açtığını savundu. 
Irak deneyimlerini "Kill, Kill, Kill" Öldür, öldür, öldür adlı kitabında toplayan eski çavuş Jimmy Massey, ABD ordusunda verilen eğitimin askerleri vahşet ve katliamlara karşı duyarsızlaştırdığını belirtti. Massey, Irak'ta görev yapan Amerikan askerlerinin, herkesi düşman gördüğünü ve hareket eden her şeye, ölüm korkusuyla ateş açtığını anlattı. Massey, kendisinin de yer aldığı böyle birçok vahşi kıyımdan sonra askerlerin bir tür cinsel zevk aldığını da vurguladı. Amerikalı yayıncı bulamadığı için Fransızca yazan Massey'in kitabı dün Paris'te satışa sunuldu. Massey, AFP'nin haberine göre, kitabında şu itiraflara yer veriyor 
SLOGAN ATANLARI TARADIK Bağdat'ta görev yaparken 10 Iraklı ABD aleyhinde slogan atmaya başladı. Birden bir silah sesi duyuldu ve komutamdaki tüm deniz piyadeleri göstericileri taramaya başladı. Neden sonra Iraklıların hiçbirinde silah olmadığını gördük. 
ÖLÜM KONTROLÜ Kontrol noktalarında masumların ölümüne tanık oldum. Otomobille gelenler uyarılarımızı anlamıyordu. Biz de hemen tarıyorduk. Yaptığımız, bir tür soykırıma benziyordu. 


</TEXT>
</DOC>
