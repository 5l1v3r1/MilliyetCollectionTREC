<DOC>
<DOCNO> 377851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur13.html </URL>
<DATE> 2005/09/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
3 dakikalık hortum faciası 
</HEADLINE>
<TEXT>

     Davut AKTAŞ - Kenan TÜRKSEVEN DHA 

      SİNOP'un Erfelek İlçesi'ne bağlı Selbeyi Köyü'nde fırtınanın etkisiyle aniden ortaya çıkan hortum, 20 evin çatısını uçurdu, çok sayıda ahırı yerle bir etti, dev ağaçları kökünden söktü. 3 dakikada harabeye dönen köyde ölen ya da yaralanan olmadı. 
     Erfelek ilçesi'ne 10 kilometre uzaklıkta bulunan Selbeyi Köyü'nde önceki gün meydana gelen hortumun yolaçtığı zarar büyük oldu. Öğle saatlerinde fırtınanın etkisiyle bir anda ortaya çıkan ve sadece 3 dakika süren hortum, 250 nüfuslu köyde 20'yi aşkın evin çatısını uçurdu. 12 samanlık ve ahır yerle bir olurken, ormanlık alandaki 700'ü aşkın meşe, çınar, selvi ve çeşitli meyve ağaçları da kökünden söküldü. Çok sayıda ağacın ise dalları kırıldı. Hortum yüzünden evlerin camları kırıldı, elektrik telleri koptu. Köylüler, yaşadıklarını, Kuş sürüsü geçiyor sandık. Birden ortalık toz duman oldu'' diye anlattı. Hortumun aniden kaybolmasıyla birlikte köyün harabe şekline geldiğini gören köylüler, şaşkınlık yaşadı. Erfelek Kaymakamlığı, köyde hasar tesbit çalışmalarına başladı. 
     Selbeyi Köyü Muhtarı Şükrü Özcan, ormanda bulunan ve 5 traktörün çekemeyeceği kadar büyük olan ağaçları hortumun kökünden söktüğünü söyledi ve Ben hayatımda böyle bir şey görmedim. Gri renkteki bir toz bulutu şekline dönüşen hortum aniden ortaya çıktı ve her şeyi silip süpürdü'' dedi. Bu arada hortum yüzünden ölen ya da yaralananın olmadığı belirtildi. 
     
</TEXT>
</DOC>
