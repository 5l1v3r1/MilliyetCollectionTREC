<DOC>
<DOCNO> 377868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur30.html </URL>
<DATE> 2005/09/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Şehit asker Bıyıklı için tören... 
</HEADLINE>
<TEXT>

     Şırnak’ta güvenlik güçleri ile teröristler arasında çıkan çatışmada şehit olan Jandarma Kıdemli Çavuş Savaş Bıyıklı ile önceki gün vefat eden Türkiye Emekli Subaylar Derneği TESUD eski başkanlarından Emekli Tuğgeneral Mehmet Karateke için Kocatepe Camii’nde tören düzenlendi. 
     Cenaze törenine, Bıyıklı ve Karateke’nin aileleri ile yakınları, İçişleri Bakanı Abdülkadir Aksu, Genelkurmay İkinci Başkanı Orgeneral Işık Koşaner, Kara Kuvvetleri Komutanlığı Kurmay Başkanı Orgeneral Ergin Saygun, Ankara Valisi Kemal Önal, Ankara Emniyet Müdürü Ercüment Yılmaz, Ankara garnizonunda görevli subay ve astsubaylar katıldı. 
     Kuvvet komutanlarının başka programları nedeniyle Ankara dışında bulundukları, bu nedenle törene katılamadıkları bildirildi. 
     Cenaze namazının kılınmasının ardından Bıyıklı’nın naaşı top arabasını konularak bir süre taşındı. Bu sırada, Bıyıklı’nın yakınlarının fenalaştıkları görüldü. 
     Top arabası tören alanından ayrılırken, şehit yakınlarından bir grup, tekbir getirerek, "Şehitler ölmez, vatan bölünmez" diye slogan attı. 
     Şehit Savaş Bıyıklı’nın cenazesi, Cebeci Askeri Şehitliği’nde, Karateke’nin cenazesi de Karşıyaka Mezarlığı’nda toprağa verildi. 
     Öte yandan, şehit Bıyıklı’nın, görev bölgesinden bir ay önce izne ayrılarak Ankara’da nişanlandığı öğrenildi. Bıyıklı’nın nişanlısı da cenaze törenine katıldı. 
     
</TEXT>
</DOC>
