<DOC>
<DOCNO> 394143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo16.html </URL>
<DATE> 2005/11/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fener hisselerini Yunanlılar alıyor... 
</HEADLINE>
<TEXT>

     Şirketleşen Fenerbahçe hisselerinin bir bölümünü, Yunanlı grubun aldığı ortaya çıktı. 
     Yunanistanlı Alpha Trust Grubu'na bağlı QVT Fund LP, şu anda Sarı-Lacivertli kulüp hisselerinin yüzde 5.41'ine sahip. Bir süredir Fenerbahçe Sportif hisselerini toplayan QVT Fund'dan yapılan açıklamaya göre, "2 Kasım 2005 tarihindeki Fenerbahçe Sportif Hizmetler hisse senedi alışları sonucunda, fonun hesabındaki Fenerbahçe Sportif Hizmetler hisse senedi bakiyesi, 02.11.2004 tarihi itibariyle ödenmiş sermayesinin yüzde 5.41'ine ulaşmıştır" denildi. 
     
     Deniz’de kara göründü 

     Futbol Federasyonu tarafından lisansı askıya alınan Deniz Barış’ta mutlu sona doğru geliniyor. Gelişmeler, uzun süredir futbol oynamayan tecrübeli futbolcunun çok yakında özgürlüğüne kavuşacağını gösteriyor. Özellikle Gençlerbirliği ve Fenerbahçeli yöneticiler, Deniz için yatırılacak para konusunda anlaşmak üzereler. Bu konu en çok cezalı futbolcuyu sevindiriyor. Deniz Barış, Umarım ilk yarı bitmeden takımıma ve formama kavuşurum. Gece - gündüz çalışıyorum. Şu anda oynamaya hazırım, yeter ki lisansım tekrar verilsin'' diye konuştu. 
     
     Nazar etme ne olur... 

     İkinci başkan Nihat Özdemir, Anelka ile gurur duyduklarını vurgulayarak, tecrübeli oyuncunun Fenerbahçe gibi Fransa Milli Takımı’nı da ateşlediğini söyledi. Özdemir, Aman nazar değmesin'' diyerek, şöyle konuştu Anelka 3.5 yıl gibi uzun bir aradan sonra milli formayı giydi. Mükemmel oynadı. Arkadaşlarıyla çok uyumluydu. Attığı golle 2-0 yenik durumdaki Fransa’yı ateşledi. Onun bu duruma gelmesinde Fenerbahçe Kulübü ve teknik direktör Christoph Daum’un önemli payı var. Oyuncumuzla gurur duyduk. Allah sakatlık vermesin. Anelka, Fransa Milli Takımı’nda kalıcı olacak. Bundan sonra da hem Fenerbahçe’yi, hem de ülkesini başarıya taşıyacak. Ne kadar isabetli ve kaliteli transfer yaptığımız bir kez daha tescillendi.'' 

     
</TEXT>
</DOC>
