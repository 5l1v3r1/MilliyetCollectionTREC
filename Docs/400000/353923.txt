<DOC>
<DOCNO> 353923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun04.html </URL>
<DATE> 2005/06/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
CIA Başkanı Bin Ladin'in nerede olduğu konusunda ciddi fikrim var 
</HEADLINE>
<TEXT>

     ABD Merkezi Haberalma Teşkilatı CIA Başkanı Porter Goss, Suudi asıllı terörist Usame bin Ladin’in nerede saklandığı konusunda ciddi bir fikre sahip olduğunu açıkladı. 
     Amerikan Time dergisinin yeni sayısında yer alacağı belirtilen açıklamasına göre Goss, başka ülkelerle tam işbirliği sağlamakta güçlük çekilmesi nedeniyle, El Kaide örgütünün liderinin yakalanamadığını savundu. 
     Goss, "Geleneksel bir dünyada, geleneksel olmayan metotlarla ve uluslararası toplumun kabul edeceği bir şekilde çalışmanın yolunu bulmak zorundasınız" dedi. 
     Bin Ladin’in bulunduğu yeri bilip bilmediği sorulan Goss, "Nerede olduğu konusunda ciddi bir fikre sahibim" yanıtını verdi. 
     Bin Ladin’in, Afganistan-Pakistan sınırında bir yerde bulunduğu iddia ediliyor. Ancak Goss, bu konuda tartışmaya girmeyi reddetti ve hangi ülkelerin Bin Ladin konusunda işbirliğinden kaçındığına ilişkin olarak da bilgi vermekten kaçındı. 
     Porter Goss, El Kaide’nin halen ABD’yi vurma ihtimalinin bulunduğunu, ancak ABD’nin terörizme karşı savaş açmış olmasının "caydırıcı" olduğunu kaydetti. 
     
</TEXT>
</DOC>
