<DOC>
<DOCNO> 398377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun15.html </URL>
<DATE> 2005/11/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
"Seks kölesi kadınlar, Makedonya'da sığınaklarda tutuluyor" 
</HEADLINE>
<TEXT>

     İngiltere'de yayımlanan Sunday Telegraph gazetesi, Arnavut fuhuş çetelerinin seks kölesi haline getirdikleri kadınları Makedonya'da sığınaklarda tuttuklarını öne sürdü. 
     Kadınların Batı ülkelerindeki çetelere satılmadan önce Makedonya'nın batı kesiminde betondan yapılmış, ışık ve ısıtma sistemi olmayan bazı yeraltı sığınaklarında saklandıklarını yazan gazete, Doğu Avrupa'daki bu yaygın ticaretin polis tarafından yapılan baskınlar sırasında ortaya çıktığını belirtti. 
     Bir motelin altındaki sığınaktan çıkarılan genç kadınların görüntülerine de yer veren gazete, kadınların başta İngiltere olmak üzere Batı ülkelerine getirilinceye kadar tutuldukları yerlerde de çalıştırıldıklarını kaydetti. 
     Gazete, kadınların sadece bölgedeki otellere çalışmak üzere götürülürken sığınaklardan çıkarıldıklarını, aksi takdirde gün ışığını görmelerine izin verilmediğini öne sürdü. 
     Sunday Telegraph, kadınların Arnavut fuhuş çeteleri tarafından Doğu Avrupa ülkelerinden çeşitli vaatlerle kandırılarak Makedonya'ya getirildiklerini, başta İngiltere olmak üzere Batı ülkelerindeki çetelere satıldıklarını kaydetti. 
     Muhabirlerinin müşteri kılığında elde ettikleri bilgilerin Romanya'da bir kadının 1400 sterline yaklaşık 3200 YTL satıldığını ortaya koyduğunu yazan gazete, bu kadınların İngiltere'ye geldikten sonra da acımasız çetelerin elinde her gün saatlerce seks kölesi olarak çalışmak zorunda kaldıklarını belirtti. 
     
</TEXT>
</DOC>
