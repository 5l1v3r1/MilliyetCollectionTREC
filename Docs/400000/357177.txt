<DOC>
<DOCNO> 357177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşınabilir sergi 
</HEADLINE>
<TEXT>


Ömer Uluç, YKY'den çıkan "Heves Kuşu Durmaz Döner" adlı "yapıt-kitabı"nı bir sanatçının bugünden kendisine, kendi sanatına bakması olarak nitelendiriyor 

Sema Aslan 

Ömer Uluç'un 6 aylık bir çalışmanın ürünü olan "Heves Kuşu Durmaz Döner" isimli "yapıt-kitabı", Yapı Kredi Yayınları'ndan çıktı. Kitap, Uluç'un yaşamından fragmanlar içeriyor sanatçının konuşmalarından derlenen metinler, belli bir tema ya da kronolojik düzenleme içermeksizin bir araya getirilmiş. Metinleri takiben de sanatçının çeşitli dönemlerde yaptığı 2 ve 3 boyutlu çalışmalara yer verilmiş. 
Fakat burada eski işler ile yeni üretimlerin bir arada, aynı sayfada kullanılmasına ve böylelikle sanatçının yaptığı formların benzerliğinin ortaya konmasına özen gösterilmiş. Ömer Uluç, bu kitabı hazırlarken özellikle insanın parçalanmışlığına dikkat çekmek istediğini söylüyor. 

Kitaba, Baki'den bir alıntıyla "Heves Kuşu Durmaz Döner" adını vermişsiniz. Bu, işlerinizi farklı coğrafyalarda üretmiş olmanız ve farklı dönemlere ayırmanızdan mı kaynaklanıyor, yoksa işlerinizde dikkat çeken döngüselliğe mi işaret ediyor 
Bu isim, benim genel yapıma çok uygun. Bir de benim sanatım hareket üzerine kurulu. Son olarak Baki üzerine Selahattin Hilav ile bir çalışma yapmıştık. Hilav, Baki'nin "Divanından seçmeler yaptı orada benim en çok sevdiğim beyitlerden birinden alıntılandı bu başlık. Eski desenlerimden birine de bu ismi vermiştim. 
1960 sonları ile '70 başlarında yaptığım desenler, küçük patlamaların sonucunda ortaya çıkmıştı bütün resmim bu desenler üzerine kuruludur. O desenler kitapta büyük rol oynadı. Mesela '60'larda yapılmış bir desen, 40 yıl sonra yaptığım bir 3 boyutlu işe çok benziyor hepsi birbirine çok bağlı. O desenler yoluyla 2 ve 3 boyutlu işlerimin birbirini yorumlama kitabıdır bu. 

Nasıl yorumluyorlar birbirlerini 
Kitabın düzenlenmesiyle ilgili bir şey bu. Eski bir deseni kitaba koyarken, yanına da ona benzer 3 boyutlu bir çalışmanın görselini yerleştirdim. Sayfa düzeni içinde bir birliktelik yakalandı. Bu, bir anlamda sahneleme. 1996'da yaptığım bir resimdeki form ile 2003 yılında yaptığım heykeldeki formun benzerliğini görebilirsiniz. 

Resminizle ilgili olarak söylenen sıkışma ve düğümlere metninizde de rastlanıyor. Kurduğunuz her cümle, bir diğer konu başlığına bağlamış sizi. Mesela din derken 'cin'lere, oradan 'cinnet'e, oradan da terapiye ve nihayetinde sanatın üzerinizdeki gücüne uzanan bir kurgulama yapmışsınız. 
Düğümlerle ortaya çıkmış figürler var resmimde. Ama yazımın da böyle olduğunu düşünmemiştim. Metni kendim yazdım. Nasıl hazırlayacağımı düşündüm sorgu-sual ile başlamaya karar verdim. Eşim Vivet Kanetti ile konuşmaya başladık. Ama sonra tek başıma sürdürdüm konuşmaları, çünkü 25 kaset konuştum. Kabaca 37 saat. Kitap, tematik veyahut kronolojik bir şekilde hazırlanmış değil. 

Mizah, alay ve eleştiri 

Bu kitap, bir yanıyla 'taşınabilir bir sergi' olarak nitelendirilebilir mi 
Evet, bu bir sergi oldu. Bir sergi hazırlığından daha kolay bir hazırlık süreci olmadı en az sergi açmak kadar zordu bu kitabı hazırlamak. Her sayfada bir oyun var her bir sayfanın da bir senaryosu. Ama bu kitap, bir sanatçının bugünden kendisine, kendi sanatına bakması olarak nitelenebilir. 

'Taşınabilir sergi' fikri romantik değil mi 
Mizahi diyebilirsiniz ama romantik mi, bilmiyorum. Burada mizah, alay ve eleştiri var bana kalırsa. 

Son olarak, bu kitaba görsel bir çalışma olarak mı bakmalı yoksa onu bir metin olarak mı algılamalı 
Bütün bu kitapta gerçeğin parçalanmışlığından bahsediyorum aslında. Burada kendim de çok güç bir durumdayım yani. Bunun için diyorum ki, metinle resimler büyük bir mesajın parçaları. Birlikte ortak bir kavram oluşturuyorlar. 


</TEXT>
</DOC>
