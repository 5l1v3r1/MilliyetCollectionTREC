<DOC>
<DOCNO> 398491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/dunya/adun.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz kışlasında Ebu Gıreyb dehşeti 
</HEADLINE>
<TEXT>


İngiltere'de bir kışlada, acemi erlerin çırılçıplak soyularak birbirleriyle dövüşe zorlandığı ortaya çıktı. Video görüntüleriyle kanıtlanan skandal hakkında soruşturma açıldı 

Nevsal Elevli - Londra 


Irak'ın başkenti Bağdat'taki Ebu Gıreyb Cezaevi'nde kalan Iraklı tutuklulara karşı Amerikalı askeri gardiyanlarca uygulanan aşağılayıcı muamelenin çok benzerinin İngiliz Kraliyet Deniz Piyadeleri kışlasında acemi askerlere karşı yapıldığı ortaya çıktı. Deniz Piyadeleri 42. Komando Taburu'nun Plymouth yakınlarındaki Bickleigh kışlasında bazı askerlerin çırılçıplak soyularak kıyasıya dövüşe zorlandıkları belirlendi. İngiliz Savunma Bakanlığı skandalla ilgili soruşturma başlatıldığını açıkladı. 
Ebu Gıreyb Cezaevi'nde de Amerikalı gardiyanlar Iraklı tutukluları soyduktan sonra üst üste yığmış, birbirleriyle cinsel ilişkiye giriyormuş izlenimi veren hareketlere zorlamışlardı. Skandalın ortaya çıkması üzerine konuşan Iraklı tutuklular fiziki işkenceden çok bu aşağılayıcı muamelenin ruhlarında derin yara açtığını söylemişlerdi. 

Cinsel aşağılama 
"News of the World" gazetesi kışla skandalını bir deniz piyadesinin çektiği görüntüleri yayımlayarak duyurdu. Görüntülerde iki deniz piyadesi komandosu çırılçıplak bir halde birbirleriyle kıyasıyla kavga ederken görülüyor. Önceleri dirseklerinden itibaren elleri bez parçalarıyla sarılmış askerler, komutanları olduğu anlaşılan bir subay tarafından çıplak elle yumruklaşmaya davet ediliyor. 
Hepsi de çıplak 40 kadar başka askerin ortasında kavga eden askerlerden biri eline sarılı bez parçasını çıkarmak istemiyor. Bunun üzerine komutan, askerin yüzüne müthiş bir tekme atarak bayıltıyor. Çıplak kavganın 32 haftalık komando eğitimini tamamlayan 12 acemi asker için düzenlenen yemin töreninin bir parçası olduğu belirtildi. 
Görüntülerden, çıplak kavganın biri çavuş üniforması, öteki etekleri işlemeli kız öğrenci kıyafeti giyen iki düşük rütbeli subayın gözetiminde yapıldığı anlaşılıyor. Böylelikle kavgadan yenik çıkan askere yönelik cinsel çağrışımlar yapılıyor. 

Sıfır tolerans 
İngiliz Savunma Bakanlığı sözcüsü, skandalın çok büyük ciddiyetle ele alınacağını ve kötü muameleye karşı sıfır tolerans gösterileceğini bildirdi. Gazeteye konuşan bazı İngiliz subayları da görüntülerin çok dehşet verici olduğunu ifade ettiler. Muhalefetteki Muhafazak r Parti sözcülerinden Patrick Mercer, ordudaki 26 yıllık hizmeti sırasında bu tür şeylerle ara sıra karşılaştığını söyledi. 


</TEXT>
</DOC>
