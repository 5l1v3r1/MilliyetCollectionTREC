<DOC>
<DOCNO> 386458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur28.html </URL>
<DATE> 2005/10/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Bahis skandalı dosyası ağır ceza yolunda 
</HEADLINE>
<TEXT>

     
     Enis YILDIRIM TRABZON,12 DHA 

     
AKÇAABAT Sebatspor - Kayserispor maçında bahis skandalına adı karışan, aralarında Trabzonspor’un milli futbolcusu Gökdeniz Karadeniz’in de bulunduğu 5 futbolcuya ceza veren Türkiye Futbol Federasyonu’na talimat gönderen Akçaabat Cumhuriyet Başsavcılığı, dosyayı istedi. Olayda yer alanlar hakkında kamu kurumuna karşı dolandırıcılık suçundan 2 yıldan 7 yıla kadar hapis istemiyle dava açılabileceği kaydedildi. 
     Sahalardan men cezası alan futbolcuların dosyasına Akçaabat Cumhuriyet Başsavcılığı el koyuyor. Akçaabat Cumhuriyet Savcısı Ahmet Murat Derme, Futbol Federasyonu’na 15 Eylül 2005 tarihinde talimat göndererek, dosyayı istedi. Savcı talimatta, dosyanın gönderilmemesi durumunda cezai işlem yapılacağını belirtti. Akçaabat Cumhuriyet Başsavcılığı, soruşturma kapsamında Akçaabat Sebatspor eski Kulüp Başkanı Veli Sezgin, kaleci Sefer Hakan Olgun ve şikeye aracı olduğu iddia edilen Kenan Erol’un ifadesine başvurdu. Akçaabat Sebatspor kalecisi Hakan’ın ise, ifadesinde can güvenliği bulunmadığı gerekçesiyle ilçeyi terk etmek zorunda kaldığını belirterek, Kulüp yöneticileri ve takım arkadaşlarımın büyük bir kısmı beni dışladı. Evime taciz telefonları gelirken, çocuğumu da okuldan almak zorunda kaldım. Psikolojim bozuldu. Bende ilçeyi terkettim'' dediği öğrenildi. 
     
     7 YILA KADAR HAPİS İSTEMİYLE DAVA AÇILABİLECEK. 

     Olayla ilgili olarak TCK 158 maddesine göre, olaya karışanlar hakkında, kumu kurumuna karşı dolandırıcılık suçundan 2 yıldan 7 yıla kadar hapis istemiyle dava açılabileceği belirtildi. Ayrıca suçunu kabul eden futbolcu için TCK 35. ve 62. maddelerine göre cezada indirim yapılabileceği ifade edildi. 
     
     AĞIR CEZAYA GİDEBİLİR 

     Bu arada soruşturmanın yeniden yapılacağı ve delillerinde gözden geçirileceği iddia edildi. Cumhuriyet Savcısı tarafından tamamlanacak soruşturma sonrasında suç unsuruna rastlanılmaması durumunda takipsizlik kararı verilecek. Suç oluşmuş ise, Cumhuriyet Savcısı tarafından hazırlanacak fezleke Trabzon Cumhuriyet Başsavcılığı’na gönderilecek. Trabzon Cumhuriyet Başsavcılığı da, fezleke üzerinden iddianame hazırlayarak dosyayı Ağır Ceza Mahkemesi’ne ulaştıracak. 
     
     PFDK CEZA YAĞDIRMIŞTI 

     Futbol Federasyonu Profesyonel Futbol Disiplin Kurulu, geçen sezon Akçaabat Sebatspor-Kayserispor maçında yaşanan bahis skandalına adları karışan futbolculardan Trabzonsporlu Gökdeniz Karadeniz’e 10, Ogün Temizkanoğlu Akçaabat Sebatspor , Bayram Toysal Kayserispor ve Metin Aktaş’a Kayserispor 12’şer, Ali Şen Kandil’e de Kocaelispor 8 ay müsabakalardan men cezası verdi. Kurul ayrıca, Gökdeniz’i 60, Ogün, Bayram ve Metin’i 15’er, Alişen’i de 10 bin YTL para cezasına çarptırmıştı. 
     
</TEXT>
</DOC>
