<DOC>
<DOCNO> 367464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonyas13.html </URL>
<DATE> 2005/08/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sokakta yılan gezdirince... 
</HEADLINE>
<TEXT>

     Belçika'nın Mons kentinde, sokakta yılanı ile gezen bir şahıs gözaltına alındı. 
     Mons Savcılığı, kalabalık bir caddede, piton yılanını boynuna dolayarak dolaştıran Belçikalının çevrede korku yarattığını, bu tür bir hayvanı barındırmak için gerekli izin belgesine sahip olmadığını açıkladı. 
     Belçikalı, ilk ifadesinde, yılanını ''gezdirmek'' ve ''arkadaşlarına göstermek'' için evden çıkardığını söyledi. 
     Savcılık, zehirsiz olan, ancak boğarak öldürme yeteneği bulunan 4 metrelik yılana el koyulduğunu, hayvanın, yabani hayvanlarla ilgilenen bir sivil toplum örgütünün sorumluluğuna verildiğini, yılan gezdiren kişi hakkında soruşturma açıldığını duyurdu. 
     Çevre Polisi Müdürü Laurent Grolet, güneydoğu Asya'da bulunan bu tür bir piton yılanının Belçika'da ilk defa görüldüğünü, ülkeye nasıl sokulduğunun araştırılacağını bildirdi. 
     
</TEXT>
</DOC>
