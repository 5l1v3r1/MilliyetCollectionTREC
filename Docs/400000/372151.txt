<DOC>
<DOCNO> 372151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko19.html </URL>
<DATE> 2005/08/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TL'yi elden çıkarmak için son 4 ay... 
</HEADLINE>
<TEXT>

     Yerini yüzde 90 oranında YTL'ye bırakan TL, 4 ay sonra sadece Merkez ve Ziraat Bankalarında kabul edilecek. 
     Merkez Bankası Konya Şube Müdürü Haydar Tırman, TL'nin 31 Aralık tarihine kadar kullanılabileceğini, bu tarihten sonra kullanım değerini yitireceğini belirtti. 
     1 Ocak 2006 yılından itibaren TL'nin, bu tarihten sonra sadece değiştirilebileceğine dikkati çeken Tırman, ''Elde kalan son TL'ler yılbaşından sonra sadece Ziraat ve Merkez Bankalarında YTL ile değiştirilebilecek. Vatandaşlar şu anda harcama imkanları varken ellerindeki son TL'leri çıkarsınlar. Elde kalan eski demir paralar ve banknotları değiştirmek ilave zaman açısından vatandaşlara yük getirebilir'' dedi. 
     10 yıl boyunca elde kalan TL'lerin bu bankalarda geçerliliğini koruyacağını vurgulayan Tırman, piyasada çok az TL kaldığını, YTL'nin yüzde 90 oranında TL'nin yerini aldığını dile getirdi. 
     Bu değişimin beklenenden çok daha kısa sürede gerçekleştiğini ifade eden Tırman, kendilerine gelen TL'leri tekrar piyasaya vermedikleri ve iyi bir tanıtım yapıldığı için vatandaşın kısa sürede YTL'yi benimsediğini anlattı. 
     Tırman, son TL'lerin çok para harcamayan, eline geçen parayı tasarruf eden vatandaşlarda kaldığını kaydederek, ''Sanırım annemizin babamızın yastık altında zor günler için biriktirdiği, çocuklarımızın kumbaralarında sakladığı TL'ler, son olarak yerini YTL'ye bırakacak paralar olacak'' diye konuştu. 
     
</TEXT>
</DOC>
