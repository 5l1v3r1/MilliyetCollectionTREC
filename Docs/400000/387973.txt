<DOC>
<DOCNO> 387973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy01.html </URL>
<DATE> 2005/10/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li Doğan'a göre ANAP'ın grubu ahlaki değil 
</HEADLINE>
<TEXT>

     AKP Kahramanmaraş Milletvekili Avni Doğan, önümüzdeki günlerde siyasetin hareketleneceğini belirtirken ANAP’ın Grup kurmasını, "Aslında en çok düşünülmesi gereken konu seçimlerde yüzde 1, 1,5 oy alan bir partinin grup kurması. Bunun ahlaki yönünün de düşünülmesi gerekiyor" diye eleştirdi. 
     AKP Kahramanmaraş Milletvekili Avni Doğan, ANKA’ya, "Önümüzdeki günlerde siyasetin sıcak geçeceği anlaşılıyor" dedi. Doğan, ANAP’ın Meclis’te grup kurduğunu, ancak grup kurularak bir yere varılamayacağını ifade ederek, "Meclis çalışmaları açısından ancak muhalefet yapabilirler. Seçimde yüzde 1, 1,5 alan bir parti siyasi tabloyu değiştirebilir mi 
     Ancak partilerden istifalar olabilir. AKP’den de, CHP’den de ANAP’tan da olabilir. Öyle bir dönem başlıyor. ANAP’a giden milletvekillerinin bazılarının durumu belli. Gidenler, gelenler. Bir beklentileri var. Bunu daha önce DYP’de de gördük. ANAP’ın geleceğinin olmadığını görenler çıkabilir" diye konuştu. 
     Doğan, siyasetçi için esas olanın kendi partisinde kalıp mücadele etmesi olduğunu ifade etti. Doğan, şu anda AKP’nin alternatifinin olmadığı görüşünü savunurken, "ANAP, Meclis’te muhalefeti artırır ancak millette bir karşılığı yok. Aslında en çok düşünülmesi gereken konu seçimlerde yüzde 1, 1,5 oy alan bir partinin grup kurması. Bunun ahlaki yönünün de düşünülmesi gerekiyor" dedi. 
     
</TEXT>
</DOC>
