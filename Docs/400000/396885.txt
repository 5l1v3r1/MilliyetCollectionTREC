<DOC>
<DOCNO> 396885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun05.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri yargıdan zorla eşcinsellik muayenesi 
</HEADLINE>
<TEXT>


Askeri Yargıtay, eşcinsel olduğunu beyan eden ancak muayene olmayan Mehmet Tarhan'ın zorla muayene edilmesine hükmetti 

GÖKÇER TAHİNCİOĞLU Ankara 

SİVAS 5. Piyade Eğitim Tugay Komutanlığı Askeri Mahkemesi'nin vicdani retçi Mehmet Tarhan'a verdiği hapis cezasını Askeri Yargıtay esastan bozdu. Tarhan, Mayıs 2001'de askerlik yapmayı reddettiği gerekçesiyle tutuklandı. Tarhan, eşcinsel olduğuna ilişkin raporu almayı reddetti. 
Hakkında emre itaatsizlikten dava açılan Tarhan tahliye edildi, ancak birliğinde askerlik yapmayı reddettiği için tutuklandı. Tarhan, 2 davada toplam 4 yıl hapse mahk m edildi. 
Askeri Yargıtay 3. Ceza Dairesi, vicdani reddin neden kabul edilebilir bir hak olmadığını kararında, "Silahlı çatışmaların devam ettiği bir coğrafyanın ortasında bulunan Türkiye'nin ülke savunması için gerekli tedbirleri alması zorunludur. Bunun için her erkeğin zorunlu askerlik yapacağı benimsenmiştir" ifadesiyle açıkladı. 
Eşcinsellere askerlik yaptırılmadığının belirtildiği kararda, "Askerliğe elverişli değilse, müsnet suçları işlenemez suç vasfına bürüneceği ve hakkında ceza tertip edilemeyeceğinden, zaruretten bedensel muayenesinin yaptırılarak askerliğe elverişli olup olmadığının belirlenmesine ihtiyaç duyulmaktadır" denildi. Buna göre, zorla muayenesi yaptırılacak Tarhan, eşcinsel olduğu "kanıtlanırsa" askerlikten muaf tutulacak. Cezası da ortadan kalkacak. 



</TEXT>
</DOC>
