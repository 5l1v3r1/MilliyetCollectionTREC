<DOC>
<DOCNO> 378421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo24.html </URL>
<DATE> 2005/09/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Özdemir'den Beşiktaş'a karşı kararını değiştiren Tahkim'e sitem... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Futbol Federasyonu Profesyonel Futbol Disiplin Kurulu'nun PFDK , Beşiktaş Kulübü'ne verdiği bir maç saha kapatma ve siyah-beyazlı futbolcu Okan Buruk'a verilen 3 maçlık ceza için yaptığı başvuru neticesinde, kararları değiştiren Tahkim Kurulu'na sitem etti. 
     Nihat Özdemir, AA muhabirine yaptığı açıklamada, Tahkim Kurulu'nun Beşiktaş'ın itirazı için yaptığı görüşmede, oybirliği ile saha kapatma cezasının kaldırılmasına karar verdiği bilgisini aldıklarını kaydederek, ''Takımımıza verilen ceza ve futbolcumuz Tuncay'a verilen ceza için yaptığımız itirazları görüşen de aynı Tahkim Kurulu'ydu. Aynı Tahkim Kurulu, Beşiktaş'ın saha kapatma cezasını kaldırdı, Okan'ın cezasında da indirim yaptı. Edindiğimiz bilgiye göre karar 5'e 0 oybirliği ile alınmış. Bu kararın düşündürücü olduğunu ve buradaki değerlendirmeyi kamuoyuna bıraktığımızı söylemek istiyorum'' diye konuştu. 
     Maçların mahiyetine göre değerlendirme yapılamayacağını vurgulayan Özdemir, ''Fenerbahçe, BJK İnönü Stadı'na çıkacak ve kazanmak için mücadelesini yapacak. Derbi maçtır diye hukuk değişmez. Hukuk yapılan olaya göre karar verir. Bunu da Tahkim Kurulu'nun bu şekilde değerlendirmesi lazım. Hukuk maçların adına göre olmaz. Hukuk tektir, genelge ve yönetmelikler maçın adına göre değiştirilemez'' şeklinde konuştu. 

     
</TEXT>
</DOC>
