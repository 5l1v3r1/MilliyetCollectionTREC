<DOC>
<DOCNO> 373196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur44.html </URL>
<DATE> 2005/08/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Devlet özürlülere 1 yıl içinde iş bulacak 
</HEADLINE>
<TEXT>

     Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış, devletin özürlülere bir yıl içerisinde iş bulacağını, bulamadığı özürlüye de ücret ödeyeceğini söyledi. 
     Barış, çeşitli ziyaret ve incelemelerde bulunmak üzere geldiği Rize'de, Vali Enver Salihoğlu'nu, ardından da Sosyal Hizmetler İl Müdürlüğü'nü ziyaret etti. 
     Sosyal Hizmetler İl Müdürü Mehmet Nuri Gezmiş'ten bilgi alan Barış, burada gazetecilere yaptığı açıklamada, Çayeli İlçesi'nde daha önce SSK Hastanesi olarak kullanılan binanın, SHÇEK'e tahsis edilmesi ve buranın Özürlüler Rehabilitasyon Merkezi'ne dönüştürülmesiyle ilgili çalışma içerisinde olduklarını belirterek, ''Bir aksilik olmazsa burayı yıl sonuna kadar faaliyete geçirmeyi planlıyoruz'' dedi. 
     Türkiye'de halen bakıma muhtaç ve yerleştirilme talebinde bulunan 5 bin engelli olduğunu ifade eden Barış, ''Bu ihtiyacı karşılamak için 2006 yılı sonuna kadar 20 civarında rehabilitasyon merkezini hizmete sunacağız. Bunun için de çok ciddi yatırımlar var'' diye konuştu. 
     Özürlüler İdaresi Başkanlığı'nın 1997 yılında kurulmasına rağmen Özürlüler Kanunu'nun Temmuz 2005'te çıkartıldığını kaydeden Barış, şöyle devam etti 
     ''Bu kanun sosyal devlet ilkesinin en temel kanunlarından birisiydi. Bu açıdan baktığımız zaman müthiş bir gelişme söz konusu. Türkiye'de özürlülerle alakalı çok ciddi atılımlar oldu. Artık özürlülerin maaşları olacak. Devlet özürlülere bir yıl içerisinde iş bulacak, bulamadığı özürlüye de ücret ödeyecek. Bu dünya standartlarının çok üzerinde bir standarttır. 
     Özürlü, yardım alan, destek alan kişi değildir. Sosyal bir devlette özürlü, diğer vatandaşlarımız gibi hak ve ödevleri olan birinci sınıf vatandaştır. Eğer bir takım eksiklikler varsa pozitif ayrımcılıkla eksikliklerin giderilmesi yönüne gidilmelidir. Onlara bu imkanı sağlamak devlet olarak bizim ödevimizdir. Devlet olarak onlara o haklarını mutlak surette iade edeceğiz. Şu anda yapmaya çalıştığımız ve yaptığımız şeyler budur.'' Barış, bundan sonra belediyelerin, engellilerin hem fiziksel hem de sosyal mekanlara ulaşabilmeleri için düzenlemeler ve iyileştirmeler yapmak zorunda olduklarını da kaydetti. 
     
</TEXT>
</DOC>
