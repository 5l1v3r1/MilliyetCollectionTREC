<DOC>
<DOCNO> 382400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas09.html </URL>
<DATE> 2005/09/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ramazan ayında beslenme önerileri... 
</HEADLINE>
<TEXT>

     Beslenme ve diyet uzmanları, önümüzdeki hafta başlayacak Ramazan ayında hafif gıdaların tercih edilmesi, yağlı yemekler ile kızartmalardan uzak durulması ve mutlaka sahura kalkılması gerektiğini bildirdiler. 
     Konuya ilişkin AA muhabirinin sorularını yanıtlayan Bahçelievler Medicana Hospital’s Diyetisyeni Fatmagül Yılmaz, oruç sayesinde karaciğer, mide ve sindirim sisteminin dinlendiğini, vücudun toksinlerden arındığını vurguladı. 
     "Vücut için sağlık demek olan orucu tam tersi hale getiriyoruz" diyen Yılmaz, sağlıklı ve rahat bir Ramazan geçirmek için şu önerilerde bulundu 
     "Mutlaka sahura kalkılmalı ve kahvaltı şeklinde tüketim yapılmalı. Oruç zeytin, hurma ve su gibi hafif besinlerle açılmalı ve ılık bir çorbayla öğüne başlanmalı. Yemekler yavaş yenilmeli, mümkünse öğün iftar ile yatma saati arasında bölünmeli. Kepek ekmeği, sebze, meyve ve salata gibi posalı besinlerin tüketimine ağırlık verilmeli. Kızartmalardan uzak durulmalı. İftardan sonra mutlaka hafif egzersiz veya yürüyüş yapılmalı. Sütlü tatlılar tercih edilmeli ve bol bol su içilmeli." 
     
     EN SIK YAPILAN YANLIŞ 
     International Hospital’dan Beslenme Uzmanı ve Diyetisyen Canan Öcal Kuzum da, yemek kültürünün en yağlı, en ağır besinlerinin daha çok Ramazan ayında sofralarda yer aldığına işaret etti. 
     Kuzum, sahurda ağır yemek yemenin, iftarda mideyi tıka basa doldurmanın bu dönemde en sık yapılan yanlışlardan olduğunu belirterek, aşırı yağlı ve hamur işlerinden uzak durulması gerektiğini söyledi. 
     Alınacak sıvı miktarının suyun yanı sıra ayran ve soda ile de karşılanabileceğini kaydeden Kuzum, "Şeker, kalp, tansiyon hastaları ile gebeler, emziren kadınlar, düzenli olarak ilaç kullanmak zorunda kalanlar ile öğrencilerin oruç tutmaları doğru değildir" diye konuştu. 
     Jinemed Hospital’dan Prof. Dr. Teksen Çamlıbel ise oruç tutmak isteyen hamilelere özellikle yatmadan önce bol sıvı almaları, gün içinde de sıvı kaybını önleyecek şekilde yaşamalarını önerdi. 
     Prof. Dr. Çamlıbel, "İftar çok ağır olmamalı. Yatmadan önce de yenmeli. Çünkü hamilenin günlük 2 bin 100-2 bin 200 kalori alması gerekiyor. Bu kaloriyi 3 öğünde tamamlaması lazım. Bir de kontrollerini atlamaması gerekiyor" dedi. 
     
</TEXT>
</DOC>
