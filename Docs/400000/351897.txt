<DOC>
<DOCNO> 351897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo27.html </URL>
<DATE> 2005/06/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İbrahim Akın Avrupa'da oynamayı istiyorum ama şimdi değil... 
</HEADLINE>
<TEXT>

     Beşiktaşlı milli futbolcu İbrahim Akın, futbolu bıraktıktan sonra teknik direktör olmak istediğini söyledi. 
     Beşiktaş Kulübü'nün aylık yayın organlarından ''Yavru Kartal'' dergisine ropörtaj veren İbrahim Akın, açıklamasında, futbolu bırakan her oyuncunun düşündüğü gibi kendisinin de teknik direktör olmayı hedeflediğini belirterek, ''Bu her futbolcunun isteğidir. Ben de istiyorum'' dedi. 
     Beşiktaş'ta oynamanın çok güzel bir duygu olduğunu belirten genç oyuncu, hissettiklerini, ''Anlatılamayacak kadar güzel'' diyerek ifade ederken, en beğendiği futbolcu olarak da Real Madrid'in golcü ismi Raul'u gösterdi. 
     
     ''AVRUPA ŞİMDİ DEĞİL'' 
     İbrahim Akın, Avrupa'da bir kulüpte futbol yaşamını sürdürmenin kendisinin de hedefleri arasında olduğunu belirterek, ''Avrupa'yı düşünüyorum ama şimdi değil. Bir teklif geldiğinde de kulübümün menfaatlerine göre hareket ederim. Kafamda bir takım yok. Herhangi başarılı bir kulüp olabilir'' diye konuştu. 
     Kendisinin çıkış maçlarından biri olan ve Beşiktaş'ın İzmit'te Gaziantepspor ile yaptığı karşılaşmanın kendisi açısından büyük önem taşıdığını vurgulayan siyah-beyazlı oyuncu, '55' numaralı forması için ise, ''5 benim uğurlu rakamım. Mesela eskiden sayısal loto filan oynarken hep 5 numarayı işaretlerdim. Aslında ben forma numarası olarak da 5'i istiyordum ama başka bir arkadaşım giydiği için 55 numarayı giyiyorum'' dedi. 
     Futbolcu olmak isteyen gençler için, ''İlk önce futbola çok geç yaşta değil de küçük yaşta başlamalılar. Çok çalışmalılar ve iyi bir altyapı eğitimi almalılar'' önerilerinde bulunan İbrahim Akın, kendisiyle ilgili olarak ise, ''Benim bütün hayatım futbol. Zaten hayatımız ev ile tesis arasında geçiyor. Evde olduğumda da bilgisayarla ilgilenmek ve müzik dinlemek hoşuma gidiyor. Bunun dışında fazla birşey yapmıyorum'' diye konuştu. 
     
</TEXT>
</DOC>
