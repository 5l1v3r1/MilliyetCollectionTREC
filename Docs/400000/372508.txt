<DOC>
<DOCNO> 372508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy21.html </URL>
<DATE> 2005/08/24/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Koç Askeri yasak bölgeler değişecek 
</HEADLINE>
<TEXT>

     Kültür ve Turizm Bakanı Atilla Koç, ''Askerlerimiz, kendi yasak bölge anlayışını, dünyanın ve Türkiye'nin milli müdafaa algılamalarına göre değiştiriyor'' dedi. 
     Bakan Koç, ziyaret ve incelemelerde bulunmak üzere geldiği Artvin'de Vali Orhan Kırlı'yı ziyareti sırasında gazetecilerin sorularını yanıtladı. Bir gazetecinin, Artvin Kalesi'nin askeri alan içinde kaldığını, turistlerin buraya giremediğini hatırlatıp, yasak bölgelerle ilgili çalışmaları olup olmadığı sorusunu Koç, ''Askerlerimiz bu yasak bölgeler hakkındaki görüşlerini elbette ihtiyaca göre revize ederler'' şeklinde yanıtladı. 
     Bu ihtiyaçları karşılamak üzere kanun değişikliği yapılacağını dile getiren Bakan Koç, şunları kaydetti 
     ''Yani, yasak bölgenin ne olup olmadığına ihtiyaca göre tekrar karar verilecek. Türkiye'de birçok bölgede, yasak bölgeler var. Mesela en önemli yasak bölgelerden biri Ağrı Dağı'dır. Bunlar düzelecek. Küçük bir yasa değişikliğiyle düzelecek, bundan bir endişemiz yok. Zaten askerlerimiz de kendi yasak bölge anlayışını dünyanın ve Türkiye'nin milli müdafaa algılamalarına göre değiştiriyor.'' 
     
     AKDAMAR KİLİSESİ, HİZMETE AÇILACAK 
     Bakan Koç, tarihi eserlerin tahrip edildiğinin anımsatılması üzerine ise şunları söyledi 
     ''Turizm ve kültür açısından onarılması uygun görülen kiliseler varsa buralarda incelemeler yapılarak, gerekli çalışmalara başlanır. Gerekirse turizmin hizmetine açılır. En meşhur Ermeni kiliselerinden birisi olan Akdamar Kilisesi'ni hizmete açmak için çalışmaları başlattık. Akdamar Kilisesi, Aralık ayında hizmete açılacak. Kültür ve Turizm Bakanlığı olarak ülkemizin kültür varlıklarını din, mezhep ve ırk ayrımı yapmadan korumakla görevliyiz.'' 2-3 ay sonra Yunanistan, Makedonya ve Macaristan'a gideceğini bildiren Bakan Koç, o bölgedeki tarihi eserlerin onarımlarının işbirliği içinde yapılacağını belirterek, ''Komşularla iyi geçindikçe komşulardaki ve bizdeki sanat ve kültür eserleri, daha çok ayakta kalacaktır. Biz buradaki kiliseleri yapacağız ama Batum'daki camilerimizi unutmayacağız'' diye konuştu. 
     
</TEXT>
</DOC>
