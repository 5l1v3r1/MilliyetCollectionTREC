<DOC>
<DOCNO> 372450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko09.html </URL>
<DATE> 2005/08/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İnternet üzerinden sigara ve içki satışı yeniden yasaklandı... 
</HEADLINE>
<TEXT>

     İnternet üzerinden veya telefonla, tütün mamulleri ve alkollü içki satışı, 1 Ocak 20006'dan itibaren yasaklandı. 
     Tütün, Tütün Mamulleri ve Alkollü İçkiler Piyasası Düzenleme Kurumu'nun TAPDK , Tütün, Tütün Mamulleri, Alkol ve Alkollü İçkilerin Toptan ve Perakende Satışı ile Satış Belgelerine İlişkin Yönetmelik'te yaptığı değişiklik, Resmi Gazete'nin bugünkü sayısında yayımlandı. 
     Yönetmelik değişikliğine göre, işyerlerinden veya sanal bir işyerinden internet, televizyon, faks ve telefon gibi elektronik ticaret araçları kullanılarak her türlü tütün mamulü ve alkollü içki satışı ve bu yöntemle satılan ürünün kapıda teslim edilmesi şeklindeki uygulamalar yeniden yasaklandı. 
     Danıştay'ın, Tütün Kurumu'nun internetten satışları yasaklayan yönetmeliğine ilişkin yürütmeyi durdurma kararının ardından firmalar, internet ortamında, Haziran başından itibaren sigara ve içki satışına yeniden başlamıştı. 
     
     KAÇAKÇI VE SAHTECİYE BELGE YOK 
     Yönetmeliğe göre, kaçakçılıktan, sahtecilikten ve Tütün, Tütün Mamulleri, Tuz ve Alkol İşletmeleri Genel Müdürlüğü'nün Yeniden Yapılandırılması ile Tütün ve Tütün Mamulleri Üretimine, İç ve Dış Alım ve Satımına Dair Kanun ile İspirto ve İspirtolu İçkiler İnhisarı Kanunu'na karşı gelmekten mahkumiyeti bulunanlara, tütün, tütün mamulleri, alkol ve alkollü içki satış belgesi verilmeyecek. 
     Yönetmelikte, alkol tanımı da değiştirilirken, etil alkolün, ''evsel kullanım alkolü'' ve ''genel amaçlı kullanım alkolü'' olarak ambalajlı şekilde piyasaya arz edilmesi öngörüldü. 
     Açık içki satıcıları, belediye veya il özel idarelerinden aldıkları açık içki ruhsatına istinaden TAPDK'dan satış belgesi alacak. Önceden, mülki amirce verilen işletme izinlerine istinaden TAPDK tarafından satış belgesi düzenleniyordu. 
     
     ÜRETİCİ VEYA İTHALATÇI FİRMALARA SATIŞ BELGESİ 
     Üretici ve ithalatçı firmalar, faaliyet konusu ürünlerinin toptan ve veya perakende satışını da yapmak istemeleri halinde, yapılacak satışın niteliğine uygun olarak TAPDK'dan toptan ve veya perakende satış belgesi alacak. 
     Toptan satışa ilişkin belge müracaatlarında, başvuru sahipleri, ürünlerinin satış ve dağıtımını yapmak için, sözleşme yaptıkları firmanın yetkili toptan satıcısı olduğuna dair alınan belgeyi ibraz edecek ve satışını yapacağı ürünlerin markaları ile bu hususlara ilişkin değişiklikleri bildirecek. 
     ''Kaçak ve sahte ürün bulundurma, yetkisi olmadığı halde açık içki satma ve yetki belgesi bulunmayanlara tütün mamulleri ve alkollü içki satışı, yönetmelik hükümlerine uymama'' nedenleriyle belgeleri iptal edilenlere yeniden satış belgesi verilmesi halinde, TAPDK tarafından belirlenen belge düzenleme bedelleri, yüzde 50 artırılarak uygulanacak. 
     Belgesi iptal edilenlerin kesinleşmiş beraat ilamı ile birlikte aynı yıl içindeki yeni belge başvuruları, bedel alınmaksızın, izleyen yıllardaki yeni belge başvuruları ise artırımı uygulanmaksızın karşılanacak. 
     
     AÇIK İÇKİ SATIŞ YERLERİNİN BELGE İPTALİ 
     Açık içki satıcılarının, süresi içinde yetki belgelerinin yenilenmesi ve süresinin uzatılması için başvurmamaları halinde, satış belgelerinin askıya alınması ve iptali, ilgili belediye ve il özel idaresi ile mutabakat sağlanmak suretiyle yapılacak. 
     İdari bir yaptırım sonucu açık içki satış belgelerinin iptali halinde yeniden satış belgesi düzenlenmesi için aynı yıl yapılan başvurularda, belge düzenleme bedeli yüzde 50 artırımlı uygulanacak. 
     Belediye ve il özel idarelerince, açık içki satıcılarına verilen ruhsatın iptal edildiğinin bildirilmesi halinde, TAPDK tarafından verilen açık içki satış belgeleri iptal edilecek. 
     
     YÖNETMELİĞE UYMAYANLARIN DURUMU 
     Yönetmelik hükümlerine uymadıkları belirlenen ve TAPDK tarafından yapılan yazılı uyarıya rağmen belirtilen hususları yerine getirmeyen toptan ve perakende satıcıların satış belgeleri, bir aydan 3 aya kadar askıya alınacak. Aykırılığın tekerrürü halinde satış belgeleri iptal edilecek. 
     Satış belgeleri askıya alınmış olan satıcıların, askı süresi içinde ürün alım satımında bulunmaları halinde satış belgeleri iptal edilecek. 
     
     EL KONULAN ÜRÜNLERİN TASFİYESİ 
     Satış belgesinin iptal edilmesi veya belgesiz satış yapılması nedeniyle kolluk kuvvetlerince el konulan mevzuata uygun olarak üretilmiş veya ithal edilmiş ürünler, TAPDK adına satış belgesi verilmesi işlemlerini yürüten merciye veya adli mercilerce yediemin olarak görevlendirilen kişi ya da kuruluşlara teslim edilecek. 
     Teslim edilen ürünlerin tasfiyesi, Kurum adına görevlendirilen merci tarafından yapılacak. Tasfiye, ürünün, mümkünse derhal belgeli bir satıcıya, perakendeci karı düşülmüş fiyatlardan satışı suretiyle yapılacak. 
     El konulan ürünlerin yediemin tarafından bu şekilde satışının sağlanamaması halinde, o mahalde satış faaliyetinde bulunan ilgili toptan satıcıya, bu ürünleri alma zorunluluğu getirildi. Toptan satıcı, ürünü, varsa fatura fiyatından veya perakendeci karı düşülmüş fiyatlardan alacak. 
     
</TEXT>
</DOC>
