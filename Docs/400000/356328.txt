<DOC>
<DOCNO> 356328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo52.html </URL>
<DATE> 2005/06/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bursaspor'da toplu imza töreni... 
</HEADLINE>
<TEXT>

     Bursaspor’un, daha önce anlaştığı Yasin Sülün, Eser Yağmur, Mehmet Türkmehmet, Yavuz Eraydın, Mesut Ünal ve Serdar Nişancı, düzenlenen törenle resmi sözleşmeye imza attı. 
     Vakıfköy Orhan Özselek Sosyal Tesisleri’nde düzenlenen imza töreninden önce konuşan Bursaspor Kulübü Başkanı Levent Kızıl, kendisine destek veren yönetim kurulu üyelerine teşekkür etti. 
     Transferi çok çabuk bitirdiklerini, teknik direktör Raşit Çetiner’in istediği oyuncuları da birer birer aldıklarını dile getiren Kızıl, "Transfer piyasasında yaprak kıpırdamazken, biz en iyi ve en kaliteli futbolcularla anlaştık. Göreve geldiğimizde transferi 3 günde bitiririz demiştik ama birçok futbolcunun yurtdışında tatilde olması nedeniyle biraz gecikme oldu. Güçlü bir kadro kurduk" dedi. 
     Kızıl, Fenerbahçe’nin genç forvet oyuncusu Semih Şentürk’e talip olduklarını anlatarak, "Ancak Fenerbahçe Kulübü Başkanı Aziz Yıldırım, sadece 3 forvet oyuncuları olduğu için Semih’i satmayı düşünmediklerini söyledi. Ancak bir gelişme olursa ilk düşünecekleri kulüp Bursaspor olacak. Semih’in transferi böyle noktalanmıştır" diye konuştu. 
     Kızıl’ın konuşmasının ardından 6 futbolcu, kendilerini yeşil- beyazlı renklere bağlayan sözleşmeyi imzaladı. 
     Bursaspor’un Beşiktaş’tan bonservisiyle birlikte transfer ettiği Yasin Sülün, 2 yıllığına anlaştığı Bursaspor’a gelmesinde Kızıl ve Çetiner’in büyük rol oynadığını belirterek, "Daha önce de Bursaspor’a gelmek istiyordum ama kısmet İkinci Lig’deyken gelmekmiş. Beşiktaş’ta oynarken en çekindiğimiz deplasman Bursa’ydı. Kendimi Birinci Süper Ligi futbolcusu gibi görmeden, arkadaşlarımızla birlik ve beraberlik içinde Bursaspor’u hakettiği yere getireeğiz" dedi. 
     Siyah-beyazlı takımdan 1 yıllığına kiralanan Eser Yağmur da, Bursaspor’a geldiği için çok mutlu olduğunu ifade ederek, "Bursaspor, seyirci desteği olan bir takım. Hep birlikte Bursaspor’u Birinci Süper Ligi’ne çıkaracağız" değerlendirmesini yaptı. 
     Denizlispor’dan alınan Mehmet Türkmehmet ise geçen sezon devre arasında da Bursaspor’a gelmesinin gündeme geldiğini, ancak bunun gerçekleşmediğini dile getirerek, heyecan duyacağı bir takıma geldiği için mutlu olduğunu anlattı. 
     Sivaspor’un eski kalecisi Yavuz Eraydın, Türkiye’nin en köklü kulüplerinden biri olan Bursaspor’a geldiği için kendisini şanslı hissettiğini, yeşil-beyazlı camianın beklediği başarıyı yakalamak için çok çalışacakarını dile getirdi. 
     7 sezon sonra "yuvam" dediği Bursaspor’a dönen Sakaryaspor’un 
     başarılı savunma oyuncusu Mesut Ünal da, kendisine güvenenleri mahçup etmemek için çok çalışacağını ifade ederek, "Vakıfköy’ün havasını bile özlemişim. Bursaspor ile ilk resmi sözleşmeyi imzaladığımda ne hissediyorsam şindi aynı şeyleri yaşıyorum" dedi. Çorluspor’dan alınan 23 yaşındaki genç kaleci Serdar ise, amacının Bursaspor’da çok başarılı bir dönem geçirip daha büyük kulüplere gitmek olduğunu söyledi. 
     
</TEXT>
</DOC>
