<DOC>
<DOCNO> 395954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/siyaset/siy06.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'teki en yüksek karar organı 
</HEADLINE>
<TEXT>


ÖNDER YILMAZ 


'Ulema' tartışmasında dikkatlerin üzerinde toplandığı Diyanet İşleri Başkanlığı Din İşleri Yüksek Kurulu, cumhuriyetin ilk günlerinden beri, "Dini konularda görüş bildiren makam" olarak görülüyor. Osmanlı döneminde "Meşihat Makamı" olarak adlandırılan ve Şeyhülislam eliyle yürütülen fetva birimi, cumhuriyet döneminde Diyanet İşleri Başkanlığı DİB bünyesinde Heyet-i Müşavere olarak varlığını devam ettirdi ve adı 20 Nisan 1950'de "Din İşleri Yüksek Kurulu" olarak değiştirildi. 

4 ana komisyonu var 
DİB'in en yüksek karar organı olan Din İşleri Yüksek Kurulu, din konusunda otorite sayılan 16 üyeden oluşuyor. Başkanın belirlediği bu isimler Bakanlar Kurulu kararı ile 7 yıllık süre için atanıyor. Atanan üyeler de aralarında bir başkan seçiyor. Kurulun başkanı şu anda Muzaffer Şahin. Kurul bünyesinde Dini Soruları Cevaplandırma, Din Hizmetleri, Dini Yayınlar ve Din Eğitimi olmak üzere sürekli 4 ana komisyon bulunuyor. 


</TEXT>
</DOC>
