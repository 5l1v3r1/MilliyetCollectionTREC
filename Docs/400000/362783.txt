<DOC>
<DOCNO> 362783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo09.html </URL>
<DATE> 2005/07/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Pistons, antrenörü Larry Brown ile yollarını ayırdı... 
</HEADLINE>
<TEXT>

     ABD Profesyonel Basketbol Ligi takımlarından Detroit Pistons, antrenörü Larry Brown ile yollarını ayırdı. 
     Lig'de son 2 sezondur final oynayan ve 2004 yılında NBA Şampiyonluğu'na ulaşan Detroit Pistons'un başkanı Joe Dumars yaptığı açıklamada, Brown ile takımın anlaşarak nihai karara vardıklarını belirtti. 
     Dumars, ''Brown'un antrenörlüğünde geçirdiğimiz 2 inanılmaz yıl için kendisine teşekkür ediyoruz. Kendisi için şanslı ve sağlıklı yıllar diliyoruz'' dedi. 
     Doğu Konferansı şampiyonu Pistons ile 3 yıllık anlaşması daha bulunan Brown'un 18 milyon dolarlık sözleşmesini kulübün satın aldığı bildirilirken, Pistons'ın sözleşme için ne kadar ödediği açıklanmadı. 
     Geçirdiği rahatsızlık ve New York Knicks'ten gelen teklif nedeniyle Pistons'da antrenörlüğe devam edip etmeyeceği uzun süre tartışılan Brown, takımın başına geçtiği 2004 yılında şampiyonluğa ulaşmış, bu yıl ise finalde San Antonio Spurs'a kaybetmişti. 
     The Daily News gazetesinin haberine göre, New York Knicks'in Brown için yıllık 12 milyon doları gözden çıkardığı ve bu rakamın NBA'nin en yüksek ücreti olduğu kaydedildi. 
     Pistons'a Philadelphia 76'ers'ten gelen Brown, daha öncede Indiana Pacers, Los Angeles Clippers, San Antonio Spurs, New Jersey Nets ve Denver Nuggets'ı çalıştırmıştı. 
     
</TEXT>
</DOC>
