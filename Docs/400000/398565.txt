<DOC>
<DOCNO> 398565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/yazar/uras.html </URL>
<DATE> 2005/11/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Antalya'da 1 milyon dolara 30 bin yatak 
</HEADLINE>
<TEXT>


Antalya'dayım. Amerikalı "Pat ve Paul Barber" çiftine Barut Hotels-Lara Resort'un barında rastladım. Amerikalı çift Berlin'de yaşıyor. "Thanks Giving" Şükran Günü" tatilinden yararlanarak Antalya'ya gelmişler. Bu Türkiye'ye dördüncü gelişleri. Berlin-Antalya gidiş geliş uçak ücreti kişi başı 134 euro, 5 yıldızlı otelde "her şey dahil" all inclusive konaklamanın gecesi 60 euro... "Antalya'ya gelmeyelim de nereye gidelim Bu kadar ucuz ve güzel tatil olur mu " diyorlar. 
"Barut Hotels-Lara Resort" bu yılın mayıs ayında açılmış. Deniz kenarında 110 dönüm arazi üzerinde 401 odalı, bin yataklı beş yıldızlı nefis bir turistik tesis. 30 milyon euro yatırımla gerçekleştirilmiş. 
Barut Ailesi'nin beşinci oteli. Girit göçmeni Ali Barut, ilk otelini 1971 yılında Side'de açmış. Şimdilerde 3 oğlu baba mesleğini sürdürüyor. Beş otelde 4 bin yatakları var. 
Lara Resort açık ve kapalı yüzme havuzları, bahçeleri, spor tesisleri, kongre ve toplantı salonları ve lüks odalarıyla gerçek anlamda "beş yıldızlı" bir otel. 450 gence iş imk nı sağlıyor. 

Yeni oteller yapılıyor 
"Lara" ve "Kundu" bölgeleri Antalya'nın yeni turizm gelişme bölgeleri. Lara'daki, Barut Hotels-Lara Resort, Kervansaray, Miracle, Titanic, Fame Elegance, Concord, Sherwood, Delphin Palace, Riva ve Lara Beach otellerinin her biri beş yıldızlı ve her biri biner yataklı lüks oteller. "Kundu" bölgesinde de Topkapı, Kremlin, Venesia, IC otelleri, Green Otel gibi büyük oteller var. 
Antalya Otelciler Derneği Başkanı Osman Ayık, Antalya'da yapılan yeni otellerle 30 bin yatak kapasitesi yaratıldığını, bunun 1 milyar dolar yatırımla gerçekleştiğini söylüyor. Beş yıldızlı otellerde oda başına yatırım ortalama 60 bin dolarmış. 
Bana anlatıldığına göre, Antalya'daki otel yatırımlarının finansmanı, özkaynak, banka kredileri ve de tur operatörlerinden alınan avansla gerçekleşiyor. Yurtiçinde ve yurtdışında iş yapan müteahhitlerin yaptıkları açık anlatımıyla finansmanı müteahhitlik gelirine dayanan oteller dışındaki oteller, otelcilikten para kazanan ailelere ait. 

Otelciler federasyonu kuruldu 
Osman Ayık diyor ki, "Eskiden bir otel yapan üç yıl sonra kazandığı parayla ikincisini yapar, iki otele sahip olan iki yıl sonra bir otel daha yapardı. Şimdilerde bu süreler uzadı. Bir otel 5-7 yılda kendini kurtarır." 
Dün Antalya'da Türkiye Otelciler Federasyonu'nun TÜROFED ilk genel kurul toplantısı yapıldı. 
350 bin yatak kapasitesiyle Türkiye'deki toplam reel yatak kapasitesinin yüzde 80'ini temsil eden Türkiye'nin değişik turizm bölgesinden 12 derneğin oluşturduğu Türkiye Otelciler Federasyonu'nun ilk genel kurul toplantısında Ahmet Barut başkan olarak seçildi. Toplantıda federasyon tarafından yaptırılan bir araştırmanın bulguları açıklandı. Araştırmaya göre, Türkiye'ye gelen yabancı turistlerin yüzde 72'si "deniz ve güneş" için, yüzde 38'i "kültür turizmi" için geliyor. Kültür turizmi için gelenlerin sayısı giderek artıyor. Toplantıda Turizm Teşkilat Kanunu çıktıktan sonra Bakanlar Kurulu'nda ilk turizm bakanı olarak görev yapan 1963-1965 Ali İhsan Göğüş'e onur plaketi verildi. 



</TEXT>
</DOC>
