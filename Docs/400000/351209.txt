<DOC>
<DOCNO> 351209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba oğul gibi 
</HEADLINE>
<TEXT>


Başkan Yıldırım, bir dönem arasının açıldığı Rüştü ile özel bir görüşme yaptı. Samimi geçen toplantıda milli kalecinin transferinden çok, Fenerbahçe'nin geleceği tartışıldı, takımdaki sorunlar masaya yatırıldı 

YUSUF KOBAL 


Fenerbahçe Başkanı Aziz Yıldırım önceki gün kaleci Rüştü Reçber ile başbaşa bir görüşme yaptı. 
Barcelona'ya gittikten sonra milli file bekçisi ile bir dönem aralarına kara kedi giren Yıldırım'ın oldukça samimi geçen toplantıda takım içindeki tüm sorunları masaya yatırdığı öğrenildi. 
Rüştü'nün transferinden çok, futbolcuların, teknik heyetin durumunu konuşan Yıldırım'ın, Fenerbahçe'nin geleceğini tartıştığı ifade edildi. Uzun süre Sarı - Lacivertli ekibin kaptanlığını yapan tecrübeli oyuncudan fikirlerini alan Başkan Aziz Yıldırım'ın bu zirveden oldukça memnun ayrıldığı kaydedildi. 
Yıldırım, Rüştü'nün gelecek sezonki durumu ile ilgili olarak da "Biz senin kalmanı istiyoruz. Ancak burada Barcelona Kulübü'nün tavrı çok önemli olacak. UEFA'nın vereceği karardan sonra gerekli girişimleri yapacağız. Sen içini rahat tut" dediği öğrenildi. 
Bu arada Rüştü'nün önümüzdeki günlerde İspanya'ya giderek Barcelona'nın yaz kampına katılacağı belirtildi. 

'Kolay değil' 

MURAT AKBAŞ 

Bu sezon inişli çıkışlı bir grafik çizen Selçuk Şahin, Fenerbahçe'de forma şansı yakalamanın çok zor olduğunu söyledi. Antalya'da tatilini geçiren genç orta saha oyuncusu, "Alex, Nobre, Aurelio, Anelka, Hooijdonk gibi yıldızlarla bir arada olmak güzel ama onların arasından sıyrılmak da bir o kadar güç. Fenerbahçe'de her sene çıta yükseliyor. İki sezondur arka arkaya şampiyonuz. Bunun sorumluluğu da bizim daha çok çalışmamıza sebep oluyor. Ben iki sezondur Fenerbahçe'de tam kapasite ile oynayamadım. Zaman zaman sakatlıklar yaşadım, forma rekabeti yüzünden yedek kaldım. Ama Fenerbahçe'de yedek kalmak bile büyük bir onur, şeref. Şampiyonlar Ligi'ne direkt katılacak olmamız beni çok heyecanlandırdı. Şimdi daha da fazla bir çalışma azmi ile doldum. Tatilde bile kendime dikkat ediyorum. Antrenmanlarımı yapıyorum" dedi. 

Formayı giydi, kızı aldı 

Yönetici Mithat Yenigün, Hatay Fenerbahçeliler Derneği tarafından düzenlenen şampiyonluk balosuna katıldı. Savon Oteli'nde yapılan gecede, kentte fanatik Galatasaraylı olarak bilinen Hasan Uylaş 25 , 2 yıldır aşık olduğu genç kızla evlenebilmek için şart koşulduğunu iddia ettiği Sarı - Lacivertli formayı giyerek Fenerbahçeli olmayı kabul etti. Yenigün de yeni taraftarlarını kutlayarak, "Başkanımızın dediği gibi, bir gün herkes Fenerbahçeli olacak. Fenerbahçe sevgisi artık sadece Türkiye'de değil, dünyanın her tarafına yayılıyor" dedi. 

Yönetim toplanıyor 

Yönetim Kurulu yarın yapacağı toplantıda transfer politikasını belirleyecek. Başkan Aziz Yıldırım'ın, Teknik Direktör Daum'dan aldığı raporu yönetici arkadaşlarıyla görüşeceği ve nasıl bir yol izleneceğinin karara bağlanacağı belirtildi. Zirvede özellikle Emre ve Nihat ile alınacak yabancı oyuncuların durumları tartışılacak. Ayrıca Şükrü Saracoğlu Stadı'nın Şampiyonlar Ligi'ne kadar yetişmesi için herkesin elinden geleni yapması istenecek. 

Belçika'yı salladı 

YUSUF DURSUN 

Serhat'ın Anderlecht Kulübü ile üç yıllık sözleşme imzalaması Belçika basınında geniş yer buldu. Gazeteler "Türk starı artık Anderlecht'te" başlığını kullanırken, Serhat'ın ülkedeki tüm Türkler'i tribünlere toplayacağını belirttiler. Serhat, ailesi Erzincanlı olduğu için 24 numaralı formayı tercih ettiğini söylerken, "Burada inanılmaz bir ilgiyle karşılaştım. İnşallah Anderlecht bana uğur getirecek. Çok büyük başarılara imza atacağım. Ayrıca Belçika çok merkezi bir ülke. Avrupa'nın her yerine kolaylıkla gidebiliyorum" dedi. 

Nihat umudu devam ediyor 

Rusya'nın CSKA Moskova takımı ile prensipte anlaşma sağlayan Nihat Kahveci konusunda Fenerbahçe umutlarını kaybetmedi. Milli futbolcunun, "Durumum 1-2 hafta sonra netleşecek" açıklamasının ardından Fenerbahçe Yönetimi'nin girişimlerini daha da hızlandırdığı ve gelişmeleri yakından takip ettiği öğrenildi. Nihat için Valencia'nın da devreye girmesiyle transfer pazarı kızışırken, Sarı - Lacivertli yöneticilerin Nihat'a yakın markaj uyguladığı ve ikna etmeye çalıştığı bildirildi. 


</TEXT>
</DOC>
