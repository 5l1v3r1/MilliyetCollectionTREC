<DOC>
<DOCNO> 354631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo11.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina-Ankara hattı 
</HEADLINE>
<TEXT>


Türkiye ve Yunanistan motorsporları dünyasının iki büyük organizasyonuna ev sahipliği yapacak. Dünya Cross Country Şampiyonası Ankara'da, Dünya Ralli Şampiyonası ise Atina'da bu hafta sonu start alacak 


Motorsporları dünyasının kalbi bu hafta sonu bizde ve komşuda atacak. Dünya Şampiyonası'nın iki önemli organizasyonuna aynı tarihlerde Türkiye ve Yunanistan ev sahipliği yapacak. Kısa süre önce Dünya Ralli Şampiyonası'nın 7. ayağı Türkiye Rallisi'nde dünyaca ünlü pilotları ve takımları konuk eden Türkiye, bu kez Dünya Cross Country Şampiyonası'nın tecrübeli ve dev isimlerini ağırlamaya hazırlanıyor. Türkiye Otomobil Sporları Federasyonu ve Rene Metge Concept işbirliğinde gerçekleştirilecek Dünya Cross Country Şampiyonası'nın 4. ayağı Rally D'Orient 23 Haziran - 2 Temmuz 2005 tarihleri arasında koşulacak. 
2326 km'lik bir parkurda 1794 km'si özel etap olmak üzere 17 farklı ülkeden 58 yarışmacı ekibin 31 motosiklet, 5 kamyon, 22 araç start alacağı bu uzun macerada Türkiye'nin eşsiz coğrafyası, Anadolu insanın vazgeçilmez konukseverliği, doğanın her yüzünün bir arada bulunduğu ülkemiz de çok önemli bir tanıtım fırsatını elde etmiş olacak. Kamyon, motosiklet ve 4x4 araçların bir hafta sürecek zorlu mücadelesinin startı 26 Haziran 2005 Cumartesi günü Büyük Anadolu Oteli'nden verilecek. Bolu, Nevşehir, Sivas, Kırşehir, Kayseri, Erzincan ve Erzurum, güzergahlarını kapsayan bir parkur, aynı güzergahın dönüşüyle Ankara'da finişe ulaşacak. Startla birlikte Rallye D'Orient'in gelenekselleşen etabında yarışçılar doğal güzellikleriyle nefes kesen Kapadokya'nın kalbindeki Ürgüp'e doğru yönelirken, daha sonraki günlerde Sivas ve Erzurum istikametinde devam edecekler.. 

Ak ve Genim'de yarışacak 
Pilotların birbirlerinin yanı sıra zorlu doğa koşullarıyla da mücadele edeceği bu muhteşem organizasyonda Türk sürücüler de yarışacak. Kamyon kategorisinde Türkiye pist şampiyonu Ethem Genim, İtalyan Pirelli takımının pilotu olarak start alacak. Araç kategorisinde ise Rally D'orient'in vazgeçilmez ismi Vural Ak yine başarılı neticeler elde edebilmek için mücadele edecek. 

Komşuda heyecan 
Dünya Ralli Şampiyonası'nın 8. ayağı Akrapol Rallisi aynı tarihlerde komşumuz Yunanistan'da yapılacak. Sezonun katılım rekorunu eline geçiren ve 91 ekibin mücadele edeceği zorlu organizasyonda perşembe günü gerçekleşecek özel seyirci etabının ardından cuma günü start verilecek. Şampiyonada Fransız pilot Sebastien Loeb 45 puanla ilk sırada yer alırken, Markalar Klasmanı'nda Peugeot 62 puanla zirvenin keyfini sürüyor. 

Gururumuz Kazaz 

Dünya Ralli Şampiyonası'nın 8. ayağı Akrapol Rallisi'nde ülkemizi Atölye Kazaz temsil edecek. Türk pilotların katılmadığı yarışta Kazaz adına iki Subaru WRC parkura çıkacak 

Dünya Ralli Şampiyonası'nda Türkiye'nin gururu olan ve fabrika takımlarına kafa tutmaya hazırlanan Atölye Kazaz, Yunanistan'da yapılacak Akrapol Rallisi'nde iki Subaru İmpreza S10 WRC birden yarıştıracak. Yunanistan'ın efsanevi ralli pilotu Aris Vovos'un ardından genç Finlandiyalı pilot Kristian Sohlberg ile de anlaşma sağlayan Atölye Kazaz bu başarısıyla tarihinde ilk kez Dünya Şampiyonası'nda iki WRC yarıştıran Türk ekibi olma gururu yaşayacak. Atölye Kazaz Takım Direktörü Oğuz Bayar, dünyanın en güçlü otomobillerinin yer aldığı Dünya Ralli Şampiyonası'nda iyi dereceler elde ederek komşu ülkede Türkiye'yi başarıyla temsil etmeye çalışacaklarını söyledi. 

Challange tekrar yapılıyor 

Geçen yıl organizasyona dahil edilen 450 cc Enduro Challange, başarısından dolayı bu yıl yeniden yapılıyor. Dünya Şampiyonası'na dahil olmamasına rağmen mekanik modifikasyon gerektirmeyen ve her 80 km'de yakıt ikmali yapılan bu endurolar Cross - Country zevkinin keşfedilmesine ve paylaşılmasına daha amatörce imkan ve fırsat sağlıyor. Ayrıca kendi aracı ile yarış güzergahı dışında organizasyonu takip ederek performans göstermek isteyen amatör yarışmacılar da organizasyonun güvenlik ve lojistik imkanlarından faydalanabilecekler. Yarışmacı ekiplerin yakınları ve organizasyon içinde yer almak isteyen firmaların temsilcileri de özel bir hizmetle yarışı takip edebilecekler. 

Körfez'de çifte şölen 

Doğuş Grubu bünyesinde yeralan Doğuş Motorsports tarafından organize edilen ve Pist yarışlarına ayrı bir heyecan kazandıran Seat Cup ile sadece bayanlara açık tek organizasyon olan Polo Ladies Cup, hafta sonu Körfez'de heyecan fırtınası estirecek. Seat Cup'ın 4. yarışı olan Castrol ayağında iki favori isim Taner Şengezener ile Mert Aytuğ'un zirve kapışması heyecanla beklenirken, Polo Ladies Cup'ta da birbirinden iddialı 16 bayan pilot, ilk yarışın birincisi Ann Tahincioğlu'nu geçmeye çalışacak. Ayrıca otomobil şovlarıyla ilgi çeken Romuald Suunş Vervin ve ekibi yarışma öncesinde gösteri yapacak. 

Motokros'ta Avrupa sınavı 

Motosiklet Federasyonu'nun girişimleriyle faaliyet takvimine alınan Avrupa Motokros Şampiyonası'nın 4. ayağı pazar günü İstanbul'da yapılıyor. 10 ayak üzerinden yapılan ve ilk kez Türkiye'de düzenlenecek olan şampiyona Hezarfen Havaalanı'nda start alacak. 13 ülkeden toplam 50 yarışçının, 65 cc ve 80 cc olmak üzere 2 farklı kategoride mücadele edeceği Avrupa Motokros Şampiyonası'nda Türkiye'yi Ata Nurcan, Marco Wick, Arman Malak 80 cc ve Sinan Memnun 65 cc temsil edecek. Yoğun bir hazırlık dönemi geçiren ekibimiz, rakipler arasından sıyrılarak Türk bayrağını zirvede dalgalandırmayı hedefliyor. 

Çarpışantürk farkı 

Türkiye'nin ilk ve tek lastik marka şampiyonası Goodyear Wrangler Cup'ın ikinci ayağı Autodrom'da özel olarak düzenlenen parkurda yapıldı. 32 yarışmacı nefes kesen dörtlü startın ardından sert virajlı parkurda finale yükselebilmek için amansız bir mücadeleye girişti. İzleyenlerin yüreklerini hoplatan bol taklalı yarışta birinciliği Kenan Çarpışantürk, ikinciliği Erkan Birinci ve üçüncülüğü Ekrem Karadeniz elde etti. Wrangler Cup'ın üçüncü ve son ayağı 04 Eylül 2005 tarihinde düzenlenecek. 

Zirveye tırmandılar 

İstanbul Otomobil Kulübü tarafından düzenlenen ve Türkiye Tırmanma Şampiyonası'nın en zorlu ayağı olarak kabul edilen Darlık Tırmanma yarışı, İstanbul 'da yapıldı. Yoğun yağmur altında gerçekleştirilen organizasyonda 3 kategoride birbirleri ile yarışan sporcuların rekabeti görülmeye değerdi. Kategori 1'de Mitsubishi Lancer EVO 5 ile yarışan Hakan Ertarman birinciliği kucaklarken, Kategori 2 'de Opel Astra GSI koltuğuna oturan Şeref Akgün, Kategori 3'de ise Burak Nomer podyumun en üst basamağına çıkan isimler oldular. 

BMW takımını kuruyor 

Alman otomotiv devi BMW, gelecek yıldan itibaren Formula 1'de kendi takımını kurmak için kolları sıvadı. BMW şirketinden yapılan açıklamada, Formula 1'de bu sezon BMW Williams konsorsiyumu olarak yarışları sürdüren lüks otomotiv üreticisinin, Sauber'i satın almak için girişimlere başladığı bildirildi. Son zamanlarda Williams ile sorunları günyüzüne çıkan BMW'nin, sezonun sona ermesinin ardından Williams ile tüm ilişkilerini keseceği söyleniyor. 



</TEXT>
</DOC>
