<DOC>
<DOCNO> 374221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/dunya/axdun01.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerilere Rum baskısı bıktırdı 
</HEADLINE>
<TEXT>


SEFA KARAHASAN Bakü 


Kıbrıs Türk Havayolları'nın KTHY Türkiye dışındaki bir ülkeye ilk doğrudan uluslararası uçuşu gerçekleştirdiği önceki günkü seferiyle Azerbaycan'ın başkenti Bakü'ye giden KKTC Dişişleri Bakanı Serdar Denktaş, Rumların Azerbaycan'a inanılmaz siyasi baskı yaptığını bildirdi. "Ne yazık ki, Bakü'ye ziyaretimiz resmiyet kazanmamıştır" diyen Denktaş, "Rumların baskılarına rağmen yine de Bakü ile ilk köprünün kurulduğunu" ifade etti. 
Denktaş, KKTC'ye uygulanan izolasyonun delinmesi anlamına gelen önceki günkü Ercan-Bakü doğrudan uçuşu ile ilgili olarak dün bir basın toplantısı düzenledi. Serdar Denktaş, "Rumların, kardeş Azerbaycan'a KKTC'ye yaptığı açılımlardan dolayı tehditlere varan baskılar yaptığını" açıkladı. 
KKTC'nin birinci cumhurbaşkanı Rauf Denktaş'ın da hazır bulunduğu bir yemekte Azerbaycan Devlet Başkanı İlham Aliyev ve Dışişleri Bakanı Elmar Memmedyarov ile bir araya geldiklerini anlatan Serdar Denktaş, "Ne yazık ki, Rumların baskısı yüzünden bu yemeğe basını bile davet edemedik" dedi. 

Destek sürecek 
Diğer yandan Azerbaycan Devlet Bakanı Nazim İbrahimov, Azerbaycan'ın Kıbrıs Türk halkına uygulanan izolasyonların kaldırılması için çalışmalarına devam edeceğini söyledi. İbrahimov, Serdar Denktaş ile görüşmesinin ardından, Azeri halkının Kıbrıs Türk halkını çok sevdiğini belirtti. Eski KKTC Cumhurbaşkanı Rauf Denktaş'ı "Türk dünyasının efsane lideri" diye tanımlayan Azeri Bakan, "Azerbaycan KKTC'nin üzerinde olan ambargoların kaldırılmasından yanadır. Bunun için elimizden gelen bütün çalışmaları yapacağız" diye konuştu. 
KKTC heyeti, bu akşam KKTC'ye dönecek. 


</TEXT>
</DOC>
