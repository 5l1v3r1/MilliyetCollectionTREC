<DOC>
<DOCNO> 383102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun38.html </URL>
<DATE> 2005/10/01/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Sanader "Müzakerelerin başlaması konusunda AB'yi bölmek istemiyoruz" 
</HEADLINE>
<TEXT>

     Hırvatistan, AB ile üyelik müzakerelerine başlama konusunda AB'yi bölmek istemediğini açıkladı. 
     Hırvatistan Başbakanı İvo Sanader, gazetecilere yaptığı açıklamada, ''Hırvatistan konusunda AB üyesi ülkelerin bölünmesini istemiyoruz'' dedi. 
     Sanader, Hırvatistan konusunda AB nezdinde ortak bir karar istediklerini belirterek, ''Bunu elde edeceğimiz kanısındayım'' diye konuştu. 
     AB, Zagreb yönetiminin, savaş suçu sanığı General Ante Gotovina'nın yakalanması için mahkemeyle tam işbirliği yapmadığı gerekçesiyle, Hırvatistan'ın tam üyelik müzakerelerini geçen mart ayında başlatmadan askıya almıştı. 
     Türkiye ile Hırvatistan dosyalarını birleştirme çabasını sürdüren Avusturya ise ''Hıristiyan Hırvatistan''ın müzakerelere Türkiye'den sonra başlamaması gerektiğini savunuyor ve bu konuda AB'den taviz istiyor. 
     Avusturya Başbakanı Wolfgang Schüssel, daha önce yaptığı açıklamada, AB liderlerini, ''Türkiye ile müzakerelerin tam üyeliği hedeflemesi fikrinden vazgeçmeye'' çağırmıştı. 
     Schüssel, ''Eğer Türkiye'nin süreç içinde ilerleme kaydedeceğine inanıyorsak, Hırvatistan'a da aynı güveni duymalıyız. Hırvatistan ile bir an önce müzakere başlatmak Avrupa'nın çıkarınadır. Hırvatistan'ı dışarıdaki bekleme odasında tutmak adil değil. Bunun mantığını anlayamıyorum'' diye konuşmuştu. 
     
</TEXT>
</DOC>
