<DOC>
<DOCNO> 380812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun29.html </URL>
<DATE> 2005/09/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
BBC-Gallup araştırmasında Türkiye profili şöyle çıktı... 
</HEADLINE>
<TEXT>

     BBC Dünya Servisi ve Gallup'un bütün dünyadaki 68 ülkede 51 bin 417 kişiyle yaptığı anketin sonuçları, Türk halkının ailesine bağlılığının güçlü olduğunu ortaya koydu. 
     Anket sonuçlarına göre, Türk halkının yüzde 77'si önemli kararlarını ailesiyle birlikte alırken, bu oran Avrupa ülkelerinde ortalama yüzde 61 olarak belirlendi. Türk halkının sadece yüzde 5'lik kesimi, önemli kararlarında arkadaşlarından etkilendiğini belirtti. 
     Türkiye'de halkın yüzde 44'ünün dini kimliğini ön plana çıkardığını, Avrupa'da bu durumun ortalamasının yüzde 13 olduğunu gösteren araştırma sonuçlarına göre, kimliğini tanımlarken milliyetini ön plana çıkartan Türklerin oranı yüzde 33. 
     Araştırmaya göre, Türk halkının yüzde 35'i, ülkesinin halkın iradesine göre yönetildiğine inanıyor. Bu oran da Avrupa genelinde yüzde 31. Avrupalıların yüzde 62'si ülkelerinde adil ve özgür seçimler yapıldığına inanırken, bu oran Türk halkı arasında yüzde 54 olarak kaydedildi. 
     Türkiye'de halkın yüzde 41'inin ''asker ve polise'' güvendiğini gösteren araştırmada, bu oranın Avrupa genelinde ortalama yüzde 31 olduğu görüldü. Türk halkının yüzde 40'ının da ''askerin ve polisin'' sistem içinde daha güçlü olmasını istediğine de işaret eden araştırma sonuçları, ankete katılanların yüzde 5'inin politikacılara güvendiğini gösterdi. Bu oranın, Avrupa'da yüzde 10, dünya çapında yüzde 13 olduğu belirtildi. 
     ''Yaşamınızı değiştirebileceğinize inanıyor musunuz'' sorusuna araştırmaya katılan Türklerin yüzde 46'sı olumsuz yanıt verirken, bu oranın Avrupa'da ortalama yüzde 33 olduğu ortaya çıktı. 
     BBC'nin Gallup ile birlikte yaptığı ''Dünyayı kim yönetiyor'' anketi için, Türkiye'de ''TNS Piar'' adlı kuruluş 9 Haziran-1 Temmuz 2005 tarihleri arasında 15 yaş ve üzerindeki 2036 kişiyle konuştu. Telefonla ya da yüz yüze yapılan bu görüşmelerden alınan sonuçlar, diğer 68 ülkeden alınan sonuçlarla birlikte, bölgesel ve küresel boyutlarda değerlendirildi. 
     
</TEXT>
</DOC>
