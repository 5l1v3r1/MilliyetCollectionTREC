<DOC>
<DOCNO> 378591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun16.html </URL>
<DATE> 2005/09/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yabancı basın Gerhard Schröder'e Türk lokumu 
</HEADLINE>
<TEXT>

     Almanya’da Pazar günü yapılacak seçimlerde Türklerin büyük bir çoğunlukla Başbakan Schröder’in partisi SPD’ye oy verecek olması AB basınında büyük yankı buldu. AB gazeteleri, "Schröder’e Türk Lokumu" ve "Türk oyu Schröder’i kurtarabilir" başlıklarını kullandı. 
     
     THE TİMES TÜRK OYU SCHRÖDER’İ KURTARABİLİR 
     İngiliz The Times, Berlin’in gözde kuaförlerinden 38 yaşındaki Ayfer Durur ile bir röportaj yaptı. Gazete, vergi, yüksek işgücü maliyetleri ve durgun ekonomiden kaygı duran bir işkadını olarak doğal olarak bir Hristiyan Demokrat seçmeni olduğunu belirttiği Ayfer Durur’un SPD’ye oy vereceğine dikkat çekti. Sosyal Demokratların geleneksel olarak Türk topluluğu ile güçlü bağlarının bulunduğunu ifade eden gazete, Hristiyan Demokratlar için oy kullanacak Türklerin oranının yüzde 5’ini bulmayacağını belirtti. 
     Gazete, Türkiye’nin AB üyeliği konusunda Alman seçim kampanyasında yapılan her konuşmada yer aldığına da işaret etti. 
     
     ABC TÜRKLERİ ANCAK SEÇİM DÖNEMİNDE DÜŞÜNÜYORLAR 
     Aynı konuya değinen İspanya’nın önde gelen gazetelerinden ABD ise, "Gerhard Schröder’e Türk Lokumu" başlıklı haberinde her seçim geldiğinde Türk oylarının kazandığı önemine dikkat çekerken 2002 yılında Schröder’in 8 binden az oy farkı ile iktidar olduğunu anımsattı. Gazete "SPD ve Yeşiller, Türklere pasaportlar sundular. Şimdi sandıklarda bedelini almayı bekliyorlar" yorumunu yaparken 41 yaşındaki Gülcün Yatcı’nın "Bizi kullanıyorlar. 
     Siyasetçiler bizi ancak seçimlerde düşünüyor" yakınmasına yer verdi. Seçim döneminde Türklere gösterilen ilginin bir kısım Alman’da antipati yarattığını belirten gazeteye konuşan OPEL şirketince işten çıkarılmış 50 yaşlarındaki Claus Bulmahn’ın "Siyasetçilerin ilgisini çekmek için Türk, genç anne veya eşcinsele dönüşmemiz gerekecek" yakınmasına da yer verdi. 
     
</TEXT>
</DOC>
