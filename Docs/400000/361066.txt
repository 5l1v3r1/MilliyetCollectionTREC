<DOC>
<DOCNO> 361066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy12.html </URL>
<DATE> 2005/07/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Koç Başbakan çift kimlikli bir siyasetin mimarlığını yapıyor 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan’ın "çifte kimlikli siyaset" yaptığını iddia ederek, "Dar ve güdümlü uzman kadrosu tarafından kuşatılmış, kendi içinde çelişkilerle dolu bir Başbakanın Türkiye’ye faydalı olamayacağının bir kez daha altını çizmek istiyoruz" dedi. 
     Haluk Koç, Parlamento’da düzenlediği basın toplantısında, Başbakan Erdoğan’ın muhalefeti "seviyesizlikle" suçlamaya devam ettiğini söyledi. "Acaba seviyeyi düşüren kim " diyen Koç, "Başbakanın çelişkilerini, ifadelerini, tarzını siyaset yapma tarzını büyük bir üzüntü ve endişeyle izlediklerini" kaydetti. 
     "Sayın Başbakan gerçekten çift kimlikli bir siyasetin mimarlığını yapmaya devam ediyor" diyen Haluk Koç, sözlerini şöyle sürdürdü 
     "Türkiye’de başka, dünyada, yurtdışında bulunduğu zamanlarda başka söylemlerin sahibi olmayı da inatla sürdürüyor sayın Başbakan. 
     Başbakan dün AKP il başkanları toplantısında, CHP’yi hedef alarak söylediği bazı sözlere dikkatinizi çekmek istiyorum. ’Kökleri bereketsiz bunların, çağdışı kafalar, demode bunlar, fosiller, balçık, seviyesizler...’ Kim söylüyor bunları " 
     
     ZENGİN SOFRASI 
     Başbakan Erdoğan’ın, "Zengin sofralarında muhalefeti şikayet ediyor" eleştirisinden rahatsız olduğunu kaydeden Koç, şöyle konuştu 
     "Başbakan ABD’yi sık sık ziyaret ediyor. Buna ilişkin bir sözümüze çok alınmış... O sözü bir kez daha söylüyoruz. Evet burada yoksul halktan, onların sorunlarını çözmek için oy aldınız sayın başbakan. Ama ABD’ye gidip zengin sofralarında halkın çıkarını, Türkiye’nin çıkarlarını savunan CHP’yi şikayet ediyorsunuz. Bundan niye alınıyorsunuz, bunun gerçek dışı bir şeyi var mı " 
     
     "EN GÖRKEMLİ SİCİLE SAHİP KİŞİ" 
     Başbakan Erdoğan’ın ABD ziyareti sırasında "dini siyasette kullanmanın insanlığa yapılabilecek en büyük suikast" olduğunu söylediğini anımsatan Koç, "Kim söylüyor bunu Sayın Başbakan söylüyor. Türkiye’de bu konuda en görkemli sicile sahip kişi de hiç şüphesiz kendisi" dedi. 
     CHP Grup Başkanvekili Koç, sözlerini şöyle sürdürdü 
     "Sayın Başbakanın ’balçık atma’ olarak yorumladığı şu sorulara yanıt gerekiyor 2.5 yılın sonunda işsizliğe mi çare buldunuz, yoksulluğu, gelir dağılımındaki bozukluğu önleyecek hangi gelişmeleri sağladınız Türkiye’yi tekrar kıskacına alan terör karşısında niye eliniz kolunuz bağlı duruyorsunuz Hangi yolsuzluğun üzerine gidebilme cesaretiniz oldu Keşke, bunları da söyleseniz AKP il başkanları toplantısında. Zaten suratları asık dinliyorlar sizi. 
     AB sürecinde , Kıbrıs’ta, Kuzey Irak’ta hükümetinizin sergilediği tam teslimiyet politikasının ısrarı neden sayın Başbakan Bu sorular ve tespitler balçık mı Bu soruları CHP sorduğu için mi seviyesiz muhalefet yapıyor " 
     
     "LATİF GİTMİYOR" 
     Haluk Koç, son zamanlarda Hükümette de işlerin pek "latif" gitmediğini iddia etti. Koç, "Bu da çok açık. Çelişkiler artmaya başladı. Türkiye’nin içinin boşaltılmasına gönlü razı olmayan bazı bakanlar, bazı milletvekilleri konuştukça bu tablo toplumun önünde daha çok tartışılmaya başlanıyor. Biz de dar ve güdümlü uzman kadrosu tarafından kuşatılmış, kendi içinde çelişkilerle dolu bir Başbakanın Türkiye’ye faydalı olamayacağının bir kez daha altını çizmek istiyoruz" diye konuştu. Koç, şunları söyledi 
     "Başbakan Türkiye’de desteksiz konuşacağına yurt dışında henüz gidemediği yerleri programına alsa bence iyi olur. Benim bazı önerilerim var. Mesela Nepal-Katmandu’ya gidebilir sayın Başbakan. 
     Madagaskar da ilginç bir ada. Güzel görülmeye değer olabilir Başbakan için. Grönland da olabilir. Hiç akıllarına gelmiyor sayın Başbakana bu gezi hazırlayan yetkililerin. Bence buralarda dünya lideri olma iddiasını sergilemeye devam etmesi lazım sayın Başbakanın. Bunlar da sayın Başbakanın içinde bulunduğu ruh karışıklığına karşı hekim önerisi olarak alınabilir." 
     
     BÖLÜCÜ TERÖR 
     CHP Grup Başkanvekili koç, basın toplantısında, bölücü terör olaylarına da değindi. Koç, bu konuda şu görüşleri dile getirdi 
     "ABD’den yapılan dünkü açıklamayı biliyorsunuz. Başbakan sıkıştığı için ’Sınır ötesi harekat yapabiliriz" diyor. Ama sayın Başbakan onu ancak Türkiye’de söyleyebilir. Bir batı başkentinde ya da sık sık gittiği ABD’de bunu ağzına bile alamaz. 
     Kandil dağında beslenen, himaye gören PKK şimdi Türkiye’de terör eylemlerini artırdı. Bu kadar açık. Biz 1984’ten başlayan ve 2000’lerde sonlandırılan bu filmi bir kere daha seyretmek istemiyoruz. 
     Türkiye içinden, Türkiye dışından kim bu senaryonun bir parçası olmak istiyorsa şunu çok iyi bilsin, Türkiye hepinizle baş edecek, defedecek güçtedir. Herkesin aklını başına alması gerekiyor. Üç beş çapulcunun Türkiye’de kafa tutması, Türkiye’de can alması hükümetin zayıflığından kaynaklanıyorsa hükümet kendi payına sorumluluğunu çıkarsın, dış politikadaki yeteneksizliklerinden, ilişki zaafından boyun eğişinden kaynaklanan bir zafiyet varsa, hükümete de bu görevinin önemini bir kere daha altını çizerek belirtmek istiyoruz." 
     
     "MOTORİN ZAMMI" 
     Haluk Koç, son motorin zammı ile ilgili olarak da şu değerlendirmeyi yaptı 
     "Eğer sadece ham petrol fiyatlarına dayalı olarak benzin ve motorinin fiyatı son bir yılda sadece 100 bin lira artması gerekiyordu. Son 2 yıla baktığımızda akaryakıtın yüzde 40 zamlandığını görüyoruz. Bunların yüzde 70’e yakını ÖTV artışından kaynaklanıyor. 
     Başbakan Anadolu’da kendisine bu yönde bir yakınma geldiği zaman hemen kendi çıkardığı Petrol Piyasası Kanunu’nu unutuyor, gerekirse bu fiyat artışlarını yeniden ayarlarız diye uluorta konuşuyor, desteksiz konuşuyor’ dediğim konuşmalardan bir tanesi bu. 
     Yasal düzenlemeyi yapan kendisi, bu artışlara zemin hazırlayan kendisi, bu ÖTV’nin artık soygun düzeyinde, halkın sırtından çıkarılmasının sorumlusu Maliye Bakanı ve kendisi. 1 Ocak 2004’te 1.868 YTL motorin fiyatı bugün 2.247 YTL." 
     
</TEXT>
</DOC>
