<DOC>
<DOCNO> 386128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo23.html </URL>
<DATE> 2005/10/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Beşiktaş'ta Kleberson ve Youla ülkelerinden sakat döndü 
</HEADLINE>
<TEXT>

     Beşiktaş'ta, ülkelerinden sakat olarak dönen Brezilyalı futbolcu Kleberson ile Gineli Youla'nın, Kayserispor maçında forma giymeleri şüpheli. 
     Gine Milli Takımı'nda yer alan Youla'nın, Botswana ile oynanan ve 2-1 kazandıkları milli maçta, izinli olarak gittiği Brezilya'dan dün dönen Kleberson'un da ülkesinde antrenman yaparken sakatlandıkları açıklandı. 
     Belinden sakatlanan Youla'nın bugün MR'ı çekilirken, Kayserispor maçında oynayıp oynamayacağının MR sonuçlarından sonra belli olacağı bildirildi. 
     Brezilya'da, kendisine verilen antrenman programını uygularken sağ ayak bileğinden sakatlandığı açıklanan Kleberson'un forma giyip giyemeyeceğinin ise önümüzdeki günlerde yapılacak kontrollerden sonra netlik kazanacağı kaydedildi. 
     Sergen'in de sakatlığı ve Kayserispor maçında forma giyemeyecek olmasının ardından, Youla ile Kleberson'un da sakatlıklarının ortaya çıkması teknik direktör Rıza Çalımbay'ı zora soktu. 
     
     YOULA'NIN BEL KASLARINDA SPAZM OLDUĞU SAPTANDI 

     Gine Milli Takımı'ndan sakat dönen Beşiktaşlı Souleymane Youla'nın bel kaslarında spazm olduğu açıklandı. 
     Acıbadem Hastanesi'nde MR'ı çekilen Gineli futbolcunun bel kaslarında spazm olduğu ve tedavisine başlandığı bildirildi. 
     Youla'nın yarından sonra çalışmalara başlayacağı ve Kayserispor maçına yetiştirilmesi için yoğun bir tedavi uygulanacağı kaydedildi. 
     
     KAYSERİSPOR MAÇI HAZIRLIKLARI 

     Beşiktaş, Kayserispor maçının hazırlıklarını BJK Nevzat Demir Tesisleri'nde yaptığı antrenmanla sürdürdü. 
     İlk yarım saati basına açık olan antrenmanda siyah-beyazlılar, teknik direktör Rıza Çalımbay yönetiminde önce kondisyon, ardından pas çalışması yapıp, çift kale maçla antrenmanı tamamladı. 
     Sakatlığı geçen Güven ile hastalığı iyileşen Veysel ve ülkesinden dönen Ahmed Hassan antrenmana katılırken, Sergen ise sakat olan Kleberson ile birlikte koşu yaptı. 
     Siyah-beyazlılar yarın yapacakları antrenmanla Kayserispor maçının hazırlıklarını sürdürecek. 
     
     MAÇ BİLETLERİ SATIŞA ÇIKIYOR 

     Beşiktaş-Kayserispor maçı biletleri yarın satışa çıkarılacak. 
     Biletix gişelerinden satışa sunulacak maç biletlerinin tribünlere göre fiyatları şöyle 
     VIP B-E üst 200 YTL. 
     VIP A-F üst 150 YTL. 
     VIP A-F alt 110 YTL. 
     VIP B-E alt 135 YTL. 
     VIP C-D alt 150 YTL. 
     Numaralı orta 110 YTL. 
     Numaralı kenar 90 YTL. 
     Kapalı üst 70 YTL. 
     Kapalı alt 50 YTL. 
     Yeni açık 20 YTL. 
     Eski açık 15 YTL. 

     
</TEXT>
</DOC>
