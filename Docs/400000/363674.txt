<DOC>
<DOCNO> 363674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonspo01.html </URL>
<DATE> 2005/07/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hamit için Aziz Yıldırım devrede... 
</HEADLINE>
<TEXT>

     Daum’un ısrarı üzerine, Hamit Altıntop’un ligin ilk maçına yetiştirilmesine çalışılıyor. Transfer için bizzat Aziz Yıldırım devreye girdi. 
     
     Kutlualp görüştü 

     Transferdeki suskunluğuna Juventuslu Stephen Appiah’ı alarak son veren Fenerbahçe durmuyor... Ganalı oyuncuyla birlikte yabancı kontenjanı dolan Sarı-Lacivertliler, bu nedenle yerlilere döndü. Kanarya’nın rotasındaki son isim Hamit Altıntop... Schalke 04’te forma giyen gurbetçi futbolcuyla, ilk görüşmeyi, işbitirici yönetici’ olarak anılan Hakan Bilal Kutlualp yaptı. Kutlualp’in milli yıldızla küçük pürüzler dışında anlaşma sağladığı vurgulandı. 
     
     2.5 milyon Euro 

     Bu konudaki raporu alan Aziz Yıldırım, transferi bitirmek için bizzat devreye girdi. Fenerbahçe Başkanı’nın, kısa süre içinde Hamit Altıntop’la direkt bir görüşme yapacağı öğrenildi. Sağ kanat oyuncusundan okey’ alındıktan sonra da Schalke 04’ün kapısı çalınacak. Alman Kulübü, 2007’de sözleşmesi sona erecek Hamit’in bonservisine 2 milyon 500 bin Euro değer biçti. Daum’un mutlaka alınmalı’ dediği Altıntop’un, sezon başlamadan kadroya katılması bekleniyor. 

     
</TEXT>
</DOC>
