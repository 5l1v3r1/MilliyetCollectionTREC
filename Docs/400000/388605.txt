<DOC>
<DOCNO> 388605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo20.html </URL>
<DATE> 2005/10/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Konyasporlu Erhan Albayrak'ın menajeri şike iddialarını yalanladı 
</HEADLINE>
<TEXT>

     Almanya'daki bahis skandalına karıştığı öne sürülen Konyasporlu Erhan Albayrak'ın menajerliğini yapan International Sports Consulting Ltd. ISC firması, iddiaların doğru olmadığını ve ortaya atanlar hakkında suç duyurusunda bulunacaklarını bildirdi. 
     ISC'dan yapılan yazılı açıklamada, bazı basın organlarında yer alan haberlerde, Erhan Albayrak'ın adının Almanya'daki bahis skandalına karıştığının iddia edildiği, ancak bunun doğru olmadığı belirtildi. 
     Erhan Albayrak'ın firmayı arayarak, iddialarda adı geçen kişileri tanımadığını ve böyle bir bahis skandalına karışmadığını bildirdiği ifade edilen açıklamada, şu görüşlere yer verildi 
     ''Bilindiği gibi futbolcumuz Alman ligi Bundesliga'da ülkemizi en iyi şekilde temsil etmiş, zamanında Türk Ümit Milli Takımı'nın kaptanlığını yapmış, Fenerbahçe, Gaziantepspor, Kocaelispor, Altay, Ankaragücü, şimdi de Konyaspor gibi güzide kulüplerimizde futbol oynamış ve oynamaktadır. Oynadığı kulüplerin gerek yöneticileri, gerek takım arkadaşları,g erekse hocalarına konuyla ilgili yorumları sorulduğunda da gereken cevap alınacaktır. 
     Oyuncumuzun bahis skandalına karıştığını iddia eden kişiler hakkında, avukatımız aracılığıyla Berlin Eyalet Savcılığı'na suç duyurusunda bulunacağımızı belirtiriz. Ayrıca, oyuncumuz Berlin Eyalet Savcılığı'ndan talep gelmesi halinde ifade vermeye hazırdır. Bu çirkin iddiayı ortaya atanların adalet tarafından cezalandırılacağına sonsuz inancımız bulunmaktadır.'' Gazetelerde yer alan bahis skandalı haberinde, Erhan Albayrak'ın önceki sezon Ankaragücü'nde oynadığı sırada, takım arkadaşı Ergin Yücetaş ile Almanya ile yapılan telefon görüşmeleri sonrasında, Ankaragücü- Galatasaray maçının konuk ekibin galibiyetiyle sonuçlanması üzerine anlaştığı, ancak Albayrak'ın bu maçta forma giymesi nedeniyle, bu maçta 67 dakika oynayan Yücetaş'ın da şike girişiminden vazgeçtiği iddia ediliyor. 
     
</TEXT>
</DOC>
