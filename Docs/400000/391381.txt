<DOC>
<DOCNO> 391381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko09.html </URL>
<DATE> 2005/11/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yıllık dış ticaret hacmi milli gelirinin yarısını aştı... 
</HEADLINE>
<TEXT>

     Türkiye’nin gelecek yıl 200 milyar doları aşması beklenen yıllık dış ticaret hacmi şimdiden 183.3 milyar doları buldu. Dış ticaret hacmi şimdiden Türkiye’nin milli gelirinin yarısını aştı. 
     DİE’nin dış ticaret verilerinden yapılan hesaplamaya göre bu yıl eylül sonu itibariyle son bir yıllık dönemde Türkiye 71 milyar 71 milyon dolarlık ihracata karşılık, 112 milyar 208 milyon dolarlık ithalat gerçekleştirdi. Son bir yıllık dönemdeki dış ticaret açığı ise 41 milyar 137 milyon dolarla rekor bir düzeye ulaştı. 
     Türkiye’nin ihracatındaki yıllık artış yüzde 21.7 olarak gerçekleşirken, aynı dönemdeki ithalat artışı ise yüzde 24.0 olarak gerçekleşti. Yıllık dış ticaret açığındaki büyüme ise yüzde 18.2 olarak hesaplandı. Geçen yıl eylül sonunda Türkiye’nin yıllık ihracatı 58.3 milyar, ithalatı ise 92 milyar dolar olmuş ve 32 milyar dolarlık dış ticaret açığı verilmişti. 
     Geçen yıl eylül sonunda 148.8 milyar dolar olan Türkiye’nin yıllık dış ticaret hacmi ise bu yıl eylül sonu itibariyle son bir yılda 183.3 milyar dolara kadar yükseldi. 
     Bu bu yıl 358 milyar dolar olarak gerçekleşmesi beklenen Türkiye’nin GSMH’sinin yüzde 51’i kadar bir büyüklük oluşturuyor. Bir ülkenin dışa açıklığında önemli bir gösterge olan dış ticaret hacminin GSMH’ye oranının bu yıl sonunda yüzde 52-53’e kadar çıkması bekleniyor. 
     Hükümet, 2006 yılı program hazırlıkları kapsamında bu yıl sonuna ilişkin yıllık ihracat tahminini 72.4 milyar, ithalat tahminini ise 115 milyar dolar olarak revize etti. 
     Ancak şimdiye kadarki gelişmeler bu yıl ihracatın 73 milyar, ithalatın ise 117 milyar dolar düzeyine yükseleceğini ve dış ticaret hacminin ise 180 milyar dolarla GSMH’nin yüzde 53’üne ulaşacağını gösteriyor. Dış ticaret açığının ise 44 milyar dolar olacağı tahmin ediliyor. 

ANKA 
     
</TEXT>
</DOC>
