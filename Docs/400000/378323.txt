<DOC>
<DOCNO> 378323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun37.html </URL>
<DATE> 2005/09/14/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Avrupa'da grip salgını endişesi... 
</HEADLINE>
<TEXT>

     Avrupalı bilim adamları, sağlık uzmanları ve hükümet temsilcileri, AB’ye, olası bir grip salgınına hazırlık için bir görev gücü oluşturulması çağrısında bulundu. 
     Avrupa bilimsel çalışma grubu başkanı, Hollanda’daki Erasmus Tıp Merkezi profesörlerinden Albert Osterhaus, Malta’da 4 gün süren uluslararası influenza grip konferansının sonunda yaptığı açıklamada, "Şu an harekete geçmekte başarısız olursak, salgın baş gösterdiğinde ellerimiz boş kalacak ve bu da gereksiz ölümlere yol açacak" dedi. 
     Prof. Dr Osterhaus, oluşturulacak bir görev gücünün, hastalığı takip edeceğini, aşı ve anti-viral ilaç üretimlerini, bunların stoklanmasını kontrol edeceğini, salgınla mücadele için ulusal planlar arasında koordinasyonu ve yetkililer ile ilaç firmaları arasında işbirliğini sağlayacağını söyledi. 
     Sağlık uzmanları, Asya’da ortaya çıkan H5N1 tipi kuş gribinin öldürücü gribe dönüşebileceğinden ve türünün, 1918-1919 yıllarında, İspanya’da baş gösteren ve dünya çapında 20 ila 40 milyon kişinin ölümüne yol açan grip salgınından daha ölümcül olabileceğinden endişe ediyorlar. 
     Malta’daki uluslararası grip konferansına yaklaşık 800 kişinin katıldığı bildirildi. 
     
</TEXT>
</DOC>
