<DOC>
<DOCNO> 395490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy18.html </URL>
<DATE> 2005/11/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD İstanbul Başkonsolosu'ndan "türban" yorumu 
</HEADLINE>
<TEXT>

     ABD’nin İstanbul Başkonsolosu Deborah K. Jones, politik amaç olarak kullanılmadığı sürece dini semboller ya da o dini yaşama biçiminin insanların kişisel tercihleri ve hakları olduğunu bildirdi. 
     Kadın Girişimciler Derneği’nin KAGİDER Kuruçeşme Divan’da yapılan aylık toplantısında konuşan Başkonsolos Jones, kadınların yaşadığı sıkıntıların bölgeler açısından çok farklılıklar göstermediğini belirterek, "Tüm dünyada benzer sıkıntılarla karşı karşıyalar. Burada önemli olan nokta, insanların kadınlara karşı büyük önyargılarının olup olmaması" dedi. 
     Ülkeler arasında büyük karşılaştırmalar yapmanın doğru olmadığını ifade eden Jones, önemli noktanın kişisel hedefler ve tercihler olduğunu söyledi. 
     Jones, "Beklenmeyen yerlerde çok başarılı kadınlar çıkabiliyor. 
     Örneğin Birleşik Arap Emirlikleri’nde Ekonomi Bakanı, 45 yaşında çok modern bir kadın. O bölgede oldukça başarılı, güzel işler yapıyor" diye konuştu. 
     Kültürel, dini ve coğrafi farklılıkların kadının kişiliğine ve statüsüne mutlaka etki ettiğini de kaydeden Jones, "Ama mesela Türkiye’de de ABD’de de büyükşehir kadınları arasında büyük farklar yok, benzer özellikler taşıyorlar" dedi. 
     Dünyanın her yerinde kadınların hem ev içinde, hem de iş hayatında çalıştığını dile getiren Jones, sözlerini şöyle sürdürdü 
     "Bir yandan ev işleri, çocuk bakımı gibi evdeki işleri yürütüyorlar, diğer yandan da iş hayatında yer alıyorlar. Bu her yerde böyle. Ancak kent ve kır arasında bir ayrım var. Yoksa ABD’li kentli bir kadın ile Arap ya da Türkiye’deki kentli kadının yaşam koşulları açısından büyük farklılıklar görmüyorum." 
     
     "DİNİ UYGULAMA DEĞİŞEBİLİYOR" 
     ABD’nin İstanbul Başkonsolosu Deborah K. Jones, bir soru üzerine, her ülkenin dini yaşamasının farklı olduğunu anlatarak, şunları kaydetti 
     "Mesela Endonezya, İran ya da Türkiye İslam’ı birbirinden farklı yaşıyor. Bu, Hıristiyanlık açısından da geçerli. Birçok farklı mezhep var. Her mezhebin, ülkenin ya da kültürün dini uygulaması değişebiliyor. 
     Politik amaç olarak kullanılmadığı sürece dini semboller ya da o dini yaşama biçimi, insanların kişisel tercihleri ve haklarıdır." Jones, ayrıca İslam dininin kadına daha önce sahip olmadığı bazı hakları verdiğini vurguladı. 
     Iraklı kadınlarla ilgili bir soru üzerine ise Jones, orada şu anda bir yapılanma olduğunu ve kadınlar ile erkekler arasında eşitliğin yerleştirileceğini umduğunu kaydetti. 
     Jones, Türkiye’ye tayini çıktığında hiç Türkçe bilmediğini de anlatarak, şimdi bazı kelimeleri anlamaya başladığını, ancak bir an önce Türkçe öğreneceğini sözlerine ekledi. 
     
</TEXT>
</DOC>
