<DOC>
<DOCNO> 357021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko50.html </URL>
<DATE> 2005/06/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Devlet Bakanı Kürşad Tüzmen'den, Koçer'e kutlama... 
</HEADLINE>
<TEXT>

     Devlet Bakanı Kürşad Tüzmen, Güney Afrika Cumhuriyeti’nin Durban kentinde düzenlenen "Dünyanın En İyi Sıradışı Projesi" yarışmasında "Dünya Odaları" dalında birincilik kazanan Gaziantep Sanayi Odası GSO Başkanı Nejat Koçer’i kutladı. 
     Tüzmen, GSO Yönetim Kurulu Başkanı Nejat Koçer’e bir kutlama mesajı gönderdi. 
     Tüzmen, mesajında şunları kaydetti 
     "Elde ettiğiniz birincilik, beni sadece bir Türkiye Cumhuriyeti vatandaşı olarak değil, bir hükümet üyesi ve özellikle Gaziantep milletvekili sıfatıyla olağanüstü şekilde sevindirmiş ve gururlandırmıştır. 
     Marka Şehir Gaziantep Projesi ile uluslararası alanda elde ettiğiniz başarı aslında Gaziantep’in gerek ekonomik gerekse kentsel kimliğiyle ne denli geliştiğini, artık gerçek bir metropol kimliğini kazandığını, ileri bir ekonomik yapıyı geleneksel değerlerle bağdaştırıp özgün bir sinerji ortaya koyduğunu göstermektedir." Mesajında, bu olağanüstü dönüşümde GSO’nun önemli bir rol oynadığının açık olduğunu vurgulayan Tüzmen, Oda yönetimi ve üyelerinin sahip olduğu dinamizm ve öngörünün bütün şehri ileri bir aşamaya taşıdığını ifade etti. 
     Bakan Tüzmen, mesajına şöyle devam etti 
     "Şahsınız da bu süreçte kilit bir rol oynamış, liderliğinizde Sanayi Odası dünya çapında bir başarıya imza atmıştır. 
     Sergilediğiniz çarpıcı performansın, önümüzdeki dönemde daha da önemli projelere imza atılacağının bir teminatı olduğu inancıyla şahsınızda tüm yönetimi ve bütün üyelerinizi içtenlikle tebrik eder, başarılarınızın devamını dilerim." 
     
</TEXT>
</DOC>
