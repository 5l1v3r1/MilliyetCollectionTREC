<DOC>
<DOCNO> 393751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko26.html </URL>
<DATE> 2005/11/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MÜSİAD AB Raporu dengeli ama düşündürücü 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Dr. Ömer Bolat, Avrupa Birliği İlerleme Raporu'nu ''dengeli ancak düşündürücü'' olarak değerlendirdi. 
     AB Komisyonu'nun 2005 İlerleme Raporu ve Katılım Ortaklığı Belgesi'nin KOB yayınlanması dolayısıyla bir açıklama yapan MÜSİAD Başkanı Dr. Ömer Bolat, İlerleme Raporu'nun üslubunun yer yer öncekilerden ''daha sert'' ve ''daha az diplomatik'' olduğunu belirtti. 
     İlerleme Raporu'nun satır aralarının iyi okunması gerektiğini vurgulayan Bolat, İlerleme Raporu, KOB ve Strateji Belgesi'ni AB sürecini devam ettirmesi bağlamı içinde genel olarak olumlu değerlendirmekle birlikte, bu belgelerde Türkiye'yi idare edenlerin ve Türk milletinin gözünden kaçmaması gereken çok ciddi bir takım sorunların bulunduğunu bildirdi. 
     Türkiye'nin milli menfaatleri ile uyuşmayan noktalar tespit ettiklerini belirten Ömer Bolat, her üç belgede de özellikle Kıbrıs ve ''azınlıklar'' sorunu olarak ifade edilen iki hususun son derece rahatsız edici olduğunu kaydetti. 
     KOB'da ifade edildiği gibi, AB'nin, bir iki sene içinde Ankara'nın Türk limanlarını Güney Kıbrıs Rum Yönetimi'ne GKRY tam olarak açmasını beklediğine dikkati çeken Bolat, şu görüşleri dile getirdi 
     ''Buna göre, GKRY bayraklı gemilere uygulanan 'ayrımcılık' bu kısa dönem içinde bitirilmelidir. Ayrıca İlerleme Raporu'ndan bir kez daha anlıyoruz ki, AB, GKRY'nin tanınmasını AB'ye giriş için şart koşmuştur. Türkiye daha önce GKRY'ye limanlarını ancak KKTC'ye uygulanan ambargo ve izolasyonların kalkması ile mümkün olabileceğini ilan etmiştir. Ankara'nın Kıbrıs konusunda daha fazla taviz vermesi politik olarak pek mümkün görünmemektedir ve doğru da olmayacaktır. Esasen Kıbrıs Türkiye'nin en haklı davaları arasındadır ve bu konuda GKRY'yi haksız bir şekilde bünyesine alarak sorunu çözülmez hale getirmiş olan AB'ye direnmek gerekmektedir.'' Geçen seneki ilerleme raporundan farklı olarak bu sene Aleviler tanımlarken ''Sünni olmayan müslüman azınlık'' ifadesi yerine ''Sünni olmayan müslüman topluluk'' denilmesini olumlu bir gelişme olarak değerlendiren Bolat, İlerleme Raporu'nun 38, 39 ve 40. sayfalarındaki Doğu ve Güneydoğu ile ilgili iddiaların doğruluğu hakkında hükümetin cevap vermesi gerektiğini bildirdi. 
     Ortak dış politika bağlamı içinde Ermeni sınırının açılması istemine de değinen Bolat, Karabağ işgaline tatmin edici bir çözüm bulunmadan sınırların açılmasının Türkiye açısından bu şartlarda mümkün görünmediğini belirtti. 
     MÜSİAD Genel Başkanı Dr Ömer Bolat, sonuç olarak MÜSİAD'ın, Türkiye'nin AB süreci ve hükümetin bu alanda attığı adımları genelde Türkiye'nin milli menfaatlerine uygun bulduğunu kaydetti. 
     Ancak bu sürecin Türkiye'nin birliği ve dirliğine halel getirmemesi gereğine işaret eden Dr. Bolat, Türkiye'yi yönetenlerin ifade edilen ve diğer endişe verici hususları kesinlikle göz önüne almasını, gerçek anlamda kırmızı çizgilerin mutlaka korunmasını istedi. 
     
</TEXT>
</DOC>
