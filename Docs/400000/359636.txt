<DOC>
<DOCNO> 359636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko09.html </URL>
<DATE> 2005/07/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yabancılar, ilk altı ayda 2 milyar dolarlık hisse aldı 
</HEADLINE>
<TEXT>

     Yabancı yatırımcılar, bu yılın ilk altı aylık döneminde 33.4 milyar dolarlık hisse senedi alım ve satım işlemi yaptıkları İMKB’de 2 milyar dolarlık net alım gerçekleştirdiler. 
     ANKA’nın İMKB’den edindiği verilere göre yabancı yatırımcılar geçen ay toplam 2 milyar 509.9 milyon dolarlık hisse senedi alımı, 2 milyar 192.7 milyon dolarlık ise satış yaptılar. Haziran ayı işlemleri 317.2 milyar dolarlık net alışla sonuçlanan yabancı yatırımcıların toplam işlem hacmi ise 4 milyar 702.7 milyon dolar düzeyinde oluştu. Borsa’da toplam 12 milyar 870 milyon dolarlık işlem yapılan haziran ayında yabancıların işlem hacmi içerisindeki payı ise yüzde 36.5 gibi yüksek bir düzeyde gerçekleşti. 
     Bu yılın ilk yarısında ise yabancı yatırımcılar İMKB’de 17 milyar 704 milyon doları alım, 15 milyar 706.2 milyon 
     doları satış olmak üzere toplam 33 milyar 410.5 milyon dolarlık işlem yaptılar. Yabancıların toplam işlem hacmi, aynı dönemde 90 milyar 974 milyon dolar olan İMKB işlem hacminin yüzde 36.7’sini oluştururken, bu işlemler 1 milyar 979.8 milyon dolarlık net alışla sonuçlandı. Yabancı yatırımcılar bu yıl ocakta 809.4 milyon, şubatta 484.9 milyon, martta 151.5 milyon, nisanda 45.5 milyon, mayısta ise 189.3 milyon dolarlık net alım yapmıştı. Yabancı yatırımcıların bu yılın ilk altı ayında yaptığı işlemlerin tutarı geçen yılın tümündeki 37.4 milyar dolarlık işlem hacmine oldukça yaklaşırken, 2003 yılındaki 17.3 milyar ve 2002 yılındaki 12.9 milyar doların ise oldukça üzerine çıktı. Yabancıların net alışları ise 2004 yılının tümündeki 1 milyar 429 milyon doları aştı. Yabancı yatırımcıların net hisse senedi alımı 2003 yılında ise 1 milyar dolar olmuştu. 
     
</TEXT>
</DOC>
