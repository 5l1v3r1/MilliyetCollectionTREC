<DOC>
<DOCNO> 392709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun01.html </URL>
<DATE> 2005/11/07/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
"Çelik Perde" operasyonunda son durum 36 ölü, 200 gözaltı 
</HEADLINE>
<TEXT>

     Irak'ta Amerikan ordusunun, Irak askerleriyle birlikte batıda Suriye sınırı yakınındaki Husaybe kentinde sürdürdüğü ''Çelik Perde'' operasyonunda 36 direnişçi öldürüldü. 
     Amerikan ordusundan Albay Stephen W. Davis, Associated Press'e yaptığı açıklamada, dün başlayan operasyonda şimdiye kadar 36 direnişçinin öldürüldüğünü ve 200 kişinin gözaltına alındığını söyledi. Komutasındaki güçlerin kentin yarısına kadar ilerlediğini söyleyen Davis, Amerikan ordusu ve Iraklı askerlerin kayıpları hakkında ise bilgi vermedi. 
     Davis, özellikle ülkeye giren yabancı militanlar açısından önemli olması nedeniyle kentteki direnişçilerin operasyona katılan 3500 Amerikalı ve Iraklı askere karşı sert direniş gösterdiğini de kaydetti. 
     Amerikan deniz piyadelerinin 450 kadar kişiyi kentteki boş bir bölgeye yerleştirdiği, birçok kişinin de kenti terk ederek, civar köyler ya da kasabalardaki akrabalarının yanına kaçtığı belirtildi. 
     Husaybe kentinden eşi ve iki çocuğuyla kaçan Ahmed Muhlef adlı öğretmen, ''Arabam, evim, her şeyimi geride bıraktım. Eşim ve çocuklarım güvende olduğu sürece evim bombalanmış ya da yağmalanmış umurumda bile değil'' dedi. 
     Amerikalı yetkililere göre, El Kaide'nin önemli merkezlerinden biri olan Husaybe kenti, Suriye'den yabancı savaşçıların, silahların ve cephanenin Irak'a sokulduğu bir giriş noktası konumunda bulunuyor. 
     Bu arada, Sünni siyasetçiler, masum insanların ölmesine kentlerin ve kasabaların yıkımına yol açtığı için sivilleri hedef alan bütün operasyonlara karşı olduklarını dile getirdiler. 
     Öte yandan, Amerikalı keskin nişancılar, Anbar eyaletinin merkezi Ramadi'de bugün yol kenarına bomba yerleştirmeye çalışan ve etrafa ateş açan 8 direnişçiyi vurarak öldürdü. 
     Başkent Bağdat'ta da bir tünel yakınında bomba yüklü bir aracın patlaması sonucu 2 kişi öldü, 9 kişi yaralandı. Başkentte ayrıca, bir otobüs durağında bekleyenlerin üzerine açılan ateşte, bir polis öldü, 5 kişi yaralandı. 
     
</TEXT>
</DOC>
