<DOC>
<DOCNO> 360546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas19.html </URL>
<DATE> 2005/07/12/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Araç başında cep telefonu kullananlar kazaya 4 kat daha yakın... 
</HEADLINE>
<TEXT>

     Direksiyon başında cep telefonu ile konuşan sürücülerin kaza yapma riskinin 4 kez daha fazla olduğu belirlendi. 
     Sidney Üniversitesi’nde yapılan bir araştırmada, ayrıca araç içinde kullanılan "hands free" kulaklık sistemlerinin de sürücünün dikkatini dağıttığı ve kaza riskini artırdığı tespit edildi. 
     British Medical Journal adlı İngiliz tıp dergisinde sonuçları bugün yayınlanan araştırmayı yürüten ekip, cep telefonu sahibi ve trafik kazasında yaralanarak hastaneye kaldırılan 456 sürücü ile görüştü. 
     Araç kullanırken cep telefonu ile konuşmanın 2001’den bu yana yasak olduğu Avustralya’nın batısındaki Perth kenti bölgesinde meydana gelen bu kazaları inceleyen araştırma ekibi, bu sürücülerden 40’ının yaklaşık yüzde 10’unun kazadan 10 dakika önce cep telefonlarıyla konuştuklarını tespit ettiler. 
     Önceki "kontrol döneminde" ise sadece yüzde 3’ünün cep telefonlarını kullandıklarını belirleyen araştırma ekibi, kaza ve kontrol dönemini kıyaslayınca cep telefonu kullanmanın kaza riskini en az 4 kat arttırdığını ortaya çıkardılar. 
     Avustralyalı bilim insanları, cep telefonlarının kaza riskini 4,9 kat ve "hands free" cihazların da 3,8 kat arttırdığını belirterek, sürücünün cinsiyeti, aracın yaşı ve modeli ile cep telefonunun tipinin sonuçları etkilemediğini vurguladılar. 
     İngiltere’deki Transport Research Laboratory Ulaşım Araştırma Laboratuarı adlı kuruluş bünyesinde yapılan deneylerde de, cep telefonu ile konuşurken araç kullanmanın "tepki süresini önemli bir düzeyde uzattığı" belirlenmişti. 
     Araç kullanırken, dikkatin konuşulan konuya yoğunlaşmasının, trafiğe ve yol koşullarına konsantre olmayı engellediğini de gözlemleyen uzmanlar, çok sayıda kişi üzerinde yapılan deneyler sonucu şu sonuçlara ulaşmışlardı 
     -Saatte 110 kilometre hızla giden bir aracın sürücüsü, aniden durması gerektiğinde -Normal durumda fren yapma mesafesi 31 m. 
     -Alkollü ise fren yapma mesafesi 35 m, -Kulaklıklı cep telefonu ile konuşuyorsa 39 m, -Cep telefonunu elinde tutarak konuşuyorsa 45 m.de durabiliyor. 
     Bu sonuçları değerlendiren bilim adamları, cep telefonlarının alkolden bile riskli bir şey olduğunun ortaya çıkması nedeniyle, araç içinde "her ne şekilde olursa olsun" yani kulaklık ve hoparlör hands-free yardımıyla bile telefonla konuşmanın tamamen yasaklanması gerektiğini belirtmişlerdi. 
     
</TEXT>
</DOC>
