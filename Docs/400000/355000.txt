<DOC>
<DOCNO> 355000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yasam/ayas.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Villa havuzunda boğularak öldü 
</HEADLINE>
<TEXT>


Bahçeşehir'de, serinlemek için girdiği havuzda boğulan 24 yaşındaki Derya'nın cansız bedenini kardeşi buldu 

HALUK ATALAY İstanbul 

Hüner Uluslararası Taşımacılık şirketinin ortaklarından Necmi Hüner'in kızı Derya Hüner 24 , Bahçeşehir'de amcasına ait villanın havuzunda boğularak öldü. 
Bahçeşehir 2. Kısım Berit 5 8 villalarında önceki gün, kız kardeşiyle birlikte Esenkent'teki evlerinde kahvaltı yaptıktan sonra, Bahçeşehir'deki amcasının evine giden Derya Hüner, öğle saatlerinde serinlemek için villanın havuzuna girdi. Akşam saatlerinde bir ara villaya giren kız kardeşi, 10 dakika sonra bahçeye döndüğünde, ablasını havuzda yüzükoyun yatar halde buldu. Çığlıklar üzerine gelen akrabaları, Hüner'i havuzdan çıkardı. 

Savcı inceledi 
Hastaneye götürülen Hüner'in cesedi, savcının incelemesinden sonra Adli Tıp Kurumu'na gönderildi. Yakınları tarafından dün öğle saatlerinde teslim alınan Güner'in cenazesi Yenibosna Cemevi'ne götürüldü. Buradaki cenaze törenine Güner'in ailesi ve yakınları katıldı. İyi yüzme bildiği belirtilen Hüner'in cenazesi Hoşdere Mezarlığı'nda toprağa verildi. 
Güner'in yakınları, genç kızın sara hastası olmadığını belirterek, "Son zamanlarda nedenini bilmediğimiz bir şekilde bayılıyordu. Doktorlar bir teşhis koyamadı. Sanıyoruz havuzda bulunduğu sırada baygınlık geçirmiş" diye konuştu. 





</TEXT>
</DOC>
