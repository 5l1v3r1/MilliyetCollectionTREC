<DOC>
<DOCNO> 399617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko15.html </URL>
<DATE> 2005/12/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa Reform Merkezi Türkiye tarama sürecine çok iyi başladı 
</HEADLINE>
<TEXT>

     Mustafa Seven AA 

Avrupa Reform Merkezi, Türkiye'nin, Avrupa Birliği AB katılım sürecindeki, tarama sürecine çok iyi başladığını ve ''eğitim-kültür'' ile ''bilim ve araştırma'' başlıklarında tarama süreçlerini başarıyla tamamladığını bildirdi. 
     Avrupa'nın önde gelen düşünce kuruluşlarından Avrupa Reform Merkezi, Türkiye'nin tarama ve müzakere sürecine ilişkin bir rapor hazırladı. A.A muhabirinin, rapordan derlediği bilgiye göre, 35 müzakere başlığındaki müzakereler zorlu geçecek, bu nedenle Türkiye'nin her müzakere için içeride ve dışarıda hazırlıklı olması gerektiği belirtiliyor. 
     
     GIDA SEKTÖRÜNDEKİ YAPISAL DEĞİŞİM... 
     Türkiye'nin, gıdadan, çevreye kadar birçok AB kuralına uymak zorunda kalacağının vurgulandığı raporda, özellikle gıda sektöründe tam bir yapısal değişim ve dönüşümün yaşanacağı kaydediliyor. 
     Özellikle çevre konusundaki uyum çalışmalarının milyarlarca Avroluk yatırım ve çok sayıda çevre uzmanının istihdam edilmesini gerektireceği ifade ediliyor. 
     Avrupa Reform Merkezi raporuna göre, gıda ile ilgili uyum çalışmaları, AB kurallarının yüzde 40'ını oluşturuyor. Gıdaya ilişkin uyum sürecinde, Türkiye'deki tavuk çiftlikleri, mandıralar, şarap üreticileri ya AB kurallarına uyacak ve bu şekilde yapılacak ya da kapanmak zorunda kalacaklar. Bu nedenle gıda sektöründeki yapılanma ve uyum çalışmalarının şimdiden başlaması gerektiği vurgulanıyor. 
     Rapora göre, müzakere ve uyum sürecinde, zengin Avrupalılar, Türkiye'nin güney sahillerinden emlak satın almak için hücum edecek ve özellikle Türkiye'nin sahil bölgelerinde önemli ölçüde emlak yatırımında bulunacaklar. 
     
     TÜRKİYE, DİĞER DOĞU AVRUPALI ÜLKELERDEN DAHA İYİ KONUMDA 
     Raporda, Türkiye'nin, AB'ye yeni katılan ya da katılma yolunda olan diğer ülkelerin tecrübelerini yakından takip ederek, buradan iyi ders çıkarması gerektiğinin altı çizildi. 
     AB müzakere sürecinde bazı ''mayınlı müzakere alanları''nın bulunduğu, bu alanların, önceki tecrübelere bakılarak daha rahat geçilebileceği de ifade edildi. 
     Müzakere sürecinin, daha çok Türkiye'nin topluluk kurallarına, müktesebatına uyum konusunda geçeceği belirtilirken, Türkiye'nin bazı müzakere başlıklarına uyum konusunda diğer Doğu Avrupalı ülkelerden daha iyi konumda bulunduğu da vurgulandı. 
     
     TÜRKİYE'YE MÜZAKERELER İÇİN TAVSİYELER 
     Avrupa Reform Merkezi, Türkiye'nin, katılım müzakerelerinde başarılı olabilmesi için diğer aday ülkelerin de tecrübelerinden kaynaklanarak elde edilen bazı tavsiyelere uyması gerektiği kaydedildi. 
     Avrupa Reform Merkezi'nin tavsiyeleri şöyle sıralanıyor 
     ''Türkiye müzakerelere pozitif bir tutumda başlayarak, sürdürmeli ve her koşulda AB'ye tam üye olma niyetini belirli aralıklarla yinelemeli. 
     -Müzakere masasından kalkma tehdidinde bulunmamalıdır. 
     -AB'de kendi aleyhine olan ülkeleri kendi lehine çevirmelidir. 
     -Müzakere heyeti çok hazırlıklı olmalıdır. 
     -Başmüzakerecinin, bazı durumlarda bakanlıklar üstü bir yetkisi de bulunmalıdır. 
     -Türkiye, AB'den önce Ortak Müzakere Konumu belirlemeli ve bu amaçla, AB üyesi ülkelerin siyasetçilerini, parlamenterlerini, sivil toplum kuruluşlarını ve özellikle de medyasını, Türkiye'nin konumu hakkında bilgilendirmeli ve etkilemelidir. 
     -Müzakere sürecinde Türk halkının tam desteği sağlanmalı ve bu desteğin sürmesi sağlanmalıdır. 
     -Türkiye'nin stratejik öneminin müzakere sürecinde vurgulanması fayda sağlamaz, onun yerine Türkiye kendisini bir Avrupa ülkesi olarak sunmalıdır. 
     -Türkiye'nin tam üye olması müzakerelerin başarıyla tamamlanmasına bağlı değil. Ayrıca bazı üye ülkeler referandum gerçekleştirecekler, bu nedenle Türkiye müzakere sürecinde güçlü bir Merkezi Halkla İlişkiler Stratejisine gereksinimi var. 
     -Tanıtım sürecinde, Avrupa'nın etkili gazetecileri, parlamenterleri ve sivil toplum kuruluşlarının yetkilileri Türkiye'ye davet edilerek, Türkiye yakından tanıtılmalı.'' 
     
</TEXT>
</DOC>
