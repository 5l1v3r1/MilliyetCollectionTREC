<DOC>
<DOCNO> 366401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko34.html </URL>
<DATE> 2005/08/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
’Ulus markası’ sıralamasında Türkiye yine sonuncu, Avustralya birinci 
</HEADLINE>
<TEXT>

     
     Levent ULUÇER PEKİN, DHA 
     
GELİŞMİŞ ve gelişmekte olan 25 ülkenin ’ulus markası’ gücünün belirlenmesine yönelik geniş çaplı bir anket çalışmasında Avustralya ’dünyanın en iyi markası’ seçilirken, Rusya’nın ardından gelen Türkiye sonuncu oldu. 
     ’Ulus Markası Endeksi’ adlı sıralamayı geliştiren ve ulus markaları konusunda dünya çapında bir otorite sayılan Simon Anholt’un başında bulunduğu NBI National Brands Index ile GMI şirketinin yaptığı ’Anholt-GMI Ulus Markası Endeksi’ araştırmasının ilki geçen mayıs ayında açıklanmıştı. 11 ülkenin marka gücünün belirlendiği eski araştırmada İsveç birinci, Türkiye sonuncu olmuştu. 
     
     10 ÜLKEDE 10 BİN TÜKETİCİNİN GÖRÜŞÜ ALINDI 
     Mayıs ayındaki çalışmanın genişletilmiş hali olan ikinci araştırma kapsamında, marka gücü araştırılacak 25 ülke için 10 ülkede 10 bin tüketicinin görüşüne başvuruldu. Listeye yeni dahil edilen Avustralya, İsveç’in birinciliğini elinden aldı. Avustralya’nın ’kaliteli insanı, turizm, yatırım ve göçmenlik politikaları’ ile birinci sıraya yerleştiği ifade edildi. 
     Simon Anholt yaptığı açıklamada, "Marka gücünü en üst seviyeye yükseltmek için bir ülkenin istikrarlı, liberal, demokratik, Batılı ve tarafsızlığa yakın olması gerekiyor. Avustralya bu alanda birinci seçildi, çünkü o belki İsveç’ten bile daha İsveçli. Öyle görünüyor ki, örneğin turist olarak bir ülkeyi ziyaret etmek gibi doğrudan şahsi tecrübeler, o kişide ulus markasıyla ilgili en olumlu etkiyi yaratıyor" dedi. 
     25 ülkenin sıralaması şu şekilde gerçekleşti 
     
     
1 - Avustralya 2 - Kanada 3 - İsviçre 4 - İngiltere 5 - İsveç 6 - İtalya 7 - Almanya 8 - Hollanda 9 - Fransa 10 - Yeni Zelanda 11 - ABD 12 - İspanya 13 - İrlanda 14 - Japonya 15 - Brezilya 16 - Meksika 17 - Mısır 18 - Hindistan 19 - Polonya 20 - Güney Kore 21 - Çin 22 - Güney Afrika Cumhuriyeti 23 - Çek Cumhuriyeti 24 - Rusya 25 - Türkiye 
     Anket için Kanada, Çin Danimarka, Fransa, Almanya, Hindistan, Japonya, Güney Kore, İngiltere ve ABD’de 10 bin tüketicinin görüşü alındı. Anketin objektif olması açısından bu kişilere kendi ülkeleriyle ilgili soru sorulmadı. 
     
</TEXT>
</DOC>
