<DOC>
<DOCNO> 373572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy01.html </URL>
<DATE> 2005/08/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Memur toplu görüşmelerinde dördüncü tur yarın... 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasındaki toplu görüşmelerin dördüncü turu, yarın yapılacak. 
     Başbakanlık Merkez Binadaki görüşme, saat 14.00'te başlayacak. Devlet Bakanı ve Başbakan Yardımcısı Mehmet Ali Şahin başkanlığındaki görüşmeye Kamu İşveren Kurulu ile Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu ve yetkili sendikaların genel başkanları katılacak. 
     Görüşmede, geçen toplantıda alınan karar doğrultusunda, özelleştirme uygulamaları nedeniyle kamu çalışanlarının yaşadıkları sorunları ve çalışma şartlarına ilişkin diğer taleplerini değerlendirmek amacıyla kurulan komisyonların raporları ele alınacak. 
     Görüşmede daha sonra, mali konular ve maaş zamlarının ele alınması bekleniyor. 
     Hükümet, konfederasyonlara sunduğu son teklifinde, 2006 yılı bütçe taslağında memurlar için ayrılan 2 milyar 700 milyon YTL ilave payı 3 milyar 164 milyon YTL'ye yükseltmişti. 
     Geçen toplantıda ek ödeme almayan 1 milyon 377 bin memura, gelecek yılın birinci ve ikinci 6 aylarında 40'ar YTL seyyanen ödeme ve yüzde 1.5'ar zam öneren hükümet, ek ödeme alan yaklaşık 450 bin memur için de aynı dönemler için yüzde 1.5'ar zam teklifinde bulunmuştu. 
     Bu öneriler, en düşük memur maaşında yüzde 15.7, ortalama memur maaşında ise yüzde 10.2 artış getiriyor. 
     Bakan Şahin, son olarak Başbakan Recep Tayyip Erdoğan ile görüşmelerde gelinen noktayı istişare edeceğini ifade etmişti. 
     
     TALEPLER REVİZE EDİLDİ 

     Son görüşmeye, memurlara bütçeden ayrılan ilave payın 5 milyar YTL'ye yükseltilmesi önerisiyle giden Türkiye Kamu-Sen'in, yarınki görüşmelere revize edilmiş yeni bir taleple gideceği öğrenildi. 
     Türkiye Kamu-Sen Genel Başkanı Bircan Akyıldız, AA muhabirine yaptığı açıklamada, Bakan Şahin'in, Başbakan Erdoğan'ın inisiyatifindeki bir konuda konuşmayacağını ifade ettiğini belirterek, ''Görünen o ki, konu Sayın Başbakan'a gidecek. Biz de Başbakan ile görüşmeyi talep edeceğiz. Nihai noktayı Başbakan ile konuşmak istiyoruz'' diye konuştu. 
     KESK Genel Başkanı İsmail Hakkı Tombul da hükümetin görüşmelere yeni bir öneriyle gelmesi halinde, son toplantıda sundukları en düşük memur maaşının 886 YTL'ye yükseltilmesi talebini gözden geçirebileceklerini belirtti. 
     Memur-Sen Genel Başkanı Ahmet Aksu ise taleplerini, memurlar için ayrılan ilave payın 5 katrilyon lira yükseltilmesi yönünde yeniden şekillendirdiklerini bildirdi. Aksu, bu miktarın dağılımında söz sahibi olmak istediklerini ifade ederek, 40'ar YTL'lik seyyanen zam ile eş ve kira yardımlarının artırılmasını isteyeceklerini bildirdi. 
     Bu arada, KESK üyeleri, alınan eylem kararı doğrultusunda, yarın 13 00'te Emekli Sandığı Genel Müdürlüğü önünde toplanıp Başbakanlık C kapısına gidecek ve görüşme heyetini uğurlayacaklar. 
     Konfederasyon üyeleri, bütün illerde aynı saatte, basın açıklamaları ve oturma eylemleri yapacak. 

     
</TEXT>
</DOC>
