<DOC>
<DOCNO> 368582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun19.html </URL>
<DATE> 2005/08/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Avustralya'da kar nedeniyle okullar tatil edildi 
</HEADLINE>
<TEXT>

     Avustralya'nın güneydoğu bölgelerinde dün gece etkili olmaya başlayan karlı ve soğuk hava, hayatı olumsuz etkilemeye başladı. 
     Soğuk hava özellikle Sidney ve Melburn kentlerinde etkili olurken, bu kentlerin yer aldığı Yeni Güney Galler ve Viktorya eyaletlerinin çeşitli bölgelerinde kar yağışı görüldü. Meteoroloji uzmanlarının ölçümlerine göre, Avustralya'nın bu kesimleri son 15 yılın aynı dönemdeki en soğuk günlerini yaşıyor. 
     Kar yağışı, Yeni Güney Galler eyaletinin Katoomba, Oberon, Kowra ve Forest Reefs kentlerinde öğleye doğru başladı. Kar, bu bölgelerde bazı şehirlerarası yolların da kapanmasına yol açtı. 
     Güney Viktorya'da da etkin olan kar yağışı, özellikle Philip adası, Mornington körfeziyle Melburn'un kuzey ve doğu mahallelerinde görüldü. 
     Viktorya'nın Gippsland bölgesi de kardan etkilendi. Gippsland'in bazı kesimleriyle bölgede Melburn'dan sonra en büyük yerleşim birimi Geelong'da bazı okullar bir gün kapatıldı. 
     Avustralya'nın güney-doğu kesimlerinde de yarın kar yağışı bekleniyor. 
     
</TEXT>
</DOC>
