<DOC>
<DOCNO> 373040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun26.html </URL>
<DATE> 2005/08/26/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türkiye, AB ülkelerinin çoğunluğundan daha yenilikçi çıktı 
</HEADLINE>
<TEXT>

     Eurobarometre araştırmasının sonuçları, Türkiye’nin, yeniliklere, Avrupa Birliği ükelerinin büyük çoğunluğundan daha açık olduğunu gösterdi. Türkiye, 25 AB ülkesinden 20’sinden daha yenilikçi çıktı. 
     Eurobarometre’nin "Nüfusun Yeniliklere Hazırlığı" raporu Türkiye’nin, Avrupa’da yeniliklere en açık ülkelerden biri olduğunu gösterdi. Araştırma sonuçlarına göre Türkiye yeniliklere AB üyesi ülkelerin 20’sinden daha açık. 
     Yenilikçiliğin 2000 yılı Mart ayında Lizbon toplantısında Avrupa Konseyi tarafından ulaşılması gereken bir hedef olarak seçildiği hatırlatılan Eurobarometre raporunda, yenilikçi ürünlerin ve servislerin başarısında pazar dinamizminin yattığına dikkat çekildi. 
     Raporda, teknoloji yaratan ülkelerin o yenliğe her zaman ilk uyum sağlayan ülke olmadığının altı çizildi. 
     Araştırmanın sonuçları da bu söylemi doğrular nitelikte çıktı. 
     Araştırma sonuçları, Avrupalıları, "yenilik meraklısı, yeniliklerden etkilenenler, isteksizler ve yinelik karşıtları" olarak sınıflandırdı. 
     Araştırma sonuçlarına göre, Türklerin yüzde 25’i yenilik meraklısı, yüzde 34’ü ise yeniliklerden etkileniyor raporlara göre Türkler’in sadece yüzde 8’i yeniliklere kapalı. 
     Türkler, yüzde 25’lik "yenilik meraklısı" oranıyla bütün ülkeler arasında en yüksek ortalamayı sergiledi. 
     Avrupa Birliği ortalamaları ise Türkiye’nin çok altında kaldı. AB ülkelerinde insanların yüzde 11’i yenilik meraklısı, yüzde 39’u yeniliklerden etkileniyor. AB nüfusunun ortalama yüzde 26’sı ise yenilik karşıtı çıktı. 
     Eurobarometre’nin araştırması, 9 Mayıs-14 Haziran 2005 tarihleri arasına, KKTC de dahil olmak üzere, 25 AB ülkesinin yanı sıra 2007 yılında üye olması beklenen Bulgaristan ve Romanya ile AB adayı Hırvatistan ve Türkiye’de yapıldı. 
     Araştırma sonuçlarına göre Malta, Slovakya ve İtalya, AB üyeleri arasında en yenilikçi ülkeler oldu. AB kapısıhnda bekleyen ülkeler arasında en yenilikçi iki ülkenin ise Romanya ve Türkiye olduğu açıklandı. 
     Avrupa’da yeniliklere en kapalı ülkeler ise Yunanistan, Kıbrıs Rum Kesimi, Portekiz ve Bulgaristan oldu. 
     "Sizce yenilikçilik nedir Yeni ürün ya da servisler üretmek mi yoksa var olan ürün ya da hizmetleri geliştirmek mi" sorusuna Türkler’in yüzde 47’si "yeni ürün ya da hizmet üretmektir" derken yüzde 43’ü "var olan ürün ya da hizmetleri geliştirmektir" yanıtını verdi. 
     Bu soruya AB ülkeleinin yüzde 52’si "yeni ürün ya da hizmet üretmektir" yanıtını verirken yüzde yüzde 39’u "var olan ürün ya da hizmetleri geliştirmektir" şeklinde yanıtladı. 
     
</TEXT>
</DOC>
