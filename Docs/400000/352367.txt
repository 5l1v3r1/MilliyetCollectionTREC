<DOC>
<DOCNO> 352367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas19.html </URL>
<DATE> 2005/06/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Balık yağı, bilinenin aksine bazı kalp hastalarına zararlı 
</HEADLINE>
<TEXT>

     ABD'de yapılan bir araştırma, kalp ve damar hastalıklarında yararlı etkileri olduğu belirtilen Omega 3 yağ asidi bakımından zengin balık yağının, kalp ritmi bozukluğundan şikayetçi ve kalbine, kalbin tekrar normal ritmine dönmesini sağlayan defibrilatör cihazı takılan kişilerde zararlı olabileceğini ortaya koydu. 
     Journal of the American Medical Association'da JAMA yayımlanan araştırmada doktorlar, kalbine defibrilatör yerleştirilmiş 200 kişi üzerinde 2 yıl boyunca yaptıkları araştırmadan sonra balık yağında bulunan polisatüre asit yağlarının, defibrilatörün sağladığı elektrik şokunun kalbe iletilmesini sağlayan kalp kası çeperi hücrelerini etkileyebileceği sonucuna vardı. 
     Doktorlar, 2 sene boyunca, kalbine defibrilatör takılan bir grubun yarısına balık yağı olduğunu belirterek plasebo etkisi olmayan ilaç , grubun diğer yarısına da 1,8 gram balık yağı verdi. 
     Balık yağı alan ve kalp atışı düzensizliklerinden şikayetçi kişilerin yaklaşık yüzde 46'sı, plasebo alanların ise yüzde 36'sı araştırma boyunca taşikardi krizi geçirdi. 
     Araştırmayı yürütenlerden Oregon Üniversitesi Kardiyoloji Profesörü Merritt Raitt, ''geniş yelpazede yapılan araştırmaların, balık yağının daha önce kalp krizi geçirmiş hastalarda yeni bir kalp krizi geçirdiklerinde ölüm riskini azaltmakta yardımcı olduğunu gösterdiğini'' belirterek, ''Ancak yapılan bu araştırmanın sonuçlarına göre, kalp ritmi bozukluğu çeken ve kalbinde defibrilatör bulunan hastaların, Omega 3 polisatüre yağ asitlerinden kaçınmalarını tavsiye ediyoruz'' dedi. 
     Daha önce yapılan araştırmalar, düzenli balık yağı tüketiminin, kalp krizi geçirmiş kişilerin, ölümle sonuçlanabilecek yeni bir kalp krizi riskini yaklaşık yüzde 25 oranında azalttığını ortaya koymuştu. 
     ABD'de her yıl 150 binden fazla kişinin kalbine, kalp atışları yeterliliğini kaybettiği zaman, elektrik şoku meydana getirerek kalbin normal atmasını sağlayabilen defibrilatör takılıyor. 
     
</TEXT>
</DOC>
