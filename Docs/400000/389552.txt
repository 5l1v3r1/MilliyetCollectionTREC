<DOC>
<DOCNO> 389552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy31.html </URL>
<DATE> 2005/10/25/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
AKP İstanbul Milletvekili Koral Gensoru gerekçeleri yetersiz ve kısıtlı 
</HEADLINE>
<TEXT>

     AK Parti İstanbul Milletvekili Recep Koral, CHP'nin, Galataport ve Kuşadası Limanı ihaleleri ve TÜPRAŞ'ın bir kısım hisselerinin satışıyla ilgili gensorunun gerekçelerinin, ''gensoru müessesesinin önemiyle kıyaslanmayacak kadar yetersiz ve kısıtlı'' olduğunu öne sürdü. 
     Koral, ''Sayın Başbakanımız ve Hükümetimizin bu alandaki başarılarını kıskanmak yerine, ayakta alkışlamalıyız'' diye konuştu. 
     CHP'nin, Başbakan Recep Tayyip Erdoğan, Maliye Bakanı Kemal Unakıtan ve Ulaştırma Bakanı Binali Yıldırım hakkında verdiği gensoru önergesinin görüşmelerine, verilen aradan sonra devam edildi. 
     AK Parti Grubu adına konuşan Koral, gensorunun gerekçelerinin, gensoru müessesesinin önemiyle kıyaslanmayacak kadar yetersiz ve kısıtlı, suçlamaların da dayanaktan yoksun olduğunu öne sürdü. 
     Suçlamaların hukuki ve teknik altyapıya dayanmadığını ve siyasi olduğu ileri süren Koral, hiç kimsenin, siyasi çıkar sağlamak için gerçekleri saptıramayacağını söyledi. 
     Koral, Ak Parti iktidara gelmeden önce de özelleştirme uygulamaları olduğunu, ancak istenilen sonuçlara varılamadığını ifade ederek, partisinin, iktidara geldikten sonra kararlı bir şekilde özelleştirme uygulamalarına hız verdiğini anlattı. 
     ''Bütçesinin tamamını borç ve faize ödemek durumunda olan ve birkaç milyon dolar bulabilmek için Amerika'dan getirilen kurtarıcılarla kapı kapı dolaşılan günlerden, itibarlı ve güven duyulan bir ülkeye ulaşıldığını'' ifade eden Koral, özelleştirme uygulamalarında önemli mesafeler alındığını kaydetti. 
     Ekonomik programla, yolsuzlukla hortumlanan paraların geri alınmaya başlandığını ifade eden Koral, özelleştirme uygulamalarında çok olumlu sonuçlar alınmasının ''alkışlarla karşılanması'' gerektiğini söyledi. Koral, ''AK Parti hükümetleri başarılı olmasaydı, ne yapacaktık Yeni Derviş'ler bulup, ülke ülke dolaştırıp, yüksek faizle borç para dilendirmeye devam edilecektik'' diye konuştu. 
     CHP Genel Başkanı Deniz Baykal ile Anavatan Partisi Genel Başkanı Erkan Mumcu'nun, gensorunun içeriğini dolduramadığını öne süren Koral, TÜPRAŞ'ın yüzde 14.76'lık hissesinin satışına ilişkin İMKB ve SPK'ya, mevzuata uygun olarak başvuruda bulunulduğunu anlattı. Koral, ÖYK'nın kararının gizli tutulduğu iddiasının gerçeği yansıtmadığını ifade etti. 
     Recep Koral, Galataport ihalesiyle ilgili iddiaların da ''zorlama'' olduğunu öne sürdü. 
     
     ''GALATAPORT İHALESİNİ, SAĞIR SULTAN BİLE DUYDU'' 
     Yabancı sermayenin güven ortamından etkilenerek geldiğini vurgulayan Koral, ''Sayın Başbakanımız ve Hükümetimizin bu alandaki başarılarını kıskanmak yerine, ayakta alkışlamalıyız'' dedi. 
     Galataport ihalesinin şeffaf şekilde yapıldığını, ihale ilanlarının, Türkiye'nin en çok satan gazetelerinde 10 Haziran 2005'den itibaren yayınlandığını, 15 Haziran'da da Resmi Gazete'de yer aldığını belirten Koral, Baykal'ın konuşmalarına gerekçe yaptığı, bir işadamının ''Duysaydım ben de katılırım'' sözünün ''fos'' çıktığını söyledi. 
     Recep Koral, ''Görüldüğü gibi, emekli bir babanın dediği gibi olmamış, bu ihaleyi sağır sultan bile duymuştur. Hadi birisini deniz çarptı diyelim, ya diğerini ne etkiledi. Lütfen ciddi olalım'' diye konuştu. 
     Koral, Kuşadası Limanı ihalesiyle ilgili en iyi birinci teklifi veren firmanın gerekli şartları yerine getirememesi nedeniyle ikinci sıradaki girişimin kazandığını belirtti. 
     Son dönemdeki özelleştirme ihalelerinin televizyonlardan canlı yayınlandığını, ihalelerin herkesin gözleri önünde yapıldığını ifade eden Koral, suçlamaların içeriğinin boş olduğunu savundu. 
     Gensorunun gerekçesinde, ''kuşkularımızın haklılığı...'' denildiğini, ''kuşkuyla verilen gensorunun'' tarihe geçeceğini savunan Koral, Türkiye'nin kalkınmasının önünün kesilmek istendiğini öne sürdü. Koral, ''Eğer Hükümet'in başarılı olması engellenmek isteniyorsa, ne olur yapmayın. Milletimize zaman kaybettirmeyin'' dedi. 
     
</TEXT>
</DOC>
