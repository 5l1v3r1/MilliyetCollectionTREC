<DOC>
<DOCNO> 369491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun13.html </URL>
<DATE> 2005/08/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İspanya, Schröder'i destekliyor... 
</HEADLINE>
<TEXT>

     İspanya Başbakanı Jose Luis Rodriguez Zapatero, Almanya'da 18 Eylül'de yapılacak genel seçimlerde Başbakan Gerhard Schröder'i desteklediğini açıkladı. 
     Alman Sosyal Demokrat Partisi'nin SPD internet sayfası ''www.spd.de''de yayımlanan açıklamasında Schröder'e destek verdiğini ifade eden Zapatero, Almanya genel seçimlerinin hem bu ülke, hem de tüm Avrupa için çok önemli olduğunu, Schröder'in seçimleri bir kez daha kazanması durumunda, bunun kendi iktidarı döneminde başlatılan ''gerekli'' reformların mevye vereceğini göstereceğini belirtti. 
     Schröder'in seçimleri kazanmasının AB'nin siyasi ve sosyal boyutlarının teyit edilmesi anlamına geleceğini ifade eden Zapatero, İspanyol sosyalistlerinin Schröder'i, Almanya'yı modernleştirme, aynı zamanda refah devleti ve sosyal kazanımlar gibi geleneksel temel değerleri koruma çabalarında desteklediklerini kaydetti. 
     Zapatero, ''Almanya'da Başbakan Schröder, bu her iki hedefe de dengeli bir şekilde ulaşılabilmesini sağlayacak tek kişi. Schröder, ileri görüşlü, Almanya ve Avrupa'ya sinyal verebilecek bir kişi. Biz Avrupalılar bunu biliyoruz ve ben Alman vatandaşlarının da bunun bilincine vardıklarına ve eylül ayında buna uygun olarak oy vereceklerine inanıyorum'' diye konuştu. 
     
</TEXT>
</DOC>
