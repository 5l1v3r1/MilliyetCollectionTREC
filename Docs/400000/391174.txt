<DOC>
<DOCNO> 391174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur15.html </URL>
<DATE> 2005/10/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bayram trafiğine dikkat 
</HEADLINE>
<TEXT>

     Ramazan Bayramı trafiğinde son 15 yılda 2 bin 110 kişinin öldüğü, 4 bin 496 kişinin yaralandığı belirtilerek, sürücülerin dikkatli olmaları istendi. 
     Türkiye Şoförler ve Otomobilciler Federasyonu TŞOF Yönetim Kurulu Üyesi Kazım Barışık, yaptığı açıklamada, 4.5 günlük bayram tatili nedeniyle trafikte yaşanacak yoğunluğa dikkati çekerek, sürücüleri uyardı. 
     Son 15 yıldaki Ramazan Bayramı süresince meydana gelen 2 bin 286 trafik kazasında 2 bin 110 kişinin öldüğünü, 4 bin 496 kişinin yaralandığını belirten Barışık, "Bayramlar ölüme değil yaşama davet olmalı. Hüzün, acı değil, mutluluk, sevinç yaşanmalıdır. Bayramda matem değil bayram yapmalıyız" dedi. 
     Barışık, geçen yıl 4 günlük Ramazan Bayramı tatili süresince meydana gelen 68 trafik kazasında 89 kişinin öldüğünü, 136 kişinin yaralandığını ifade ederek, dehşet tablosunun bu yıl yaşanmaması dileğinde bulundu. 
     Yolculuğa çıkacak sürücülerin araç bakımını kesinlikle ihmal etmemesi gerektiğini belirten Barışık, şunları kaydetti 
     "Bayram coşkusuyla dalgın, yorgun, uykusuz ve özellikle alkollü ve uyuşturucu etkisi yapabilecek ilaç içerek araç kullanılmamalıdır. 
     Yolculuk süresince ağır ve yağlı yemekler yenilmemelidir. Hava, yol ve görüş şartlarına göre hız ve fren mesafesi ayarlanmalı, sık sık mola verilmelidir. 
     Bazı bölgelerimizde bayramda kar ve yağmur yağışı beklenmesi nedeniyle görüş mesafesinin düşeceği dikkate alınmalıdır. Araçların lastikleri hasarsız ve havaları tam olmalı, karlı kesimlerde mutlaka kış lastikleri kullanılmalı ve zincir bulundurulmalıdır. Aracın aküsü, farları, silecekleri ile kalorifer, klima, havalandırma ve rezistansı kontrol edilmelidir." Gaziantep Şoförler ve Otomobilciler Odası Başkanı Ünal Akdoğan ise bayram iznine çıkacakların, karayollarında, gidecekleri yere bir an önce varabilmek için hız yapma hatasına düşmemesi gerektiğini söyledi. 
     Yurdun önemli bölümünün kar, yağmur ve sisin etkisi altına girdiğini ve buna bağlı kazaların olmaya başladığını ifade eden Akdoğan, "Bayramda, araç yoğunluğu ve hava koşulları dikkate alınarak araç kullanılmalı. Olumsuz hava koşulları yaşanırsa en iyisi yola çıkmamaktır. Yola çıkılacaksa, araç tam bakımdan geçirilmelidir" diye konuştu. 
     Emniyet kemerinin, polis denetimi için değil, can güvenliği için takılması gerektiğini belirten Akdoğan, şöyle konuştu 
     "Trafik kazalarının önemli bölümü, insan kaynaklıdır. Trafik uyarı levhalarının ne anlama geldiğini yola çıkmadan önce bir kez daha okumakta yarar var. Karşılaşmalarda farlar kısa hüzmeye alınmalı. 
     Aşırı hız, yakın takip, diğer araçları sıkıştırma, engelleme, hatalı sollama, yarışma, öne geçme gibi davranışlardan kaçınılmalı. Sürücü uykusuz, yorgun ve aç karnına yola çıkmamalı. Sürücü, en fazla 3 saatte bir kısa süreli mola vermeli, araç dışına çıkarak egzersiz yapmalı, derin derin hava solumalı." 
     
</TEXT>
</DOC>
