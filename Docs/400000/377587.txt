<DOC>
<DOCNO> 377587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur19.html </URL>
<DATE> 2005/09/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nden "okul" önlemi... 
</HEADLINE>
<TEXT>

     Yarın okulların açılmasıyla, trafiğinde daha da yoğunlaşma beklenen İstanbul'da Büyükşehir Belediyesi, bir takım önlemler aldı. Bakım ve onarım aşamasındaki yollar yarına kadar bitirilmeye çalışılıyor. Bitirilemeyen çalışmalar ise trafiğin rahat olduğu saatlerde yürütülecek. 
     İstanbul Büyükşehir Belediyesi’nin aldığı tedbirler çerçevesinde E-5 Karayolu ve ana arterlerdeki yol bakım ve asfaltlama çalışmaları bitirildi. Pazartesi günü itibariyle E-5 Karayolu ve ana arterlerde asfalt makineleri görülmeyecek. İstanbul’da halen devam eden 50 noktadaki yol yapım ve 300 noktadaki yol bakım onarım çalışmalarının, Pazartesi günü trafik akışını aksatmaması için bazı tedbirler alındı. 
     Özellikle kent merkezlerindeki çalışmaların bir kısmı pazar günü tamamlanacak. Tamamlanamayan çalışmalar içinse trafiği rahatlatacak önlemler alındı. Bu önlemler çerçevesinde, özellikle pik saatlerde çalışmalara ara verilecek. Çalışmalar çevreyi rahatsız etmeyecek şekilde ağırlıklı olarak gece yapılacak. Gece çalışma yapılamayacak noktalarda, gün içinde trafiği aksatmayacak gerekli emniyet tedbirleri alınarak, örneğin üç şeritli yollarda, iki şerit trafiğe açık tutularak bir şeritte çalışma yapılacak. 
     İstanbul Büyükşehir Belediyesi Ulaşım Daire Başkanlığı, Fen İşleri Daire Başkanlığı, Yol Bakım ve Onarım Müdürlüğü ve Trafik Müdürlüğü’nün Koordineli olarak yürüttüğü çalışmalarda, yol çizgileri yenilendi, okul önlerindeki okul geçidi çizgileri tamamlandı, hız kesiciler yapıldı, trafik levhaları yenilendi, sinyalizasyonlar tek tek kontrol edilerek yaşanabilecek arızalar ortadan kaldırıldı. 
     Pazartesi günü İstanbullular yaşayabileceği sıkıntıların ortadan kaldırılması için İstanbul Büyükşehir Belediyesi’nin Beyaz Masa Birimi’ne ait 1 numaralı Call Center’a başvurabilecek. Ayrıca, İstanbul Büyükşehir Belediyesi’nin kilit noktalarında görevli Daire Başkanı, Müdür, Müdür Yardımcısı ve personel Pazartesi sabahı saat 07.30’dan itibaren görev başında olacak. 
     Büyükşehir’in Zabıta Ekipleri de şehrin kritik noktalarında trafik akışını rahatlatmak için emniyet birimleri ile koordineli olarak çalışacak. İstanbul Büyükşehir Belediyesi personeli ise, trafiği rahatlatmak için Pazartesi günü saat 13.00 de işbaşı yapacak. 
     
</TEXT>
</DOC>
