<DOC>
<DOCNO> 385284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy10.html </URL>
<DATE> 2005/10/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bakan Koç Gören göz için Avrupa 'aha' yanımızdadır 
</HEADLINE>
<TEXT>

     Kültür ve Turizm Bakanı Atilla Koç, ''Gören göz için Avrupa 'aha' yanımızdadır'' dedi. 
     Koç, Atatürk'ün Nazilli'ye gelişinin 68. yıldönümü nedeniyle İstasyon Meydanı'nda düzenlenen törene katıldı. 
     Buradaki törenin ardından, Atatürk'ün 9 Ekim 1937 yılında açtığı Basma Fabrikası'nın da bulunduğu Sümer Kampusu'na ''gıdı, gıdı'' adı verilen trenle giden Bakan Koç, burada özel teşebbüs tarafından açılan Nazilli Sümer Tekstil Fabrikası'nın açılış törenine katıldı. 
     Koç, açılış töreninde yaptığı konuşmada, yarın ya da en yakın zamanda yapılacak Bakanlar Kurulu Toplantısı'nda, 15 yeni üniversite açılması ile ilgili kanun tasarısı taslağının imzaya açılacağını ve TBMM'ye gönderileceğini söyledi. 
     Temelini 1992 yılında attığı Kültür Merkezi'nin açılışının 13 yıl sonra yine dün kendisine nasip olduğunu belirten Bakan Koç, burada duygu ve üzüntüyü aynı anda yaşadığını belirtti. 
     Bir iktidarın başarısının temel atma ile kurdele çözme arasındaki mesafenin kısalığı ile ölçülebileceğini ifade eden Bakan Koç, bu nedenle çok çalıştıklarını bildirdi. 
     
     AB DEĞERLENDİRMESİ 
     AB ile ilgili sürecin başladığını ifade edip, ''gören göz için gün ışımıştır'' diyen Kültür ve Turizm Bakanı Atilla Koç, şöyle konuştu 
     ''Gören göz için, Avrupa 'aha' yanımızdadır. Bu 10 sene, 15 sene olur. Biz batının insan aklına uygun kriterlerini elde ettikten sonra, inanıyoruz ki memleketimizin insanı, memleketimizin coğrafyasından dolayı deregasyonları ve birçok kayıpları, onlar kendileri kaldıracaktır. Kaldırır ya da kaldırmazlar ama biz o ölçüleri yerine getirirsek, o deregasyonlara bizim ihtiyacımız kalmayacaktır. Kaldırmak teklifi onlardan gelecektir. Gün ışımıştır, ışıyan günü geri götürmek mümkün değildir.'' 
     
     ''İSTANBUL'A 6,5 MİLYON TURİST BAŞARI DEĞİL'' 
     Kültür ve turizm alanında çok iyi neticeler aldıklarını belirten Koç, buna rağmen doyumlu olamayacaklarını ifade etti. 10 milyon nüfuslu Çek Cumhuriyeti'nde Prag'ın yılda 17 milyon turist aldığını anımsatan Koç, İstanbul'a bu sene yüzde 80 artışla 6,5 milyon turist gelmesini, kendi açılarından başarı olarak görmediklerini belirtti. 
     Didim İlçesi'nin turizm merkezi, Çeşme'nin de termal turizm merkezi ilan edilerek bu hafta Resmi Gazete'de yayınlanacağını bildiren Kültür ve Turizm Bakanı Koç, Aydın, Denizli, İzmir ve Manisa'nın, termal turizmin destinasyon merkezleri olacağını söyledi. 
     Kültürel açıdan hiçbir eksikliği bulunmayan Türkiye'de bunlara yeterli ilgi göstermemenin sakıncalarına değinen Bakan Koç, sözlerini şöyle sürdürdü 
     ''Bütün kültür merkezlerinin hepsini tamamlıyorum. Ama özellikle Doğu ve Güneydoğu Anadolu'da 14 ilde hala sinema seyredilmiyor. Bir bakıma 'Vizontele' olayı yaşanmaktadır. Bu sene, bu illerde dokuz sinema açacağız. Bizim iktidarımızda temel atma ile kurdele kesme arasındaki mesafe, 4-5 trilyonluk işlerde bir seneyi geçmeyecek. Biz bunu uyguluyoruz.'' 
     
     FAYDALI EKİPLERE KARŞI DEĞİLİM 
     Konuşmaların ardından Bakan Koç, Basma Fabrikası'na ait ürünlerin sergilendiği defileyi izledi. 
     Kültür ve Turizm Bakanı Koç, daha sonra Nysa Antik Kenti'nde incelemelerde bulundu. 
     Burada gazetecilere açıklamalarda bulunan Bakan Koç, yabancı kazı heyetlerine karşı bir tavrının olmadığını belirtti. Kazıların arkeologlar tarafından ve bakanlığın tahsis edeceği yeterli ücretle yapılmasından yana olduğunu ifade eden Koç, şöyle dedi 
     ''Ben faydalı olan kazı ekiplerine karşı değilim. Örneğin, Burdur'da Belçika prensinin vakfı ile kazı yapılıyor. O kazı 5-6 Efes demek. Adamlar her yıl 500-600 milyar getirip kazı yapıyorlar. Biz de maalesef Nemrut'taki kazı çalışmalarını, yeterli çalışmadıkları için iptal ettik. Ancak bize kendileri yeterli çalışma sözü verdikleri için bu iptal olayını kaldırdık. Yabancı heyetlerin bilgi ve deneyimleri ve en önemlisi paralarından faydalanmak istiyoruz. Bizim üniversitelerimizde artık yeterli arkeologlar yetişiyor. Bu arkeologlarımıza da yeterli imkanlar sağlayarak, bu kazı çalışmalarımızın kendi arkeologlarımız tarafından sürdürülmesi gerekir.'' SD-DÜR-BER 15 05 09 10 05 
     
</TEXT>
</DOC>
