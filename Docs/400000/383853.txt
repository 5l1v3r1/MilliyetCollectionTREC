<DOC>
<DOCNO> 383853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko09.html </URL>
<DATE> 2005/10/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İş dünyası müzakerelerin başlamasını nasıl değerlendiriyor 
</HEADLINE>
<TEXT>

     Türkiye'nin AB üyelik müzakerelerinin başlaması iş dünyasında çok olumlu karşılandı. TİM Başkanı Oğuz Satıcı, yeni süreçte çelik gibi sinirlerei htiyaç olduğunu vurgularken, İTO Başkanı yabancı sermayenin önünün açıldığını söyledi. İşte iş dünyasının görüşleri... 


     
     GÜLER SABANCI İNANCIMIZI HİÇ YİTİRMEDİK 

     Sabancı Holding Yönetim Kurulu Başkanı Güler Sabancı, Türkiye'nin Avrupa Birliği ile üyelik müzakerelerine başlayacağına olan inançlarını hiçbir zaman yitirmediklerini belirterek, ''Türkiye'nin de Avrupa'nın da yolu açık olsun'' dedi. 
     Sabancı, Türkiye ile Avrupa Birliği AB tam üyelik müzakerelerinin başlaması dolayısıyla yaptığı değerlendirmede, AB projesinin Türkiye için bir medeniyet projesi olduğunu vurguladı. 
     Bu projenin önemli bir dönüm noktasının yaşandığını ifade eden Sabancı, zorluklar olacağının bilindiğini, bundan sonra da olacağını kaydetti. 
     Güler Sabancı, şunları kaydetti 
     ''Biz hiç bir zaman müzakerelerin başlayacağına olan inancımızı yitirmedik. Türkiye bugüne kadar çok önemli reformlar gerçekleştirdi ve kendine düşen her şeyi yaptı. 
     Bir kere daha parlamentomuzu, hükümetimizi, dışişleri görevlilerini ve destek veren tüm sivil toplum kuruluşlarını, hepimizi tüm Türkiye'yi kutluyorum. 
     Yolumuz açık olsun. Çünkü, uzun, zahmetli ama Türkiye'yi muasır medeniyetler hedefine ulaştıracak, Avrupa'yı da medeniyetler buluşmasına götürecek bir yolculuğa birlikte çıkıyoruz. Türkiye'nin de Avrupa'nın da yolu açık olsun.'' 

     
</TEXT>
</DOC>
