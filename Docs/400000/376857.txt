<DOC>
<DOCNO> 376857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur46.html </URL>
<DATE> 2005/09/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Mesut Yılmaz ve Güneş Taner'in Yüce Divan davası 4 Ekim'e kaldı 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner'in, Türkbank ihalesine fesat karıştırdıkları iddiasıyla Yüce Divan'da yargılandıkları davanın duruşmasına 4 Ekim'de devam edilecek. 
     Yüce Divan Başkanı Tülay Tuğcu, verilen ara kararı açıklarken, gelecek duruşmada 5 kişinin tanık olarak dinleneceğini söyledi. 
     Korkmaz Yiğit'in hesabından, sanık Mesut Yılmaz'ın kardeşi Turgut Yılmaz'ın Dubai'deki hesabına 14 milyon dolar aktarıldığı iddialarıyla ilgili olarak tanıklık yapmak istediğini bildiren Victor Karahan ile ilgili Yargıtay Cumhuriyet Başsavcılığı'nın araştırmasının sonucunun da beklenmesine karar verildiğini bildiren Tuğcu, ayrıca Türkbank ihalesi sonrasında emniyetten gönderildiği bildirilen ''bilgi notu'' ile ilgili, varsa belge ve bilgilerin gönderilmesi için Emniyet Genel Müdürlüğü'ne yazılan yazının sonucunu da beklenmesinin kararlaştırıldığını söyledi. 
     Tülay Tuğcu, Yılmaz'ın avukatı Aydın Metin'in, Hayyam Garipoğlu'nun tanık olarak dinlenilmesinden vazgeçilmesi isteminin ise bu aşamada reddine karar verildiğini ve Garipoğlu'nun zorla getirilmesi için Yargıtay Cumhuriyet Başsavcılığı'na yeniden yazı yazılmasının kararlaştırıldığını ifade etti. 
     Tuğcu, bu nedenlerden dolayı davanın 4 Ekim 2005 Salı gününe ertelendiğini kaydetti. 
     
</TEXT>
</DOC>
