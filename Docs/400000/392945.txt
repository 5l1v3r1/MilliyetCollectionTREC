<DOC>
<DOCNO> 392945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/siyaset/siy06.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tangolu, şaraplı Cumhuriyet Balosu 
</HEADLINE>
<TEXT>


Dışişleri Mensupları Eşleri Dayanışma Derneği'nin "Nostaljik Cumhuriyet Balosu"na Bakan Gül ve eşinin katılıp katılmayacağı merak konusu... 

UTKU ÇAKIRÖZER Ankara 


Dışişleri Bakanı Abdullah Gül'ün eşi Hayrünnisa Gül'ün onursal başkanlığını yaptığı Dışişleri Mensupları Eşleri Dayanışma Derneği'nin DMEDD düzenleyeceği "nostaljik" Cumhuriyet Balosu bugün akşam Devlet Konukevi'nde gerçekleştirilecek. Gül çiftinin yerine Cumhurbaşkanı Ahmet Necdet Sezer ve eşi Semra Sezer'in himayelerinde yapılacak balo için, salon özel olarak Atatürk dönemi dekorlarıyla süslendi. Davetiyeleri 75 YTL olan baloya 340 davetlinin katılacağı ve elde edilen gelirin de Pakistan'daki depremzedelere gönderileceği öğrenildi. 
Davetlilerin vals ve tangolar eşliğinde dans edeceği, piyango çekilişi de yapılacak gecenin mönüsü de belli oldu. Geceye katılanlara suböreği, fırında kuzu, iç pilav, zeytinyağlı enginar ve kazandibinden oluşan mönüyle birlikte kırmızı ve beyaz şarap ikramı da yapılacak. 
Gül çiftinin, basında yer alan spekülasyonlardan duydukları rahatsızlık nedeniyle geceye katılıp katılmama konusunda kararsız oldukları öğrenildi. Dün gece geç saatlere kadar bakan ve eşinin katılım kararının DMEDD'ye iletilmediği kaydedildi. 



</TEXT>
</DOC>
