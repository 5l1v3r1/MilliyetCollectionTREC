<DOC>
<DOCNO> 383584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko28.html </URL>
<DATE> 2005/10/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Serdengeçti Türkiye, dolarizasyonun yüksek olduğu bir ülke 
</HEADLINE>
<TEXT>

     Merkez Bankası Başkanı Süreyya Serdengeçti, istikrar programına ve bir sonuç olarak oluşan ters dolarizasyon sürecine uyum sağlamakta güçlük çeken ve geciken ekonomik birimler olduğunu söyledi. 
     Serdengeçti, Anadolu Üniversitesi'nin yeni akademik yılı açılışında düzenlenen ilk ders programı kapsamında ''Dolarizasyon'' konulu konuşma yaptı. 
     Merkez Bankası Başkanı, makroekonomik istikrarın büyük ölçüde sağlanmasının yanı sıra, dalgalı kur rejimiyle birlikte, 2002 yılı başından beri örtük olarak uyguladıkları enflasyon hedeflemesi rejiminin Türkiye'deki dolarizasyon rejiminin tersine dönmesinde önemli roller oynadığını kaydetti. 
     Bu rollerin birincisinin enflasyonu doğrudan hedefleyen bir para politikası uygulamasıyla bekleyişlerin önemli ölçüde yönetilip, enflasyon hedefiyle beklenen enflasyon oranı arasındaki farkın giderek azalması ve uygulanan politikalara güvenin büyük ölçüde artması olduğunu kaydeden Serdengeçti, şöyle konuştu 
     ''Bu durum, uzun yıllar enflasyonla yaşamanın belleklerde yarattığı etkilerin azalmakta olduğunun bir göstergesidir. İkinci rol olarak da, bu süreçte fiyatlardaki oynaklık göreli olarak döviz kurundaki oynaklıktan daha düşük gerçekleşmiştir. Aslında, enflasyon hedeflemesi rejimi uygulayan pek çok ülkede döviz kurundan fiyatlara geçiş etkisinin azalmakta olduğu da görülmektedir. Bu da, enflasyon hedeflemesi rejiminin dalgalı kur rejimiyle birlikte enflasyondaki oynaklığı artırmadan döviz kurundaki oynaklığı artırarak dolarizasyonu kısıtlayan bir politika uygulanabileceğine işaret etmektedir.'' 
     
     DALGALI KUR REJİMİ 

     Bugün uygulanan dalgalı kur rejiminin döviz kurunu ve kurdaki oynaklığı bir risk unsuru olarak ortaya çıkardığını ve ekonomik birimlerin modern anlamda riskten korunma bilinçlerinin oluşmasına katkıda bulunduğunu belirten Serdengeçti, şöyle devam etti 
     ''Bu kapsamda 2005 yılı Şubat ayında faaliyete geçen Vadeli İşlem ve Opsiyon Borsası, derinliği giderek artan tezgah üstü vadeli döviz piyasaları, türev piyasalarının gelişmesinde giderek artan ölçüde önemli rol oynamaktadır. Ancak, borsanın daha geniş bir kitle tarafından ve daha sık kullanılmasının teşvik edilmesi, döviz kuru riskinden korunmanın sadece döviz mevduatları yoluyla değil, söz konusu borsanın kullanılması yoluyla da yapılabileceğini göstermesi açısından önemlidir.'' 
     
     MALİYE POLİTİKASI 

     Serdengeçti, dolarizasyona mali politikası açısından bakıldığında, kamu kesimi borçlanmasında dövizin payının azaldığını, devlet iç borçlanma senetleri piyasalarının derinliğinin arttığını ve vadelerin uzadığının görüldüğünü ifade ederek, uluslararası piyasalarda yabancıların YTL cinsinden ihraçlar yapmasının da bu yönde olumlu bir gelişme olduğunu kaydetti. 
     ''Ancak, Türkiye'nin halen dolarizasyonun yüksek olduğu ülkeler arasında bulunduğu da unutulmamalıdır'' diyen Serdengeçti, bankacılık sisteminde mevduattaki dolarizasyonun 2005 yılı Eylül ayı itibariyle yüzde 37.5, yatırım araçlarındaki dolarizasyonun ise yüzde 45 düzeyinde olduğunu bildirdi. 
     Serdengeçti, dolarizasyonun ağırlıklı olarak tasarruf sahiplerinin yatırım ve portföy tercihleriyle ilişkili olduğunu, bunun da belleklerde yer eden istikrarsız süreçlerle ilgili olduğunun görüldüğünü anlatarak, şunları söyledi 
     ''Unutmamak gerekir ki uzun yıllar enflasyonla yaşamanın getirdiği atalet, dolarizasyon olgusunda da kendini göstermektedir. Diğer bir deyişle, hem ülkemiz hem de diğer ülke örneklerinden görüldüğü üzere, ulusal para istikrarlı bir seyre kavuşturulsa dahi, uzun yıllar enflasyonla yaşamanın getirdiği alışkanlıklar ve geçmiş istikrarsızlığın belleklerde yarattığı olumsuz etkiler sonucu dolarizasyon oranları hızlı bir şekilde düşmeyebilir. İstikrar programına ve bir sonuç olarak oluşan ters dolarizasyon sürecine uyum sağlamakta güçlük çeken ve geciken ekonomik birimler var. Bu birimlerin yatırımlarını geçmiş alışkanlıklar çerçevesinde yabancı para varlıklarda değerlendiriyor olmaları, şimdilerde azalarak da olsa, muhalif tavırların sürmesine yol açmakta ve uygulanmakta olan program ile politikalara karşı güveni sarsmaya yönelik gerçekçi olmayan açıklamalarda ve politika önerilerinde bulunabilmekteler. Bu, ters dolarizasyon sürecinde karşımıza çıkan engellerden birisidir.'' Merkez Bankası Başkanı, ''Bu kapsamda göz önünde bulundurulması gereken hususun, ters dolarizasyon eğiliminin devam etmesi için sağlam para ve maliye politikalarının sürmesi ve bunlara duyulan güvenin artması gerekli olduğunu'' ifade ederek, şunları bildirdi 
     ''Bunun yanı sıra yapısal reformlara devam edilmesi ve bu kapsamda kurumsallaşma sürecinde girilmesi ters dolarizasyon eğiliminin devamının sağlanması açısından bir başka önemli unsurdur. Bu süreç, sadece ters dolarizasyonun devamı için değil, daha müreffeh ve istikrarlı bir Türkiye için de gereklidir. Ters dolarizasyon ise bu süreçte ortaya çıkan ve süreci daha da hızlandıran üzerinde önemle durulması gerektiren bir olgudur.'' Konuşmasının ardından Serdengeçti'ye Anadolu Üniversitesi Rektörü Prof. Dr. Engin Akaç tarafından bir teşekkür plaketi verildi. 

     
</TEXT>
</DOC>
