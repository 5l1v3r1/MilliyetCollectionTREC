<DOC>
<DOCNO> 374930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/siy07.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşırı milliyetçileri öfkelendirdi' 
</HEADLINE>
<TEXT>


Washington Post, yazar Orhan Pamuk için, "Pamuk'un sözleri, kamuoyu yoklamalarına göre dünyanın belki de en vatansever ülkesi olan Türkiye'de güçlü olan aşırı milliyetçileri öfkelendirdi" diye yazdı 

YASEMİN ÇONGAR Washington 


Yazar Orhan Pamuk hakkında "Türklüğü alenen aşağılama" suçundan 3 yıla kadar hapis cezası istemiyle açılan dava, ABD basınında da yer buldu. 
Washington Post gazetesi, İsviçreli bir gazeteciye söylediği, "Türkiye'de 30 bin Kürt ve 1 milyon Ermeni'nin öldürüldüğü" yolundaki sözler nedeniyle yargılanacağını duyurduğu Pamuk'un, "tabu konulardaki görüşleri nedeniyle hapsedilebileceğini" yazdı. Karl Vick imzalı ve İstanbul mahreçli haberde, "Pamuk'un sözleri, kamuoyu yoklamalarına göre dünyanın belki de en vatansever ülkesi olan Türkiye'de önemli bir güç oluşturan aşırı milliyetçileri öfkelendirdi" görüşü dile getirildi. Gazete, İletişim Yayınları'ndan Tuğrul Paşaoğlu'nun, "Pamuk, sadece bir trajedi, anlaşmazlık ya da sorunla yüzleşebilmemiz gerektiğine işaret etti. Eğer bir meseleyi konuşmazsanız, çözümünü de bulamazsınız" şeklindeki sözlerine de yer verdi. 

Ölüm tehdidi aldı 
Associated Press AP ajansının haberinde de, Türk milliyetçileri ve siyasetçilerinin, Pamuk'un dava konusu sözlerine öfkelendikleri, yazarın ölüm tehditleri aldığı belirtildi. 
Son olarak ciltli baskısı halen ABD'deki kitapçı vitrinlerinde olan "İstanbul" kitabı büyük ilgi gören Pamuk, Amerikan toplumunun en iyi tanıdığı Türklerden biri. 
Pamuk aleyhine açılan dava, ABD'deki Ermeni lobisinin, Türkiye'yi Ermeni meselesini açıkça tartışmamakla ve soykırım iddiaları konusunda ink r politikası izlemekle suçlaması nedeniyle özel bir ilgi görüyor. 




</TEXT>
</DOC>
