<DOC>
<DOCNO> 377135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur27.html </URL>
<DATE> 2005/09/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şüpheli çanta polislerin çıktı 
</HEADLINE>
<TEXT>

     Bursa’da, Emniyet Müdürlüğü binası önünde bulunan şüpheli çantanın, polis tarafından unutulduğu anlaşıldı. 
     Alınan bilgiye göre, Bursa Emniyet Müdürlüğü’nün Fevzi Çakmak Caddesi’ndeki merkez binası önünde nokta nöbeti tutan polisler, bina önünde bulunan çantadan şüphelenmeleri üzerine durumu, bomba imha uzman ekiplerine bildirdi. 
     Fevzi Çakmak Caddesi’nin araç ve yaya trafiğine kapatılmasının ardından bomba imha uzmanı, şüpheli çantayı fünyeyle patlatmak için hazırlık yaptığı sırada Emniyet Müdürlüğü Olay Yeri İnceleme Şubesi’nden olay yerine gelen bir ekip, çantanın birimlerindeki başka bir ekibe ait olabileceğini bildirdi. 
     Bomba imha uzmanının yaptığı incelemede, polise ait olduğu belirlenen "Delil Toplama Kiti" çantası, ekibe teslim edildi. 
     
</TEXT>
</DOC>
