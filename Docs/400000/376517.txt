<DOC>
<DOCNO> 376517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur29.html </URL>
<DATE> 2005/09/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
6-7 Eylül sergisine saldıranlar serbest kaldı 
</HEADLINE>
<TEXT>

     Beyoğlu’nda dün açılan "50. Yılında 6-7 Eylül Olayları" konulu sergide çıkan olaya ilişkin gözaltına alınan 3 kişi, gönderildikleri adliyeden serbest kaldı. 
     Alınan bilgiye göre, olayın ardından gözaltına alınan ve haklarında "mala zarar verme" gerekçesiyle işlem yapılan Ş.C, R.K, ve A.C.Y’nin, Beyoğlu İlçe Emniyet Müdürlüğü’ndeki işlemleri tamamlandı. 
     Beyoğlu Adliyesi’ne sevk edilen bu 3 kişi, savcılık işlemlerinden sonra serbest bırakıldı. 
     Tarih Vakfı, Helsinki Yurttaşlar Derneği ve Helsinki İnsan Yerleşimleri Derneği’nce, 6-7 Eylül 1955’te meydana gelen olayların 50. yıldönümünde, "50. Yılında 6-7 Eylül Olayları" konulu sergi 
     İstiklal Caddesi’ndeki Karşı Sanat Galerisi’nde dün açılmıştı. 
     Serginin açılışının ardından galeriye gelen küçük bir grup, sergilenen fotoğraflara yumurta atmış, bazılarını da yerlerinden indirmişti. 
     Türk Bayrağı açan gruptakiler bir süre slogan atmış ve olay yerine çağrılan polis ekiplerince dışarıya çıkartılan bu kişilerden 3’ü gözaltına alınmıştı. 
     
     SERGİ 26 EYLÜL’E KADAR AÇIK 
     Bu arada etkinliği düzenleyen Karşı Sanat Çalışmaları, Tarih Vakfı, İnsan Yerleşimleri Derneği ve Helsinki Yurttaşlar Derneği’nden yapılan ortak açıklamada, "Açılışı sırasında meydana gelen ve fotoğrafların bir bölümünü hedef alan talihsiz saldırıya rağmen sergi, gerekli güvenlik önlemleriyle 26 Eylül’e kadar açık kalacak" denildi. 
     
</TEXT>
</DOC>
