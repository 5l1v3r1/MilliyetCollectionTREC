<DOC>
<DOCNO> 390262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas02.html </URL>
<DATE> 2005/10/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bebeğin cinsiyetini seçme şansı için deneyler başladı... 
</HEADLINE>
<TEXT>

     ABD’de anne ve babalara bebeklerinin cinsiyetini seçme imkanı verecek uygulamanın klinik deneylerinin başlatıldığı bildirildi. 
     ABD’nin en eski ve en saygın bilimsel dergilerinden "Nature"da yer alan bir haberde, Houston şehrinde bir grup doktorun çiftlere doğmamış çocuklarının cinsiyetini seçme imkanı vermenin etkilerini belirlemek amacıyla klinik deney başlattıkları ifade edildi. 
     Dergide doktorların, "rahme yerleştirme öncesi genetik tanı" adlı bir teknoloji kullanarak "yardımla üreme" tekniği ile oluşturulmuş embriyoların cinsiyetini inceleyebilecekleri ifade edilirken, bu aşamadan sonra çiftlerin annenin rahmine yerleştirilmek üzere erkek ya da dişi embriyoları seçebilecekleri anlatıldı. 
     Derginin haberinde, bu işlemin cinsiyet ayrımcılığına sebep olabileceği endişesiyle, aralarında İngiltere ve Kanada’nın da bulunduğu, pek çok ülkede yasaklandığı da ifade edildi. 
     Houston’da geçen ay başlayan araştırmada bebeklerin sağlıklarının yanı sıra, söz konusu yöntemle dünyaya gelen çocukların yaşları ilerledikçe ailelerinin karşı karşıya kalabileceği sosyal faktörlerin de göz önüne alınacağını kaydedildi. 
     Nature dergisi, çalışmayı yürüten araştırmacıların, söz konusu uygulama için sırada en az 50 ailenin beklediğini, ancak sadece halihazırda bir çocuğu olan ve farklı cinsiyete sahip bir çocuk isteyen çiftlerin programa kabul edileceğini belirttiklerini de bildirdi. 

     
</TEXT>
</DOC>
