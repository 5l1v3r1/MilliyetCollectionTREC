<DOC>
<DOCNO> 384115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun03.html </URL>
<DATE> 2005/10/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Orta Amerika'da ''Stan'' kasırgası 57 ölü 
</HEADLINE>
<TEXT>

     Orta Amerika ülkelerinde tropikal yağmurlar, toprak kaymaları ve sellere neden olan "Stan" tropik fırtınası yüzünden ölenlerin sayısının 57’ye ulaştığı bildirildi. 
     İlk yardım servisleri, El Salvador’da 39, Nikaragua’da 10, Guatemala ve Honduras’ta 4’er kişinin öldüğünü açıkladı. 
     Bu arada, Miami Ulusal Kasırga Merkezi, Stan’ın 1. kategoriden kasırgaya dönüşerek Meksika kıyılarına ulaştığını belirtti. 
     Stan kasırgasının rüzgar hızının 130 kilometre olduğu, 16 kilometre hızla ilerlediği ve 4 metre yüksekliğe varan dalgalara yol açtığı kaydedildi. 
     Kasırgadan en çok etkilenen ülke olan El Salvador’da hükümet alarm durumu ilan ederek, binlerce kişiyi bölgeden tahliye etmek için çalışmalara başlamıştı. 
     
     ÇİN'DE TAYFUNLAR CAN ALMAYA DEVAM EDİYOR 

     Bu arada, Çin'in doğusundaki Fujian eyaletini etkisi altına alan Longwang tayfununda ölenlerin sayısının 65'e çıktığı, 36 kişinin de kayıp olduğu bildirildi. 
     Yeni Çin Haber Ajansı'nın haberinde, pazar akşamı sular altında kalan polis okulu öğrencilerinden 50'sinin cesedinin bulunduğu, 36 resmi görevlinin daha kayıp olduğu kaydedildi. 
     Aramalara, asker ve kurtarma görevlilerinden oluşan 7000 kişi katılıyor. Ülkenin kuzeybatısındaki Şaanşi eyaletinde Veyhı nehri kıyısında yaşayan 79 bin, orta kesimdeki Hubey eyaletindeki Hanjiang nehri kıyısında yaşayan 24 bin kişi güvenli yerlere nakledildi. 
     Bu nehirlerde su miktarının 1961 yılından bu yana en yüksek seviyeye ulaştığı açıklandı. Çince'de "ejderha kralı" anlamına gelen Longwang tayfunu, Fujian eyaletinin 62 il ve ilçesindeki 3.7 milyon kişinin yaşamını olumsuz etkiledi. 
     Eyalette 5500 ev yıkılırken, 98 bin hektar ekili alan zarar gördü. Tayfun nedeniyle sahil eyaletleri Fujian, Zhejiang ve Guangdong'da 730 bin kişi güvenli yerlere taşındı. 
     Daha önce Tayvan'ı vuran Longwang tayfunu burada bir kişinin ölümüne, 10 kişinin yaralanmasına yol açmıştı. Sadece eylül ayında arka arkaya gelen Talim, Khanun ve Dmrey tayfunları Çin'de 130'dan fazla can aldı. 
     
</TEXT>
</DOC>
