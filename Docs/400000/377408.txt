<DOC>
<DOCNO> 377408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/dunya/adun.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen kentinde büyük operasyon 
</HEADLINE>
<TEXT>


Irak'ın kuzeybatısındaki Telafer'de üslenen isyancılara karşı ABD ve Irak ordusu dün geniş çaplı bir saldırı başlattı. Havadan ve karadan bombalanan hedeflerde 141 militan ölü ele geçirildi 

DIŞ HABERLER SERVİSİ 


Irak'taki Amerikan güçleri ile Irak ordusu, başkent Bağdat'ın 420 km kuzeybatısında, Suriye sınırına 100 km uzaklıktaki, nüfusunun yüzde 90'ı Türkmenlerden oluşan Telafer kentinde üslenen asilere ve yabancı Sünni Arap teröristlere karşı önceki gece yarısı çok kapsamlı bir operasyon başlattı. 3 gün içinde tamamlanacağı belirtilen operasyonun ilk gününde 141 terörist öldürülürken 197'si yakalandı. Irak askerlerinin 5 kayıp verdiği bildirildi. Kentte geçen hafta boyunca sürdürülen operasyonlarda da 215 teröristin ele geçirildiği belirtildi. 
Operasyon çerçevesinde kentteki hedefler önce hava bombardımanı ve top ateşiyle dövüldü, ardından tanklar ve zırhlı araçlar kente girerek terörist barınakları olduğu iddia edilen evleri yıktı. 
Ev ev arama yapılırken özellikle kentin eski bölümü Hey El Saray civarında sayıları birkaç yüzü bulan hafif silahlı gruplarla Amerikan askerleri arasında şiddetli çatışmalar meydana geldi. 
Telafer'deki Türkmenlerin çoğunluğu Sünni. Kent yönetimi ve polisi ise Saddam'ın devrilmesinden bu yana azınlıktaki Şii Türkmenlerin elinde. Irak Başbakanı İbrahim Caferi, operasyonun Telafer'deki tüm farklı dini ve etnik kesimlerin yardım çağrıları üzerine düzenlendiğini söyledi. Caferi, "Anayasa taslağının 15 Ekim'de referanduma sunulmasından önce Telafer'in terörist unsurlardan tamamen temizlenmesini umduğunu" söyledi. 

Sırada 4 kent daha var 
Irak Savunma Bakanı Sadun El Duleymi de, çatışmalarda Irak güçlerinden 5'inin öldüğünü 3'ünün yaralandığını belirtti, Telafer'den sonra ülkenin kuzeybatısındaki 4 kentte daha direnişçilere karşı operasyon düzeneneceğini söyledi. El Duleymi, Ramadi, Samarra, Rava ve Kaim'deki vatandaşlarına seslenerek, "Oralara da geliyoruz. Teröristler, suçlular ve asalaklara sığınak bırakmayacağız" dedi. 

Halk kaçtı 
Musul yakınlarındaki 200 bin nüfuslu Telafer'deki halkın büyük kısmının kenti terk ettiği ve civar köylere sığındığı haber veriliyor. Koalisyon güçlerine göre, kentteki silahlı grupların yüzde 20'si yabancı militanlardan oluşuyor. 

Türkiye yardım gönderiyor 

Türkiye, Telafer halkının acil ihiyaçlarını karşılamaya yönelik gıda ve tıbbi malzeme yardımı yapacak. 
Dışişleri Bakanlığı'ndan yapılan yazılı açıklamaya göre, yardım konvoyu bir iki gün içinde yola çıkacak. Yardım malzemesinin ivedilikle Telafer'e ulaşması amacıyla, Irak Hükümeti ve Çok Uluslu Güç ile eşgüdüm sağlanması yönünde gereken temasların yapıldığı bildirildi. 
Türkiye'nin, acil yardımın yanı sıra Telafer'in su şebekesi ve sağlık hizmetlerinin düzelmesi alanında altyapı eksikliklerinin giderilmesine de katkı sağlamak istediği belirtildi. 
Dışişleri Bakanlığı, bu amaçla Telafer'e teknik heyetler gönderilmesi yönünde çalışmaların devam ettiğini bildirdi. 


</TEXT>
</DOC>
