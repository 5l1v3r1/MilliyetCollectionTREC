<DOC>
<DOCNO> 371127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun17.html </URL>
<DATE> 2005/08/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İspanya'da yakalanan PKK üyesi serbest bırakıldı 
</HEADLINE>
<TEXT>

     İspanya’nın güneydoğusundaki Mallorca Adası’nda 17 ağustosta yakalanan terör örgütü PKK üyesi Fikret K. adlı teröristin, İspanyol hakim tarafından serbest bırakıldığı bildirildi. 
     İspanyol polisinin turistik bölgelerdeki güvenliği artırmak amacıyla başlattığı "yaz operasyonu" çerçevesinde Mallorca’nın Llucmajor kasabasındaki bir otelde yakalanan terörist Fikret K. 
     hakkında uluslararası arama ve tutuklama emri bulunduğu belirtildi. 
     İspanyol haber ajansı EFE, jandarma tarafından 1 gün gözaltında tutularak daha sonra hakim karşısına çıkarılan terörist Fikret K.’nin serbest bırakıldığını duyurdu. 
     Adli kaynaklara dayanılarak verilen bilgilerde, Fikret K.’nın ifadesinde terör örgütü PKK üyesi olduğunu inkar ederek, kendisini gazeteci olarak tanıttığı kaydedildi. 
     Belçika’dan siyasi sığınma talebinde bulunduğuna dair belgeleri gösteren terörist Fikret K.’nın, yakalandığı sırada üzerinde Belçika devleti tarafından verilen belgeler bulunduğu da ifade edildi. 
     Türkiye’de hakkında 12 yıl hapis cezası bulunan Fikret K.’nın yakalandığı sırada yanında bir kişinin daha olduğu ileri sürülüyor. 
     Öte yandan, Türkiye’nin Madrid Büyükelçiliği’nin konuyu araştırmak üzere İspanyol makamlarla temasa geçtiği belirtildi. 
     İspanyol makamlarının, terörist Fikret K.’yı serbest bırakmadan önce yakalanmasıyla ilgili hiçbir bilgi vermediği kaydedildi. 
     
</TEXT>
</DOC>
