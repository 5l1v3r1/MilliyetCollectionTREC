<DOC>
<DOCNO> 371802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun07.html </URL>
<DATE> 2005/08/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Washington Post Edelman, Pentagona denge getirdi... 
</HEADLINE>
<TEXT>

     ABD'nin saygın gazetelerinden The Washington Post'ta yayımlanan bir yorum-haberde, ABD Savunma Bakanlığı'nda, aralarında ABD'nin eski Ankara Büyükelçisi Eric Edelman'ın da yer aldığı yeni üst düzey yöneticilerin göreve başlamasının ardından Pentagon'un, ''daha az ideolojik ve daha dengeli'' bir havaya büründüğü belirtildi. 
     Haber-yorumda, Pentagon'da ''iki numaralı'' konum olan Savunma Bakan Yardımcılığı'na, Dünya Bankası'nın başına geçen Paul Wolfowitz'in yerine eski Deniz Kuvvetleri Bakanı Gordon England'ın, ''üç numaralı'' konum olan politikadan sorumlu Savunma Bakan Yardımcılığı'na da Douglas Feith'in yerine Edelman'ın getirilmesinin ardından, Bakanlıkta Kongre ile de daha fazla uyum içinde çalışabilecek bir ekibin oluştuğuna işaret edildi. 
     Yazıda, Pentagon'daki görevlerinden ayrılan Wolfowitz ve Feith'in ''ideolojik kişilikler'' olarak tanındığına dikkat çekilerek, yeni ''iki numara'' England'in ise teknokrat özelliklerinin öne çıktığı kaydedildi. 
     The Washington Post, Edelman'ı da, ''Washington'daki ideolojik kavgalara pek karışmayan, yetenekli bir diplomat ve rahat bir kişilik'' olarak nitelendirdi. Edelman'ın Ankara büyükelçiliğinden önce Başkan Yardımcısı Dick Cheney'e danışmanlık yaptığı ve 1990'ların başlarında yine Pentagon'da Wolfowitz'in yanında çalışan deneyimli bir yetkili olduğu ifade edildi. 
     Brookings Institution adlı düşünce kuruluşunun savunma uzmanı Michael O'Hanlon, Pentagon'daki üst düzey personel değişikliklerini değerlendirirken, ''Kalite açısından gelenlerle gidenler arasında pek fark yok, gidenler de yetenekleri olan insanlardı. Fark, dengede. Eskiden neo-con'ların hakim görüldüğü Pentagon'da şimdi daha iyi bir denge var'' dedi. 
     
</TEXT>
</DOC>
