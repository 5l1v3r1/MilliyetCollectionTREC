<DOC>
<DOCNO> 360032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun40.html </URL>
<DATE> 2005/07/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Somali'de bir barış eylemcisi öldürüldü... 
</HEADLINE>
<TEXT>

     Somali'de, ülkenin önde gelen barış eylemcisi olduğu belirtilen Abdülkadir Yahya Ali'nin, uğradığı suikast sonucu öldüğü bildirildi. 
     Nairobi'deki bir BM yetkilisi, Somali'de Araştırma ve Diyalog Merkezi'nin kurucularından Ali'nin, düzenin bulunmadığı başkent Mogadişu'daki evinde karısının gözleri önünde kimliği belirlenemeyen saldırganlar tarafından vurularak öldürüldüğünü açıkladı. 
     BM yetkilisi, korumaları etkisiz hale getiren saldırganların, Ali'yi vurmadan önce diz üstü bilgisayarını istediklerini söyledi. 
     Aile üyeleri de 10 kişi olan saldırganların, ateş etmeden önce telefon hattını kestiğini belirttiler. 
     Saldırının sorumluları ya da nedeni konusunda henüz bilgi bulunmadığı kaydedildi. 
     Somali, merkezi hükümetin yokluğunda 14 yıldır süren çatışmalar ve açlık sorunuyla dünyanın en tehlikeli ülkelerinden biri ve başkent Mogadişu da ülkenin başlı başına en fazla kan dökülen yeri olarak tanıtılıyor. 
     Adam kaçırmaların ve cinayetlerin sık görüldüğü, yaklaşık 10 milyon nüfuslu Somali'de, Ali'den önce, aralarında yardım görevlilerinin de bulunduğu dış bağlantılı çalışanlara birkaç saldırı daha olduğuna dikkat çekiliyor. İngiliz yayın kuruluşu BBC'nin bir yapımcısı da Şubat ayında vurularak öldürülmüştü. 
     
</TEXT>
</DOC>
