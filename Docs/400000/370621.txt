<DOC>
<DOCNO> 370621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo04.html </URL>
<DATE> 2005/08/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Herkes Fatih'in peşinde 
</HEADLINE>
<TEXT>

     Avrupa takımları milli oyuncumuz Fatih Tekke’den vazgeçmiyor. Sezon bitiminde tecrübeli futbolcu için birçok takım transfer teklifinde bulunmuş, Trabzonspor formasını giyen milli futbolcumuzu yakın takibe almıştı. İlk ciddi teklif ise İngiltere Süper Ligi’ne bu sezon ilk kez yükselen Wigan’dan gelmişti. Wigan’lı teknik heyet ve yöneticiler, Fatih’i bir kez daha izlemek için bu kez Sofya’nın yolunu tutarken, Bundesliga’nın köklü ekibi Leverkusen de sürpriz bir şekilde Trabzonspor kaptanı için devreye girdi. 
     
     Almanlar da izleyecek 

     Premier Lig’nin ilk maçında son şampiyon Chelsea’ye 1-0’lık skorla boyun eğen ingilizler, gol yollarına çare bulmak için Fatih’i izleyip, Bordo - Mavili yöneticilerle transferin gerçekleşmesi için zemin arayacak. Asıl sürpriz gelişme ise Fatih’e Leverkusen’in de ciddi ciddi ilgilenmesi ile yaşandı. Leverkusen Sportif Direktörü Rudi Foller ve teknik direktör Klaus Augentaler’in Sofya’daki milli maçı izleyeceği ve tecrübeli futbolcu hakkında son kararı vereceği bildirildi. 
     
</TEXT>
</DOC>
