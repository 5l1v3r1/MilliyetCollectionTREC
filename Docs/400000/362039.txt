<DOC>
<DOCNO> 362039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun41.html </URL>
<DATE> 2005/07/18/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
AB Konseyi'nde Türkiye tartışması... 
</HEADLINE>
<TEXT>

     Brüksel’deki AB Genel İşler Konseyi toplantısında Türkiye konusunda bazı "hararetli tartışmalar" yaşandığı bildirildi. 
     Belçikalı diplomatik kaynakların basına aktardıkları bilgilere göre, Türkiye’nin katılımına ilişkin Müzakere Çerçeve Belgesi’nin Konsey tarafından onaylanmak üzere tartışılmamasına, bu konuda olumsuz tavır izleyen Avusturya tepki gösterdi. 
     Avusturya, AB Dönem Başkanı İngiltere’nin, Türkiye tartışmalarını tatil sonrası, 1-2 Eylül’de yapılacak ve resmi karar alınamayacak olan "gayri resmi" Konsey toplantısı gündemine ertelemesini eleştirdi ve Türkiye yandaşlarını "tartışmadan kaçmakla" suçladı. 
     Avusturya, AB Komisyonu’nun Türkiye’ye ilişkin İlerleme Raporu’nun 9 Ekim’de müzakerelerin başlamasından sonra açıklanacak olmasını da 
     eleştirdi. 
     Kıbrıs Rum kesiminin, Konsey’de, Türkiye’nin Ankara Antlaşması’nın ek protokolünü imzalaması koşulunu yerine getirmesinin şart olduğunu hatırlattığı, aksi takdirde müzakereleri "bloke edeceğini" belirttiği bildirildi. 
     AB üyesi ülkelerin dışişleri bakanlarını bir araya getiren AB Genel İşler Konseyi’nin Brüksel’deki aylık olağan toplantısı sonunda basına konuşan AB Dönem Başkanı İngiltere’nin Dışişleri Bakanı Jack Straw, AB Komisyonu’nun genişlemeden sorumlu üyesi Olli Rehn’in, Müzakere Çerçeve Belgesi hakkında bilgiler verdiğini, konunun eylül ayında yapılacak Genel İşler Konseyi’nde derinlemesine ele alınacağını belirtmişti. 
     
</TEXT>
</DOC>
