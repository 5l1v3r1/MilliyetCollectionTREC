<DOC>
<DOCNO> 390605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/siyaset/siy02.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben klasik seviyorum çocuklarım new age' 
</HEADLINE>
<TEXT>


Klasik müzik, Türk müziği ve türküden hoşlandığını söyleyen Erdoğan, "Müziğimizi zenginleştiren başka akımları seslendirenler var. Çocuklarım onları dinliyor" dedi 

CENK BAŞLAMIŞ Moskova 


Başbakan Erdoğan, klasik müzik, Türk müziği ve türkü sevdiğini, çocuklarının ise "new age" tarzından hoşlandığını söyledi. 
Cumhuriyetin 82. yıldönümü nedeniyle Rus İtar-Tass Ajansı ile İzvestiya gazetesine konuşan Erdoğan, özel yaşamıyla ilgili soruları da yanıtladı. Türkiye'nin AB'ye tam üye olabilmesi için demokrasi ve özgürlükleri genişletmesi gerektiğini belirten Erdoğan, bunların başında söz ve inanç özgürlüğünün geldiğini kaydetti. 
BM'nin yeterince etkin olamamasından yakınan Erdoğan, Genel Sekreter Kofi Annan'dan yeni bir Kıbrıs barış planı beklediklerini ifade etti. Erdoğan, Samsun-Ceyhan petrol boru hattının yakında yapılacağını söyledi. 

Kadın adaylar 
Erdoğan, Rusya'da da çok sevilen Tarkan'la ilgili soruya, "Hemşeri oluruz. İkimiz de Rizeliyiz" karşılığını verdi. Klasik müzik, Türk müziği ve türküden hoşlandığını anlatan Erdoğan, "Müziğimizi zenginleştiren başka akımları seslendirenler var. Çocuklarım onları dinliyor. Özellikle 'new age' tarzını seviyorlar" dedi. 
"Eşinizin kadınların politikaya girmesi yolundaki çabasını destekliyor musunuz " sorusu üzerine, İstanbul Belediye Başkanı olduğu dönemde kadınların politikaya atılmasının sıcak karşılanmadığını belirten Erdoğan, bunu değiştirmek amacıyla çalışmalara başladıklarını ve meyvelerini aldıklarını söyledi. Erdoğan, bundan sonraki seçimde AKP'nin kadın adaylarının sayısının daha da artacağına emin olduğunu belirtti. 
Artık futbol oynama fırsatı olmadığını da söyleyen Erdoğan, "Benim zamanımda sırt numarası yoktu. Sadece orta saha, defans ve forvet diye geçerdi. Genç takımda ileriye dönük orta saha oynuyordum" dedi. 

Avrupa Halk Partisi lideriyle görüştü 

LONDRA Milliyet 

Başbakan Recep Tayyip Erdoğan, Londra'da Avrupa Halk Partisi EPP Başkanı Wielfred Martens'i kabul ederek bir süre görüştü. Kabul sonrasında Başbakan'ın ikamet ettiği otelden ayrılmadan önce gazetecilerin sorularını yanıtlayan Martens, "AB'nin Türkiye ile üyelik müzakerelerine başlaması kararını destekliyorum" dedi. Martens, Başbakan Erdoğan ile görüşmesinin son derece yapıcı geçtiğini belirterek, AKP ile EPP arasındaki işbirliğinin önemine işaret etti. 


</TEXT>
</DOC>
