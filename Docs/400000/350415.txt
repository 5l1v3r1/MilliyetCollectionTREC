<DOC>
<DOCNO> 350415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo31.html </URL>
<DATE> 2005/06/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Serhat Akın Ayrılma kararım yanlış olsa bile bu yanlışı yaşamalıyım 
</HEADLINE>
<TEXT>

     Fenerbahçe ile yollarını ayırarak, yeni sezon için Belçika'nın RSC Anderlecht takımıyla anlaşan Serhat Akın, kariyeriyle ilgili bir karar vermek zorunda kaldığını ve RSC Anderlecht'i tercih ettiğini söyledi. 
     Serhat, kendisine ait restoranda düzenlediği basın toplantısında, transferiyle ilgili değerlendirmeler yaptı. 
     Zor bir karar aldığını ve bu kararı tek başına verdiğini vurgulayan Serhat, ''Kariyerimle ilgili bir karar alma zamanı gelmişti. Tercihimi Anderlecht'ten yana kullandım. Bu karar yanlış olsa bile, bu yanlışı yaşamak istiyorum. Bana bugüne kadar destek olan herkese teşekkür ediyorum. Buradan kırgın ayrılmıyorum'' dedi. 
     Sarı-lacivertli takıma futbolcu, teknik adam ya da yönetici olarak bir gün yeniden dönmek istediğini belirten Serhat, ''Bunların hiçbiri olmazsa, en kötü ihtimalle Fenerbahçe tribünlerinde yerimi alırım'' diye konuştu. 
     Fenerbahçe'de, oynaması gereken bazı zamanlarda görev verilmediğini anlatan Serhat, hiçbir oyuncunun ilk 11 garantisinin bulunmadığını ifade ederek, şöyle devam etti 
     ''Çok tecrübeli bir şekilde Avrupa'nın kapısını açıyorum. Fenerbahçeli Serhat olarak gidiyorum, aynı şekilde kalacağım. 1 yıl boyunca çoğu maçta yedek kaldım. Bunlardan ders çıkarmayı bilmek lazım. Fenerbahçe'de kötüyü bile yaşamak güzel. Avrupa için doğru zaman olduğunu düşünüyorum.'' Serhat, yarın sabah Brüksel'e giderek, 1 yılı opsiyonlu 3 yıl için anlaştığı RSC Anderlecht için sağlık kontrolünden geçecek. 
     
</TEXT>
</DOC>
