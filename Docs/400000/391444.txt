<DOC>
<DOCNO> 391444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy09.html </URL>
<DATE> 2005/11/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan Sosyal güvenlik sisteminin yapısal sorunları var 
</HEADLINE>
<TEXT>

     Başbakan Recep Tayyip Erdoğan, Sosyal güvenlik sisteminin çok çeşitli yapısal sorunları olduğunu ifade ederek, "Sistemin giderek büyüyen açıkları önlem alınmadığı takdirde gelecek on yıllarımızı ipotek altına alacak boyuttadır" dedi. 
     Ekonomik ve Sosyal Konsey ESK , Başbakan Recep Tayyip Erdoğan Başkanlığında, Başbakanlık yeni binada toplandı. 
     Erdoğan, toplantının başında yaptığı konuşmada gündemde sosyal güvenlik reformu bulunduğunu söyledi. 
     Konseyin kuruluş amacının ekonomik ve sosyal politikaların oluşturulmasında hükümet ve sosyal taraflar arasında uzlaşma ve işbirliğini sağlamak olduğunu anımsatan Erdoğan, şöyle konuştu 
     "Ortak görüş belirlenmesine uygun bir zemin hazırlamaktır. Bu çerçevede sosyal güvenlik gibi mali yükü her geçen gün ağırlaşan yalnızca günümüz değil, gelecek kuşaklarımızı da yakından ilgilendiren çok önemli bir konudaki reform çalışmalarını konsey gündemine getirerek tartışmak istiyoruz. Sosyal güvenlik sistemimizin çok çeşitli yapısal sorunları mevcuttur. Her şeyden önce farklı standartlara göre işleyen karmaşık bir sistemimiz var. Ülkemizde beş farklı sigorta rejimi bulunmaktadır. Farklı rejimlerde yer alan kişiler sosyal sigorta haklarından farklı kriterlere göre yararlanmakta ve tabi oldukları normlar dağınık bir yapıda bulunmaktadır. 
     Sosyal güvenlik sisteminin diğer bir önemli sorunu da sistemde gelirlerin giderleri karşılayamaması durumudur. Sistemin aktüeryal dengelerinin bozulmasından dolayı sosyal güvenlik kuruluşlarına her yıl bütçeden büyük miktarlarda transferler yapılmaktadır. SSK, Emekli Sandığı ve Bağ-Kur’a bütçeden yapılan transferler toplamının gayri safi milli hasılaya oranı yüzde 4.5 olarak gerçekleşmiştir. Bu durum finansman açısından sürdürülemez bir yapıya işaret etmektedir. 
     Sistemin giderek büyüyen açıkları önlem alınmadığı takdirde gelecek on yıllarımızı ipotek altına alacak boyuttadır." Başbakan Recep Tayyip Erdoğan, "Mevcut sistemin giderek ağırlaşan sorunlarının bedelini tamamen gelecek nesillere, kendi çocuklarımıza ödetmeyi hükümet olarak, bir baba olarak asla kabul etmiyoruz" dedi. 
     Erdoğan, Ekonomik ve Sosyal Konsey ESK Toplantısı’nda yaptığı konuşmada, şu anda Türkiye’nin en önemli avantajlarından birinin genç ve dinamik bir nüfusa sahip olmak olduğunu belirtti. Başbakan Erdoğan şöyle konuştu 
     "Mevcut genç nüfus yapısına rağmen bu kadar büyük sorunlar yaşayan bir sosyal güvenlik sisteminin yaşlı nüfus sorunu yaşanmaya başlandığında sürdürülmesi asla mümkün olmayacaktır. Bundan 20-30 yıl sonra alınması gereken önlemlerse sizi temin ederim ki bu reformlarla almakta olduğumuz önlemlerden belki çok daha ağır olacaktır. Mevcut sistemin giderek ağırlaşan sorunlarının bedelini tamamen gelecek nesillere, kendi çocuklarımıza ödetmeyi hükümet olarak, bir baba olarak asla kabul etmiyoruz." Başbakan Erdoğan, sosyal güvenlik sisteminde yaşanan sorunlara ve bunların yarattığı olumsuz etkilere hiç kimsenin yabancı olmadığını ifade ederek, bu konuların yıllardır tartışıldığını belirtti. 
     Erdoğan Şöyle devam etti 
     "Hepimiz birer vatandaş olarak günlük hayatımızda bu sorunlarla boğuşuyoruz. Hükümetimiz acil eylem planıyla bu sorunları çözmek için özellikle bir görev üstlendi. Sosyal güvenlik sistemimizin bütün sorunlarını araç ve yöntem tutarlılığı sağlayacak tarzda bütüncül bir bakış açısıyla ele almış ve kapsamlı bir reform programı hazırlamıştır. Sosyal güvenlik reformuyla ilgili bütün çalışmalar her aşamada sosyal tarafların kamuoyunun ve basının her türlü öneri, eleştiri ve katkısına açık bir şekilde yürütülmüştür. Bu süreçte her katkı dikkate alınmış, titizlikle değerlendirilmiş ve hazırladığımız kanun, tasarı ve taslaklarına yansıtılmıştır." Erdoğan, adalet içinde kalkınma şiarıyla son üç yılda uyguladıkları bütün politikalar değerlendirildiğinde bunların hiçbir zaman popülist, günü kurtarmayı amaçlayan politikalar olmadığının açıkça görüleceğini belirterek, tam tersine göreve geldikleri günden bu yana Türkiye’nin uzun süredir çözülememiş, kendilerinden önceki hükümetlerin çözmeye bile yanaşamadığı bütün sorunları tek tek sağduyu ile ele aldıklarını bildirdi. Sosyal politikaların temel direği olan sosyal güvenlik sisteminin sorunlarını çözme konusunda da hükümetin aynı azim ve kararlılığı, aynı cesareti göstereceğini ifade eden Erdoğan, ekonomide 4 yıldır hızlı bir toparlanma ve istikrar süreci yaşandığını söyledi. 
     Başbakan Erdoğan, bu süreçte kesintisiz büyüme sağlandığını ve enflasyonun tek rakamlı haneye düştüğünü, borç stokunun maastricht kriterlerini sağlayacak düzeye indiğini, reel faizlerin yüzde 30 düzeylerinden yüzde 8’ler seviyesine gerilediğine dikkati çekti. 
     "Bu hızlı iyileşmenin üzerine oturduğu temel dayanak kamu maliyesinde sağladığımız disiplindir" diye konuşan Erdoğan, sağladıkları bu mali disiplini ve kazanımları sürekli kılacak her türlü önlemin yakaladıkları istikrarı daha da güçlendireceğini kaydetti. 
     Erdoğan, sosyal güvenlik reformlarını da bu sürece katkı sağlayacak en önemli reformlardan biri olarak gördüklerini belirterek, güvenlik alanında yapılacak reform çalışmalarının öncelikli amacının bütün vatandaşların aynı standartlarda kaliteli ve kolaylıkla erişebilecekleri sağlık hizmeti sunmak olduğunu ifade etti. 
     Erdoğan şöyle devam etti 
     "Amacımız, tek çatı altında toplanmış norm ve standart birliği sağlanmış ve mali dengesi sağlam bir sosyal güvenlik sistemi oluşturmaktır. Buna ek olarak sosyal yardım sisteminin yoksulluğu önleyecek ve etkilerini en aza indirecek şekilde yeniden yapılandırılmasını sağlamaktır. Hazırlanan reform taslağının dört ana bileşeni mevcuttur. Bunlar emeklilik genel sağlık sigortası sosyal yardımlar ve primsiz ödemelerle yeni kurumsal yapı olarak sıralanmaktadır." Erdoğan, Çalışma ve Sosyal Güvenlik Bakanlığı tarafından Sosyal Sigortalar ve Genel Sağlık Sigortası Kanunu tasarısının hazırlanıp TBMM’ne sevk edildiğini söyledi. 
     Başbakan Erdoğan, Sosyal Güvenlik Kurumu Kanunu Tasarısı ile Sosyal Yardımlar ve Primsiz Ödemeler Kanunu Tasarısı Taslağının sosyal tarafların görüşüne sunulduğunu hatırlattı. 
     AB’ye üyelik sürecinde en kritik eşiğin aşılmış olduğunu belirten Erdoğan, "İnanıyorum ki bu süreçte ülkemizin temel sorunlarından olan sosyal güvenlik alanında da ciddi adımlar atmanın artık zamanı gelmiştir" diye konuştu. 
     Erdoğan, değişik sosyal tarafları temsil eden Ekonomik Sosyal Konsey üyelerinin görüşlerinin her zaman olduğu gibi hükümetin çabalarına ışık tutacağını söyledi. 
     
</TEXT>
</DOC>
