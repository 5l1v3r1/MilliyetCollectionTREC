<DOC>
<DOCNO> 355327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tok satıcı Beşiktaş 
</HEADLINE>
<TEXT>


Kartal, yabancı futbolcu arayışını sürdürürken, bir anda Carew ve Pancu'ya ciddi talip çıkınca satıcı olarak pazarlığa oturdu. Yönetim, Norveçli golcü için 8 milyon Euro'ya indi, Rumen oyuncu için ise 6 milyon Euro istedi 


ORHAN YILDIRIM 


Yabancıları bir anda kıymete binen Beşiktaş, Carew ve Pancu için "İyi para kazanırsak göndeririz" şartını öne sürerken, Juanfran ve Ronaldo'dan da kurtulmak için çabalıyor. 
Lyon'un yeni Teknik Direktörü Houllier'in ısrarla istediği Norveçli yıldız için Frasız kulubü 4.5 milyon Euro'dan 6.5 milyon Euro'ya çıktı. Beşiktaş ise daha önce istediği 10 milyon Euro'dan 2 milyonunu indirerek, 8 milyon Euro'ya verebileceğini belirtti. Kartal ayrıca, Norveçli oyuncuyu aldıkları fiyatın üstünde satarlarsa Lyon'dan k rın yüzde 30'unu alabilmek için de uğraş veriyor. 
Beşiktaş, CSKA Moskova'nın yıllık 1.5 milyon Euro önerdiği Pancu'nun bonservisini de 6 milyon Euro olarak belirledi. Ruslar'ın ise 4 milyon Euro'dan kapıyı açtığı, pazarlıkların devam ettiği vurgulandı. 
İspanya'nın Espanol kulübü de Juanfran'ın bonservisi için Beşiktaş'a 500 bin Euro önerdi. 2 milyon Euro isteyen Beşiktaş ise olumsuz yanıt aldı. İspanyol oyuncunun diğer talibi Alaves'in Başkanı Piterman, Beşiktaş'tan bonservisinde kolaylık isterken, Juanfran' bir yıllığına kiralayabileceklerini de söyledi. 
Sivasspor'a gönderilmek istenen Brezilyalı Ronaldo'nun ise bonservisinin yanında 500 bin dolar istediği, Siyah - Beyazlılar'dan olumsuz yanıt aldığı vurgulandı. 

Menajerler dert oldu 

Demirören, Biscan ile anlaştıklarını, ancak menajerlerin tekliflerle kafa karıştırdığını söyledi 

Igor Biscan'a yanıt vermesi için 1 Temmuz'a kadar süre veren Beşiktaş, menajerlerden yana dertli. Futbolcuyla aralarında bir sorun bulunmadığını söyleyen Başkan Yıldırım Demirören, "Ancak menajerler İngiltere, İspanya ve İtalya'dan teklif var diyerek kafasını karıştırıyor. Buna rağmen bu işe oldu gözüyle bakıyoruz. Son anda beklenmedik bir pürüz çıkarsa Beşiktaş'a gelmek isteyen dünyaca ünlü isimler var. Derhal temasa geçeriz. Ancak biz öncelikli olarak takıma katkı sağlayacak futbolcuyu düşünüyoruz" dedi. 
Demirören, şöyle devam etti "Hep söylüyorum, Beşiktaş'ta transfer bitmez. Çok kaliteli bir ekibimiz var, her oyuncu için de tekliflere açığız. Profesyonellik bunu gerektirir." 

Sabırsız Volkan 

AHMET YEŞİLAĞAÇ DHA 

Siyah - Beyazlılar'ın Schalke 04'ten transferi Ümit Milli Takımı file bekçisi Volkan Ünlü, Beşiktaş'ın kalesini uzun yıllar korumak için geldiğini söyledi. 
Bodrum Yalıkavak'ta Golden Age Otel'de tatil yaparak sezon öncesi enerji depolayan genç yıldız, "Kadroda ikinci veya üçüncü kaleci olmak moralimi hiç bozmadı. Ateşli Beşiktaş taraftarının önünde oynayacak olmam beni heyecanlandırıyor. Ümit Milli Takım'daki performansımın da üzerine çıkacağımdan eminim. Antrenmanlara başlamayı iple çekiyorum" dedi. 

Babasına benzemesin 

RAHMAN SAĞIROĞLU 

Siyah - Beyazlılar'da yeni baba olan Mustafa Doğan mutluluktan uçuyor. Maçlar nedeniyle ilk çocuğunun dünyaya gelişinde bulunamayan başarılı futbolcu, ikinci kızı Ela'nın doğumunu bu nedenle bir hafta erkene aldıklarını söyledi. Hastaneye ziyarete giden Ali Güneş ise, "İnşallah Ela babasına değil, annesine benzer. Yoksa çirkin olur" diye espiri yaptı 

Son moda Kappa 

Beşiktaş'ın amatörleri yeni sezonda Kappa'dan giyinecek. Siyah - Beyazlılar ile üç sezonluk sponsorluk anlaşması yapan dünya çapındaki firma, 2007-2008 sezonunun sonuna kadar Basketbol, Voleybol, Hentbol, Atletizm, Boks, Güreş, Kürek, Jimnastik ve Masa Tenisi ile Tekerlekli Sandalye Basketbol Takımı'nın malzemelerini sağlayacak. 


</TEXT>
</DOC>
