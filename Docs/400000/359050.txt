<DOC>
<DOCNO> 359050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo17.html </URL>
<DATE> 2005/07/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fenerbahçe'nin genç oyuncuları kalıcı olmak istiyor... 
</HEADLINE>
<TEXT>

     Fenerbahçe'nin genç futbolcuları Can, Olcan ve Kerim, sarı-lacivertli kulüpte kalıcı olmak istediklerini söylediler. 
     Geçen sezon başka takımlarda kiralık oynayan genç futbolcular, Samandıra Tesisleri'ndeki antrenmanın ardından basın mensuplarının sorularını yanıtladı. 
     15. Akdeniz Oyunları'nda 2. olan Olimpik Milli Futbol Takımı'nda da forma giyen Can, hem yönetimin hem de takımdaki ağabeylerinin kendilerine yardımcı olduğunu ifade ederek, ''İyi çalışıp öncelikle kalıcı olmak, daha sonra 18'e girmek, en sonunda da formayı giymek istiyoruz. Fenerbahçe forması giymek herkese nasip olmaz. Bunu gerçekleştirmek için elimizden geleni yapacağız'' diye konuştu. 
     Geçen sezon antrenmanda Nobre'yi sakatladıktan sonra Sivasspor'a kiralık verildiğinin hatırlatılması üzerine Can, ''Talihsiz bir olaydı. Ama bu nedenle kimseye kırgın değilim. Sivasspor'da şampiyonluk yaşadım. Tekrar yuvaya dönmek çok güzel, amacım futbolu Fenerbahçe'de bırakmak'' dedi. 
     
     OLCAN ''FENERBAHÇE BÜYÜK BİR CAMİA'' 
     Geçen sezon Antalyaspor'da kiralık oynayan sarı-lacivertlilerin genç futbolcusu Olcan ise, Fenerbahçe'nin büyük bir camia olduğunu ve burada kalıcı olmak istediklerini vurguladı. 
     Antrenmanlarda iyi çalışmaları halinde, kendilerine şans verileceğine inandığını belirten Olcan, ''Ne kadar büyük bir camiada olduğumuzun farkındayız. Çok iyi çalışarak, kadroya girmek için mücadele vereceğiz'' şeklinde konuştu. 
     
     KERİM ''KALICI OLMAK İSTİYORUZ'' 
     Mersin İdmanyurdu'nda geçen sezon kiralık oynayan Kerim de iyi çalışarak kalıcı olmak istediklerini ifade etti. 
     Mersin'de iyi bir sezon geçirdiğini belirten Kerim, ''Sabredip, iyi çalışacağız. Fenerbahçe'de kalıcı olmak için elimizden geleni yapacağız'' dedi. 
     
</TEXT>
</DOC>
