<DOC>
<DOCNO> 358034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko19.html </URL>
<DATE> 2005/07/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Buğdayda "Tüccar oyunu" iddiası... 
</HEADLINE>
<TEXT>

     Toprak Mahsulleri Ofisi TMO alımlara başlamadan önce buğday piyasasının çöktüğü spekülasyonları yaparak üreticiden kilosu 250-260 YKr'den buğday alan tüccarın, bu ürünü 337 ile 355 YKr'den ofise satma çabasında olduğu bildirildi. 
     Toprak Mahsulleri Ofisi TMO Adana Bölge Müdürü Mehmet Kaya, AA muhabirine yaptığı açıklamada, 3 Haziran 2005 tarihinde başlayan alımlarda sorumluluk alanlarında bulunan Adana, Osmaniye, Mersin ve Hatay'ın Erzin ve Dörtyol ilçelerinden toplam 115 bin ton buğday aldıklarını, üreticilere 10 tona kadar peşin, kalan 20 tonun bedeli için de bir ay vadeli ödeme yaptıklarını belirtti. 
     Kaya, ''Üreticiden 16 noktada alım yapıyoruz. Ofis olarak sezon başında birinci sınıf buğdaya 350 YKr, ikinci sınıf buğdaya 332 YKr fiyat veriyorduk. Yapılan artışla birinci grup buğdayın kilosu 355 YKr, ikinci grup ürünün fiyatı 337 YKr oldu. Dileğimiz, bu artıştan tüccarın değil, üreticinin faydalanmasıdır'' dedi. 
     Kaya, üreticiyi mağdur etmemek için çaba harcadıklarını ancak, buğday hasadı başlarken ''buğday piyasası çöktü'' diyerek spekülasyon yapan tüccarın, üreticiden kilosunu 250-260 YKr'ye aldığı buğdayı, TMO'ya 337, 355 YKr'den satmaya çalıştığını belirlediklerini bildirdi. 
     Ofise buğday getirenlerin belgelerinin titizlikle incelendiğini vurgulayan Kaya, şunları kaydetti 
     ''Ürünü alabilmemiz için satıcının çiftçilik belgesini getirmesi gerekiyor. Bu belgede, muhtar, Tarım Müdürlüğü ve ziraat odalarının imzaları yer alıyor. Bu imzalar eksiksiz olunca ürünü almak zorundayız ancak, aldığımız istihbaratlarda ürün getirenlerin önemli bir bölümünün çiftçi adına belge düzenleyen tüccar olduğu ihbarlarını alıyoruz. 
     Görevi sadece üreticiden ürün almak olan TMO'nun işlevini gerçek anlamında yerine getirebilmesi için çiftçilerimizden duyarlılık bekliyoruz. Çiftçinin hakkını tüccara kaptırmak istemiyoruz. Çiftçilerimiz, bu tür olaylara alet olmasınlar.'' Kaya, 1 Eylül 2005 tarihinden itibaren ofisin alımlarda 30 ton sınırlamasını kaldıracağını vurgulayarak, ''Bu tarihe kadar imkanı olan üretici ürününü bekletebilir ancak, şu anda bile üreticinin elinde buğday kalmadığını tahmin ediyoruz. Buğday tüccarın elinde'' dedi. 
     
     DEPO SORUNU 
     Kaya, üreticileri ofis önünde bekletmemek için haftanın 7 gününde mesai yaptıklarını, kuyrukların oluşmamasına özen gösterdiklerini ancak, depolarının geçen sezonun mısırıyla dolu olması nedeniyle depo sıkıntısı yaşadıklarını vurguladı. 
     Alım sezonu başında kurumun boş bulunan 90 bin tonluk deposu dolunca, Kadirli'de 2, Düziçi'nde 3, Ceyhan'da 3 ve Kozan'da bir olmak üzere toplam 9 depo kiraladıklarını ifade eden Kaya, şöyle konuştu 
     ''Kiraladığımız depolara rağmen tıkanmayı çözemeyince yeni depo arayışlarına girdik. Üreticimizi kapıda bekletmeden alım yapmak istiyoruz. Sıkıntı yaşadığımız yerlerde üreticilerimizi en yakın ofise yönlendiriyoruz ancak, üreticimiz bu konuda bize anlayış göstermiyor. Eylem yapmakla, buğdayı yakmakla bizi tehdit ediyorlar. Çiftçi, 10 kilometre mesafe olsa bile başka bir ofise yönlendirilmeye tahammül edemiyor. Bu konuda anlayış bekliyoruz.'' 
     
</TEXT>
</DOC>
