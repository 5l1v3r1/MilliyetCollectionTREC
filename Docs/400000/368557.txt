<DOC>
<DOCNO> 368557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yazar/guclu.html </URL>
<DATE> 2005/08/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sözleşmeli öğretmenler ne zaman alınacak 
</HEADLINE>
<TEXT>


Milli Eğitim Bakanlığı'nın önümüzdeki öğretim yılı için 10 bini asaleten, 30 bini de sözleşmeli olmak üzere, 40 bin öğretmen alacak olması, yıllardır tayin bekleyen öğretmenler arasında büyük bir sevinç dalgası yarattı. 
Öğretmen adayları, asaleten atanacaklarla ilgili bilgilerin, Milli Eğitim Bakanlığı'nın web sitesinde yer aldığını, ama sözleşmeli öğretmenlerle ilgili bilgilere, hiçbir yerden ulaşamamanın sıkıntılarını yaşadıklarını dile getiriyorlar. Biz de bu çerçeve de onlardan gelen soruları, dün olduğu gibi, bugün de MEB Personel Genel Müdürü Remzi Kaya'ya yönelttik. 
Kaya, 30 bin sözleşmeli öğretmenin atanması için Maliye Bakanlığı'nın onayının beklendiğini, her türlü altyapının hazır olduğunu ve okullar açılmadan atamaların gerçekleştirileceğini söyledi. Kaya'nın atamalara yönelik sorulara verdiği cevaplar şöyle 

Sözleşmeli öğretmenler nasıl alınacak 
Sözleşmeli olarak atanacak öğretmenlere de tıpkı asaleten atananlar gibi aynı prosedür uygulanacak. 
Başvurular internet üzerinden gerçekleşecek. 

Sözleşmeli öğretmenlerin atanmasına yönelik olarak Milli Eğitim Bakanlığı'nın internet sitelerinde hiçbir ayrıntı yok. Başvurular ne zaman başlayacak 
Maliye Bakanlığı'ndan onay alır almaz başvurular gerçekleşecek. Sayın Bakanımız bu konuda çok yoğun bir çaba içerisinde. Okullar açılmadan tayinler gerçekleşsin istiyor. Başvurular, muhtemelen, asaleten atamalardan hemen sonra, yani ağustos sonunda gerçekleşebilir. 

Sözleşmeli atamalarda, sözleşme süresi ne kadar olacak 
Sözleşmeler 10 ay için yapılacak. Öğretmen arkadaşlarımız başarılı olduğu sürece de sözleşmesi yenilenecek. Ama performans kriterleri yeterli olmayanların sözleşmeleri yenilenmeyebilir. 

Sözleşmeli olarak atananlar, ileride asaleten atanabilirler mi 
Asaleten atanma koşulları ortada, eğer o koşulları yerine getirirse neden olmasın. 

Şubat ayı içerisinde asaleten atama yapılacak mı Puanlar düşer mi 
2006 için MEB'e ne kadar kadro tahsis edileceği henüz belli olmadı. O belli olduktan sonra şubatta atama yapılıp yapılmayacağına karar verilir. Atama yapıldığı takdirde elbette puanlar düşer. 

Sözleşmeli olarak atananlar, eğer şubatta asaleten atama olursa, bu haktan da yararlanabilirler mi Aksi bir durumda sözleşmeli için hiç başvuruda bulunmayalım mı 
Başvuruda bulunabilirler ama göreve başlamaları bir sonraki öğretim yılında gerçekleşir. Atamaları yapıldıktan sonra, öğretim yılı sonuna kadar, sözleşmeli olarak görev yaptıkları okulda görevlerine devam ederler. 

Sözleşmeli olarak atanan öğretmenlerin askerlik tecilleri yapılacak mı 
Milli Savunma Bakanlığı eminim bu konuda anlayışlı davranacaktır. En azından öğretim yılının sonuna kadar tecilleri yapılacaktır. 

Türkçe öğretmenliğine yönelik atamalarda öncelik kimlerde olacak Türkçe öğretmenlerinde mi, edebiyat mezunlarında mı Karma liste, Türkçe öğretmenlerine yönelik olarak haksızlık yaratmaz mı 
Karma liste haksızlık değil. Puanı yüksek olan öncelik kazanacak. 

Sağlık raporu kimlerden istenecek Bir doktordan almak yeterli mi, yoksa heyet raporu mu gerekiyor 
Başvurular sırasında sağlık raporu istemiyoruz. Alınması çok zor. Ataması gerçekleşenlerden heyet raporu isteyeceğiz. 

Atamalarda öncelik kimlerde olacak İşletme mezunları da sözleşmeli öğretmen olabilecek mi 
Birinci öncelik eğitim fakültesi mezunlarında, ikinci öncelik 75 puanın üzerinde puanı bulunan fen edebiyat fakültesi mezunlarında, üçüncü öncelik ise eğitim formasyonu bulunanlar. İşletme mezunlarının ataması yapılmaz. 

Yüksek lisans ya da doktorası olanlara bir avantaj sağlanıyor mu 
Şu an için böyle bir avantaj söz konusu değil. 

Asaleten atamalarda, 5 ilden 10 okul tercihimizi, tek okuldan 10 okul şeklinde kullanabilir miyiz 
Evet, kullanılabilir. Aday isterse bu tercih hakkını tek ilden de kullanabilir, üç beş ilden de. 

Almanca, Fransızca öğretmen atamaları gerçekleşecek mi Pedagojik formasyonu olmayanlar da atanabilecek mi 
Yabancı dil konusunda sıkıntı olduğunda, yabancı dille eğitim yapan bölümlerden mezunlar gibi ilgili alanlardan mezun olanlara da şans tanınacak. Aynı durum rehberlik için de geçerli. Yeterli rehberlik öğretmeni olmadığı için felsefe ve sosyoloji bölümlerinden mezun olanlardan da alım yapılabilir. Buna Talim Terbiye Kurulu karar veriyor. 

personel.meb.gov.tr'de dün yayımlanan Türkiye sıralaması ne anlama geliyor 
Bu sıralama, geçen yıl ve bu yıl KPSS'ye giren ve şu anda açıkta olan öğretmen adaylarının harmanlanmasıyla oluşturuldu. Mezun olamayanlar ve halen görevde olup da bu sınava katılanlar liste dışı bırakıldı. Sadece atanma koşullarına sahip olanlar bulunuyor. İsteyen her aday, branşını ve TC kimlik numarasını girerek, o branşta Türkiye genelinde kaçıncı sırada olduğunu rahatlıkla öğrenebilir. 

Hangi ilde, hangi branşta, kaç öğretmen olduğunu nereden öğrenebiliriz 
Böyle bir liste çıkarmadık. Tercihlerde yığılmalara ve yanlış yönlendirmelere neden olur diye. Ama her ilde, hangi okulda, hangi öğretmene ihtiyaç olduğu, rahatlıkla görülebilir. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
