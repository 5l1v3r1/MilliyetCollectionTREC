<DOC>
<DOCNO> 396182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/dunya/adun.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğüm çözülüyor 
</HEADLINE>
<TEXT>


Ünlü gazeteci Woodward'ın Büyük Jüri'ye verdiği ifade, CIA ajanı Plame'in ismini basına ilk sızdıranın Başkan Yardımcısı Cheney'nin de aralarında bulunduğu birkaç yetkiliden biri olduğu kuşkusunu doğurdu 

Yasemin Çongar - Washington 


CIA ajanı Valerie Plame'in görevi gereği gizlilik taşıyan kimliğinin Bush yönetimince basına sızdırılmasına ilişkin soruşturma, ünlü gazeteci Bob Woodward'ın bu hafta Büyük Jüri önünde verdiği ifadeyle yeni boyut kazandı. Woodward'ın ifadesi, isim sızdırma skandalının baş sorumlusu konusundaki kuşkuları, aralarında Başkan Yardımcısı Dick Cheney ile eski Dışişleri yetkilileri Richard Armitage ve Marc Grossman'ın da bulunduğu birkaç kişi üzerinde yoğunlaştırıyor. 
ABD'de kısaca "Plamegate" diye adlandırılan skandal, Bush yönetiminin, CIA görevlisi Valerie Plame'in ismini, Irak Savaşı'na muhalif olan eşi emekli Büyükelçi Joe Wilson'dan intikam amacıyla basına sızdırdığı suçlamasını içeriyor. 
Bu konudaki soruşturma, gazetecilere Plame'in ismini veren en az dört yetkili olduğunu ortaya koydu. Bunlardan adı kamuoyuna yansıyanlar, Büyük Jüri ifadesinde yalan söylediği iddiasıyla yargılanacak olan ve bu nedenle Cheney'nin danışmanlığını bırakan Lewis Libby, Başkan Bush'un sağ kolu Karl Rove ve Beyaz Saray Özel Kalem Müdürü Andrew Card. 

Esrarengiz yetkili 
Ancak skandaldaki rolünü 2 yıl gizledikten sonra, savcının çağrısıyla Büyük Jüri'ye ifade veren Woodward, Plame'in isminin kendisine, ilk olarak Card ve Libby dışındaki bir yetkili tarafından verildiğini bildirdi. Woodward, bu kişinin kimliğini Büyük Jüri'ye söyledi ama kamuoyuna açıklamadı. 
Plame'in kimliğini ilk kez yazan gazeteci Robert Novak da, daha önce Rove'un yanı sıra bir başka kişiyi kaynak göstermişti. 
Woodward'ın ifadesinin ardından, Beyaz Saray kaynakları, söz konusu yetkilinin Başkan Bush'un kendisi ya da danışmanı Dan Bartlett olmadığını bildirdiler. Dışişleri Bakanı Condoleezza Rice, Ulusal Güvenlik Danışmanı Stephen Hadley, eski Dışişleri Bakanı Colin Powell, eski CIA Başkanı George Tenet ve yardımcısı John McLaughlin de, Woodward'a bu bilgiyi kendilerinin aktarmadığını duyurdu. 
Cheney ise Plame'in ismini Woodward'a vermediği yönünde bir açıklama yapmadı. 
Bu durum, Washington kulislerinde, Başkan Yardımcısı'nın da dahil olduğu yeni bir 'şüpheliler listesi' üzerinde durulmasına yol açıyor. Bazı çevreler, baş sorumlunuın Cheney olabileceğini vurgularken, dünkü "Wall Street Journal" da böyle bir olasılığın olmadığını savundu. 
Listede, Cheney'den sonra gelen iki isim ise eski Dışişleri Bakan Yardımcısı Richard Armitage ile Dışişleri'nin eski üç numarası Marc Grossman. Armitage ve Grossman'ın, basının bu konudaki sorularını yanıtsız bırakmaları, haklarındaki şüpheyi artırıyor. 


</TEXT>
</DOC>
