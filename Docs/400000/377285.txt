<DOC>
<DOCNO> 377285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun06.html </URL>
<DATE> 2005/09/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte Atatürk'ün ilk aşk hikayesi Çok romantik bir erkekti... 
</HEADLINE>
<TEXT>

     Atatürk’ün Makedonyalı Eleni ile yaşadığı ilk aşkı anlatan Makedon filminin senaristi Aneta Şiyakova, Atatürk’ için "Çok romantik bir erkek" ifadesinu kullandı ve ikilinin nasıl tanıştıklarını anlattı. 
     Atatürk ile Makedon kızı Eleni’nin ilişkisini anlattığı filmi hakkında ANKA’ya konuşan Şiyakova, Mustafa Kemal Atatürk’ün güçlü bir asker olmasının yanı sıra çok romantik bir erkek olduğunu söyledi. 
     Filmin, gerçek bir hikayeyi anlattığını hatırlatan Şiyakova, Ataürk ile Eleni’nin filme de yansıyan tanışma öyküsünü de şöyle anlattı 
     "Atatürk, Manastır Askeri İdadisi’nde okuduğu yıllarda bir gün Manastır’ın en popüler sokağı ’Sirok Sokak’ta yürürken hayatında karşılaştığı en güzel gözleri gördü. 
     Eleni, o sırada penceredeydi. Bu kesinlikle ilk görüşte aşktı. O andan sonra Mustafa Kemal sürekli Eleni’yi, Eleni de sürekli Mustafa Kemal’i düşünmeye başladı. İkisi de uyuyamıyor, birşey yiyemiyor ya da başka birşey düşünemiyordu". 
     Atatürk’ün o günden sonra bir şekilde Eleni’nin evine giderek Makedonyalı güzeli yakından görmek istediğini söyleyen Şiyakova, "Ne büyük şans ki Mustafa Kemal’in bir arkadaşı Eleni’nin ailesini tanıyordu. İşte Mustafa Kemal, ilk kez o arkadaşıyla birlikte Eleni’nin evine misafir oldu ve Makedon güzeli yakından gördü". 
     
     "YILLARDIR BU PROJE ÜZERİNDE ÇALIŞIYORDUK" 
     Atatürk’ün ilk aşkının filmini yapma düşüncesinin çok uzun zamandır akıllarında olduğunu söyleyen Aneta Şiyakova, "Çocukluğumda, Türkiye’nin Manastır Fahri Konsolosu Mithat Cemal evimize gelir ve sürekli Atatürk ile Eleni’nin arasındaki aşkı anlatırdı. Ben de hep bunu kağıda dökmek isterdim" dedi. Şiyakova, gerekli desteği bulduktan sonra da bu romantik öyküyü filmleştirdiklerini belirtti. 
     
     BİR KADIN İÇİN EN GÜZEL HEDİYENİN ÇİÇEK OLDUĞUNU BİLİYOR 
     İkilinin arasında çok romantik anlar yaşandığını söyleyen senarist, "Eleni, evini bırakıp Mustafa Kemal ile birlikte küçük bir çiftlik evine gitmiş. O anlarda sadece aşk ve romantizm varmış". 
     Atatürk’ün bir kadın için en güzel hediyenin beyaz çiçekler olduğunu çok iyi bildiğini söyleyen Şiyakova, "Öylesine büyük bir savaşçı sevdiği kadının karşısında nazik, yumuşak ve romantik olmayı da çok iyi biliyordu. Ancak Eleni’nin babası gizli aşk yerlerini bulduğunda aradaki romantizm de sona erdi" dedi. 
     Atatürk’ün çok büyük bir savaşçı olduğunu söyleyen Aneta Şiyakova, onun insan hakları için de çok fazla çalıştığını ve büyük bir saygıyı hakettiğini söyledi. 
     Şiyakova ayrıca, Atatürk’ün bu kimliklerinin yanısıra çok güçlü duygulara sahip biri olduğunu ve sevgi için yaşadığını, Atatürk’ün insanlık tarihinde örnek biri ve önemli bir figür olmayı hakettiğini belirtti. 
     
     "ATATÜRK’LE BİZ DE GURUR DUYUYORUZ" 
     Filmi Türkiye’de de göstermeyi çok istediklerini belirten Aneta Şiyakova, "Atatürk’ün Makedonyalılar için de ne kadar güçlü biri ve tarihi bir figür olduğunu Türkler’e göstermeyi çok istiyoruz. O, insanlık tarihinde olumlu bir örnekten çok daha fazlasını temsil ediyor ve Türk ve Makedon halkları arasında da güçlü bir bağ kuruyor" dedi. 
     Şiyakova ayrıca, "Bizim tarihimizin de bir parçası olduğu için Makedonyalılar da Atatürk’le gurur duyuyor. Özellikle biz Manastırlılar, çok daha fazla gururluyuz, çünkü Mustafa Kemal burada eğitim gördü ve ilk defa burada aşık oldu" diye konuştu. 
     
     OYUNCULAR ÇOK HEYECANLI 
     Aneta Şiyakova, filmde Atatürk ve Eleni’yi canlandıran oyuncuların heyecanına da dikkat çekti. Aneta Şiyakova, filme Atatürk’ü canlandıran Nikola Ristanovski’nin "Atatürk’ü oynamak benim için çok büyük bir şans" dediğini aktardı. 
     Şiyakova, Gabriela Petruşevska’nın da filme Eleni’yi canlandırmaktan ötürü çok mutlu olduğunu ve gurur duyduğunu söyledi. 
     Öte yandan daha önce "Muhteşem Atatürk’ün aşkı" olduğu ilan edilen filmin adı "Manastır’da Bir Aşk" oldu. 

ANKA 
     
</TEXT>
</DOC>
