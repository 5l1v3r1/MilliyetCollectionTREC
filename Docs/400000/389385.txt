<DOC>
<DOCNO> 389385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/axspo02.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandırapark 
</HEADLINE>
<TEXT>


Fenerbahçeli futbolcular dünkü antrenmanda çocuklar gibi eğlendi. Önce köpekten korkan Appiah'ı kovalayan Sarı - lacivertli oyuncular antrenman bitiminde 52 yaşına giren Teknik Direktör Daum'un kafasında yumurta kırdılar 

YUSUF KOBAL 


Malatyaspor karşısında aldığı farklı galibiyet ile Galatasaray'ı zirvede yakalayan Fenerbahçe dün çocuklar gibi eğlendi. 
Samandıra Tesisleri'nde sabah yapılan antrenmanda birbiriyle şakalaşmayan oyuncu yoktu. Yenileme idmanını tamamlayan Serkan, köpekten korkan Appiah'ı kangal cinsi köpeğiyle kovaladı, ancak Serkan ve diğer futbolcular tesislere kaçan Ganalı yıldızı yakalayamadı. 
Sarı - lacivertli futbolcular, Teknik Direktör Christoph Daum'un 52. yaşgününü de Brezilya usulü yumurtalı-unlu kutladı. Yedeklerin idmanını bir süre kenarda izleyen futbolculardan Luciano, elindeki yumurtaları Alman çalıştırıcıya göstererek, güldü. İstasyon çalışmasını tamamlayan Daum, Luciano'nun yanına gelerek Brezilyalı oyuncuyla el sıkıştı ve öpüştü. Öpüşmenin ardından Luciano, Aureilo, Tuncay, Önder, Serkan ve Mehmet, Alman hocanın kafasında yumurta kırarken, yardımcı antrenör Murat Kuş da un döktü. Daum, daha sonra Aurelio'yu yakalayarak, kafasında yumurta kırdı. 
Yedek oyuncuların idmanının sonunda ise bu kez, 24. yaşına giren Kemal'in doğum günü Brezilya usulü kutlandı. 

Otobüsle gidiyorlar 

Fenerbahçe, Ankaragücü maçı için bugün öğleden sonra Ankara'ya otobüsle gidecek. Sarı - lacivertliler, basına kapalı yapacakları antrenmanın ardından başkente hareket edecek. Fenerbahçe'nin Ankara'ya sponsor olan Gürsel firmasının takım için tahsis ettiği yeni otobüsle gidecekleri öğrenildi. Bu arada UEFA Milan maçında sarı-lacivertli taraftarların sahaya yabancı madde atması nedeniyle Fenerbahçe'ye 15 bin İsviçre Frangı ceza verdi. 

Hem tebrik, hem uyarı 

Teknik Direktör Christoph Daum, Malatya maçındaki skordan dolayı futbolcularını tek tek kutladı, ancak yapılan basit hataların da altını çizdi 

Teknik Direktör Christoph Daum dünkü antrenman öncesi futbolcularıyla kısa bir görüşme yaptı, Malatyaspor maçını masaya yatırdı. 
Alman hoca, zorlu Schalke sınavı sonrası Malatya'da ortaya konan futboldan çok memnun olduğunun altını çizdi, "Sahadaki konsantrasyonunuz tek kelime ile mükemmeldi. İşinizi en iyi şekilde yaptınız. Sonuçta karşılığını aldınız. Zor karşılaşmayı kolaya çevirdiniz. Disiplini elden bırakmadığımız zaman her takımı yenebileceğimizi gördünüz" diye konuştu. 
Futbolcularını önce öven Daum, ardından sıkıntılarını dile getirdi. Tecrübeli teknik adam, "Oyunun kontrolünü elimizde tuttuğumuzda bile kalemizde tehlike görüyoruz. Basit hatalar yapıyoruz. Bunun faturasını Schalke maçında ödedik. Bir daha tekrarlamamak için daha çok çalışmalıyız" dedi. 

Cavcav tepkili 

Gençlerbirliği Başkanı İlhan Cavcav, Tahkim Kurulu'nun, Fenerbahçe Başkanı Aziz Yıldırım'ın eleştirileri ve baskısı nedeniyle dağıldığını, federasyonun da aynı durum nedeniyle dağılma aşamasına geldiğini iddia etti. Deniz Barış'ın tazminatı konusunda mahkemelik olduğu Fenerbahçe Başkanı'nın kendileri ile dalga geçtiğini belirten Cavcav, "Ben onlarla masaya oturmam. Deniz'in tazminatı için bize 250 bin Euro teklif ediyorlar. Ben bunu kabul eder miyim Beni tanırsınız, parada pulda gözüm yok. Ama bu iş artık para meselesi değil" diye konuştu. 


</TEXT>
</DOC>
