<DOC>
<DOCNO> 354449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo20.html </URL>
<DATE> 2005/06/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Cavcav Öyle bir takım kuracağız ki seyirci gelip izlemek zorunda kalacak 
</HEADLINE>
<TEXT>

     Gençlerbirliği Kulübü Başkanı İlhan Cavcav, gelecek sezon için iddialı konuşarak, ''Öyle bir takım oluşturacağız ki seyirciler gelip izlemek zorunda kalacak'' dedi. 
     Brezilyalı futbolcu Marcio Oliviera'nın imza töreni sonrasında basın mensuplarının çeşitli konulardaki sorularını yanıtlayan İlhan Cavcav, Gençlerbirliği'nde, izlenmeden futbolcu alınmadığına dikkati çekerek, ''Oliviera'yı ben izlemedim. Ancak senelerce kulübe hizmet eden Cem Onuk, asgari 4 kez kendisini izledi. Jardler ve Risp'i ise ben izledim'' dedi. 
     Hollanda'da bazı takım ve futbolcuları izlediklerini anlatan Cavcav, sözlerini şöyle sürdürdü 
     ''Hollanda'da izlediğimiz futbolcuların transferleri 1-2 gün içinde kesinlik kazanacak. İzlemeden oyuncu almayız. Çünkü herkesin parası kıymetli, ancak bizim paramız daha kıymetli. Kombine biletlerimizi 50-100 YTL'den ve 4 taksitle satıyoruz. Buna rağmen talep yok.'' 
     
     SKOKO'NUN TALİPLERİ VAR 
     Cavcav, Hırvat asıllı Avustralyalı futbolcu Josip Skoko'yu 1-2 takımın istediğini söyledi. 
     ''Gençlerbirliği'nde hiçbir futbolcuyu satmayız'' demediklerini hatırlatan Cavcav, ''Skoko'ya 1-2 kulüp öneride bulundu. Biz de hangi futbolcuya teklif gelirse, kulüp ve futbolcu için kazançlıysa veririz'' dedi. 
     
</TEXT>
</DOC>
