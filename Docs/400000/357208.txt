<DOC>
<DOCNO> 357208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/siy05.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Gerginlik halka yansıyor 
</HEADLINE>
<TEXT>


ANKARA Milliyet 


TBMM Başkanı Bülent Arınç, Baykal'ın, kendisinin FP Grup Başkan Vekili olarak içtüzük değişikliği konusunda yaptığı konuşmayı anımsatmasına, "Konuşmalarımın arkasındayım" karşılığını verdi. Arınç, söz konusu konuşmanın DSP, ANAP ve MHP'nin koalisyon hükümeti döneminde 7 Şubat 2001'de yapıldığını belirterek, "Bugün öyle bir teklif olsa, şüphesiz aynı düşüncelerle karşı çıkarız. Çünkü muhalefet hakkının demokrasinin temel değerlerinden olduğunu düşünüyorum" dedi. 

'Seviyeli olun' ricası 
Arınç, "Muhalefete hiçbir söz hakkı bırakmayacak şekilde bir kısıtlama düşünmüşlerdi. O zaman muhalefetteki bir partinin grup başkan vekili olarak bunun ne kadar yanlış olduğunu, iktidarın her rejimde olabileceğini, ama muhalefetlerin sadece demokrasilerde olabileceğini söylemiştim" diye konuştu. 
Arınç, kavgalı oturumlarla ilgili de şunları söyledi "İçerideki gerginlik halka yansıyor. Bu olumsuzluğun Türkiye'de bir karamsarlığa dönüşmesinden endişe ederim. Ricam, parlamento görüşmelerinin seviyeli bir üslupla yapılmasıdır" şeklinde konuştu. 


</TEXT>
</DOC>
