<DOC>
<DOCNO> 385145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur37.html </URL>
<DATE> 2005/10/08/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Pakistan halkına yardım amacıyla 2 uçak tahsis edildi 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, İslamabat'ın yaklaşık 100 kilometre kuzey doğusunda meydana gelen depremde, Pakistan halkına yardım amacıyla Genelkurmay Başkanlığı'na ait 2 uçağın tahsis edildiğini bildirdi. 
     Başbakanlık Türkiye Acil Durum Yönetimi Genel Müdürlüğü'nden yapılan yazılı açıklamada, Pakistan Büyükelçiliği, Dışişleri Bakanlığı Kriz Merkezi, Genelkurmay Başkanlığı, Sağlık Bakanlığı, İçişleri Bakanlığı Sivil Savunma Genel Müdürlüğü ve Kızılay AFOM ile irtibat kurularak yardım amaçlı koordinasyon çalışmalarının başladığı kaydedildi. 
     Açıklamada, Türkiye Acil Durum Yönetimi Genel Müdürlüğü'nün talebi üzerine, Pakistan halkına yardım amacıyla Genelkurmay Başkanlığı'na ait 2 uçağın tahsis edildiği bildirildi. 
     Ankara'dan kalkacak olan uçakta, Sivil Savunma Genel Müdürlüğü'nden 21 kişilik arama kurtarma ekibi, 1 kurtarma aracı, 1 personel nakil aracı, 1 arama kurtarma köpeğinin yer alacağı kaydedilen açıklamada, İstanbul'dan kalkacak uçakta ise Sağlık Bakanlığı'na ait 30 kişilik medikal kurtarma ekibi, 2 ambulans, 1 çekici bulunacağı kaydedildi. 
     Ayrıca, Kızılay tarafından bölgeye gönderilmek üzere hazırlanan personel, ekipman ve yardım malzemeleri için 3. uçak talebi yapıldığı ifade edilen açıklamada, hazırlıkların tamamlanmasının ardından tahsis edilen yardım uçaklarının gece yarısına doğru hareket edebileceği belirtildi. 
     
</TEXT>
</DOC>
