<DOC>
<DOCNO> 368267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun01.html </URL>
<DATE> 2005/08/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD Irak'taki asker sayısını arttırıyor... 
</HEADLINE>
<TEXT>

     ABD’nin, Irak’taki asker sayısını güz döneminde artırmayı planladığı bildirildi. 
     ABD’nin, Irak’ta ekim ayında yapılacak anayasanın halk oyuna sunulması ve aralık ayında ülkede kurulacak yeni hükümeti belirlemek amacıyla yapılacak seçimlerde güvenliği sağlamlaştırmak amacıyla söz konusu kararı aldığı belirtildi. 
     Konuya ilişkin açıklamada bulunan Pentagon Baş Sözcüsü Lawrence Di Rita, ABD Savunma Bakanlığı’nın şu anda Irak’ta bulunan 139 bin ABD askeri arasından belirsiz sayıda askeri geri göndermek amacıyla hazırladığı takvimi erteleyebileceğini kaydetti. Böylece Irak’a daha önce planlanan asker akışı devam ederken ABD birliklerinin büyüklüğünün kısa süre için artacağına işaret eden Di Rita ancak kuvvetlerin sayısında ne kadarlık bir artışın söz konusu olduğu konusunda bilgi vermedi. 
     Gözlemciler asker sayısının artırılması kararının, son günlerde ABD askerlerinin kayıplarında gözlenen artıştan hemen sonra alındığına dikkati çekiyor. En az 41 ABD askeri 30 Temmuz’dan beri yaşanan çatışmalarda hayatını kaybetti. ABD Savunma Bakanlığı’nın dün açıklanan verilerine göre, Irak savaşının başladığı Mart 2003’ten itibaren şu ana kadar 1829 ABD askeri hayatını kaybetti, 13 bin 700 ABD askeri ise çatışmalarda yaralandı. 
     
</TEXT>
</DOC>
