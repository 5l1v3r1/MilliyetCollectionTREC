<DOC>
<DOCNO> 398484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonyas03.html </URL>
<DATE> 2005/11/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İngiliz gençliği için tehlike çanı çalıyor... 
</HEADLINE>
<TEXT>

     İngiltere'de yapılan bir araştırmanın sonuçları, 14 yaş grubundaki gençlerin yüzde 72'sinin alkol kullandığını, 15 yaş grubunda en az bir kez uyuşturucu madde kullananların oranının ise yüzde 36 olduğunu ortaya koydu. 
     Priory adlı bağımsız grup tarafından 1000 gençle yapılan yüz yüze görüşmelere dayandırılan, gençlik danışmanları, uyuşturucu uzmanları, sağlık ve gençlik vakıfları tarafından da desteklenen araştırmanın sonuçları, 14 yaş ortalamasındaki gençlerin yüzde 32'sinin de ilk cinsel deneyimlerini yaşadığına dikkat çekti. 
     İngiltere Ulusal istatistik Enstitüsü'nün elindeki verilerin de kullanıldığı ve değerlendirildiği, böylece türünün en kapsamlısı sayılan araştırmanın sonuçları, 14 yaş grubundaki gençlerin yüzde 15'inin kendilerini ağır stres altında bulduğunu ve bu gençlerin yüzde 19'unun kendilerine zarar verme eğilimi içinde olduğunu gösterdi. 
     14 yaş grubundaki gençlerin büyük bölümünde vücudunun ve yüzünün nasıl göründüğüne dair bir takıntı bulunduğuna işaret eden uzmanlar, bu gençlerin yüzde 15'inin en az bir estetik ameliyat yaptırmayı planladığını kaydetti. 
     13 yaş grubundaki gençlerin yüzde 28'i okulda, spor alanlarında ve benzeri yerlerde yaşıtları tarafından baskı altına alınıp tehdit edildiğini ve gençlik çetelerinin kurbanı olduğunu belirtirken, 15 yaş grubundaki gençlerin yüzde 25'inin de intihar etmeyi aklından geçirdiği, bazılarının da bunu denediği ifade edildi. 
     Araştırma sonuçlarını değerlendiren uzmanlar, böyle bir gençlik görüntüsünün ''saatli bomba'' olarak nitelenebileceğini belirterek, bu durumun en büyük sebepleri arasında parçalanmış aileler, toplumdaki hoşgörüsüzlük ve okuldaki başarısızlığın bulunduğunu söyledi. 
     Hükümetin gençlik için acil politikalar üretmesi gerektiği uyarısında da bulunan uzmanlar, aksi takdirde ciddi ruhsal bozukluklar taşıyan bir neslin yetişmesinin kaçınılmaz olacağını vurguladı. 
     
</TEXT>
</DOC>
