<DOC>
<DOCNO> 362270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/siyaset/axsiy02.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Soçi'de pembe tabloz 
</HEADLINE>
<TEXT>


Putin, Rusya'nın Türkiye üzerinden yeni petrol boru hatlarıyla Güney Avrupa'ya petrol ve doğalgaz taşımayı planladıklarını söyledi. Putin'e göre, KKTC'ye ambargonun kalkmasının zamanı geldi 


Rusya Devlet Başkanı Putin ile Soçi'de 2 gün geçiren Başbakan Erdoğan, iki ülke ilişkileri açısından pembe bir tablo çizdi. Putin geleceğe yönelik umut dolu mesajlar verirken, Rusya'nın Türkiye üzerinden yeni boru hatlarıyla Güney Avrupa pazarına petrol ve doğalgaz taşımayı planladıklarını söyledi. 

7 ayda 4. görüşme 
Erdoğan ile son 7 ayda 4. kez görüşen Putin, geçen yıl itibariyle iki ülkenin ticaret hacminin yüzde 60 artarak 11 milyar dolara ulaştığına işaret ederek, "Ortak amacımız, bu rakamı gelecek yıllarda 25 milyar dolara çıkarmaktır" dedi. Rusya olarak Türkiye'ye doğalgaz ihracatı konusundaki yükümlülüklerini yerine getirmeye devam edeceklerini kaydeden Putin, "Mavi Akım'ı proje kapasitesi olan yılda 16 milyar metreküpe ulaştırmamız gerekiyor. Bunu da gerçekleştireceğiz" diye konuştu. 
Siyasi atmosferin iyi olması halinde çeşitli yatırımlar ve üretimin de artacağına işaret eden Erdoğan da, "Rusya'nın Dünya Ticaret Örgütü'ne DTÖ üyeliğini destekleme taahhüdümüz var. Bu yıl sonu Hong Kong'da yapılacak DTÖ toplantısında Rusya'nın üyeliğinden sonra aramızdaki ticari ilişkiler farklı bir konuma taşınacak" şeklinde konuştu. 
Rus Alfa grubunun Türkiye'de birkaç milyar dolarlık yatırım yapmayı öngördüğünü söyleyen Putin, Rus yatırımcıların Türkiye'deki yatırımlarının belirli alanlarla sınırlı kalmamasını umut ettiklerini belirtti. Kıbrıs sorununa da gereken dikkatin verildiğini dile getiren Putin, 2 toplum arasında normal ilişkilerin kurulabilmesi için taraflardan birine uygulanan ekonomik ambargonun kalkmasının gerektiğini vurguladı. 

PKK ile mücadele sözü 
Rus kaynaklarına göre, zirvede PKK ve Çeçen konuları da gündeme geldi. Putin, PKK ile mücadelede Türkiye'ye destek sözü verdi. Ancak Rus kaynakları, Rusya'nın PKK'yı terör örgütü ilan edip etmeyeceğine açıklık getirmedi. Aynı kaynaklar, Erdoğan'ın da Çeçen ayrılıkçılarla mücadelede destek olacakları mesajı verdiğini duyurdu. 


Sezer'e davet 


Putin, Erdoğan ile görüşmesinde Cumhurbaşkanı Ahmet Necdet Sezer'i Rusya'ya davet etti. Ziyaretin tarihinin diplomatik yollardan belirlenmesine karar verildi. Putin Erdoğan'ı el sallayarak uğurladı. 


</TEXT>
</DOC>
