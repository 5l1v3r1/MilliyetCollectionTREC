<DOC>
<DOCNO> 377919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/guncel/axgun02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestocuda tabanca çıktı 
</HEADLINE>
<TEXT>


Kütahya'da Başbakan Erdoğan'ı protesto eden ve otobüsüne binmeye çalışan Mustafa Bağdat'ın, Erdoğan'a suikast girişimi yapacağı öne sürüldü 

Elçin Ergün - Kütahya 

Başbakan Erdoğan, eşi Emine Erdoğan, Milli Eğitim Bakanı Hüseyin Çelik, Başbakan Yardımcısı Mehmet Ali Şahin ve Ulaştırma Bakanı Binali Yıldırım ile birlikte Kütahya'daki Linyit İlköğretim Okulu'nda yeni eğitim-öğretim yılı açılış törenine katıldı. Erdoğan, tören sonrası saat 12.10'da okuldan ayrılmak üzere otobüse ilerlerken, Mustafa Bağdat adlı bir kişi, "Sayın Başbakan, dün önceki gün 5 şehit verdik. Sen ne geziyorsun burada, biz 25 bin şehit verdik" diye bağırdı. 
Elinde poşet içinde ekmek olduğu gözlenen ve otobüse binmeye çalışan Bağdat, protestonun ardından karga tulumba gözaltına alındı. Bağdat'ın elindeki ekmeğin içinde de bir silah bulundu. Ancak yapılan incelemede, silahın kurusıkıdan gerçek bir tabancaya dönüştürüldüğü ortaya çıktı. 

Savcı Suikast girişimi 
Kütahya Cumhuriyet Başsavcısı Mehmet Şerif Eren, düzenlediği basın toplantısında, "Şüpheliyle ilgili ilk değerlendirmelerde amacının, Erdoğan'a bir suikast düzenleme izlenimi olduğu doğmuştur" dedi. Eren şöyle devam etti "Şahsın elinde taşıdığı poşet içinde 2 adet ekmekten birine gizlediği bir adet tabanca ele geçirilmiş. Şahsın Mersin nüfusuna kayıtlı 1973 doğumlu Mustafa Bağdat olduğu anlaşılmış ve gözaltına alınmıştır. Bendeki bilgilere göre silah, kullanılmaya elverişli. Şahsın ne amaçla geldiği araştırılıyor." 
Hükümet Sözcüsü Cemil Çiçek, Bakanlar Kurulu sonrası yaptığı açıklamada, saldırganın örgütsel bağlantısının olup olmadığının araştırıldığını söyledi. 
Erdoğan, suikast girişimiyle ilgili olarak, "Bunlara biz yabancı değiliz. Olağan şeylerdir. Bizim sadece bir makama hesabımız vardır. O da rabbimizedir" dedi. 

Daha önce de suçlanmıştı 

Mersin'den Kütahya'ya gelen Bağdat'ın ilk ifadesinde Başbakan'ın programını medya aracılığıyla öğrendiğini söylediği ve bu amaçla kente geldiğini belirttiği öğrenildi. Sabıkası olmayan ve ülkü ocakları üyesi olduğu ifade edilen Bağdat, tabanca ve mermiyi kendisinin imal ettiğini söyledi. Yetkililer, mermideki çelik bilyenin namlu çapından büyük olması nedeniyle ateşleme yapmasının mümkün olmadığını belirtti. Yetkililer, eylem şekli ve hareketiyle Bağdat'ın suikastçı izlenimini vermediğini de kaydetti. Bağdat'ın 2001'de bir şik yet üzerine, 7. Cumnurbaşkanı Kenan Evren'e suikast planladığı iddiasıyla gözaltına alınıp soruşturma sonunda suçsuz bulununca serbest bırakıldığı, hakkında sadece ruhsatsız tabanca bulundurmaktan dolayı işlem yapıldığı ortaya çıktı. 


</TEXT>
</DOC>
