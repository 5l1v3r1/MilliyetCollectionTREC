<DOC>
<DOCNO> 397427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur25.html </URL>
<DATE> 2005/11/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdil Paşa hakkında ek rapor Tasarrufuyla Etiler'deki evleri alamaz 
</HEADLINE>
<TEXT>

     Eski Deniz Kuvvetleri Komutanı emekli Oramiral İlhami Erdil hakkında "haksız mal edinme" suçuyla ilgili inceleme yapan bilirkişi heyeti, Erdil’in 1977-1978 yıllarında ABD’deki eğitiminde aldığı geçici yevmiyeleri de dahil ederek hazırladığı ek raporda, Etiler’deki dava konusu evlerin kayıtlı tasarruflarla alınamayacağı görüşünü tekrarladı. 
     Erdil, eşi Füsun Erdil, kızı Deniz Halide Erdil, Halide Erdil’in gizli ortağı olduğu öne sürülen Şirin Melek Hekim ve Erdil’in emir subay yardımcısı Yalçın Kayatunç’un yargılanmalarına devam edildi. 
     Genelkurmay Askeri Mahkemesi’nde görülen davanın bugünkü duruşmasına katılan olmadı. 
     Mahkemeye dilekçe gönderen Erdil’in avukatı Dinçer Eskiyerli, müvekkilinin soruşturma aşamasında verdiği ifadede, Etiler’deki evlerin alımıyla ilgili olarak, Koç grubunun ortaklarından müteveffa işadamı akrabası Muhterem Kolay’dan yardım gördüğünü belirttiğini anımsattı. Askeri Savcılığın Muhterem Kolay’ın oğlu Selçuk Kolay’ın ifadesine başvurduğunu anlatan Eskiyerli, Kolay’ın kızı Hatice Özden Kolay’ın da ev alımındaki yardım konusunda bilgisi olduğunu ve bu nedenle tanık olarak dinlenilmesini talep etti. 
     Askeri Savcı kıdemli Albay Saim Öztürk, Selçuk Kolay’ın soruşturma aşamasında konuyla ilgili olarak önemli bilgiler verdiğini belirtti. 
     Hatice Özden Kolay’ın adının, evlerin alımındaki yardım konusuyla ilgili olarak şimdiye kadar bildirilmediğine dikkati çeken Öztürk, "Bu da Hatice Özden Kolay’ın konuyla ilgili bilgisi olmadığını akla getirmektedir" dedi. 
     Öztürk, Hatice Özden Kolay’ın tanıklığına başvurulması talebinin reddedilmesini istedi. 
     
     BİLİRKİŞİLERİN EK RAPORU 
     Daha sonra 3 albaydan oluşan bilirkişi heyeti, "haksız mal edinme" iddiasıyla ilgili olarak, Erdil’in 1977-1978 yıllarında ABD’deki 11 aylık eğitim yevmiyelerini de dahil ederek hazırladığı ek raporu mahkemeye sundu. 
     Raporda, 11 aylık eğitimi döneminde Erdil’e 12 bin 500 dolar ödendiği ve hiç harcama yapmamış gibi bu paranın tamamının gelir olarak hesaplandığı kaydedildi. 
     Son hesaplamaya göre Erdil’in meslek yaşamı boyunca nominal değerler üzerinden gelirleri 77 milyar, giderleri 122 milyar lira olarak belirlendi. 
     Döviz cinsinden yapılan hesaplamaya göre Erdil’in tasarrufunun 46 bin dolar, bunun faizlendirilmesi halinde ise 222 bin dolar olacağı anlatılan raporda, Erdil’in bankalarda bu miktarda döviz ya da Türk Lirası mevduat hesabına rastlanmadığı belirtildi. 
     Erdil’in, Etiler Alkent Sitesi’ndeki ilk evi aldığı 25 Mayıs 1999 tarihinde tasarrufunun nominal olarak 2 milyar, TEFE’ye göre 52 milyar lira olabileceğine yer verilen raporda, döviz hesaplamasına göre ise o tarihte faizlendirilmiş döviz tasarrufunun 234 bin dolar olabileceği kaydedildi. 
     Sitedeki ikinci evin satın alındığı 13 Aralık 1999 tarihinde ise Erdil’in nominal olarak 1 milyar 989 milyon lira açıkta olması gerektiği, faizlendirilmiş döviz hesabına göre ise 242 bin dolar birikim yapabileceği ifade edildi. 
     
     "BİLDİRDİĞİ MALVARLIĞINI ANCAK ALIR" 
     Raporda, Erdil’in emekli olana kadar yapabileceği tasarrufla mal beyanında gösterdiği malvarlığını ancak satın alabileceği, kayıtlı tasarruflarıyla mal beyanında bildirmediği Etiler’deki 2 gayrimenkulü satın alamayacağının değerlendirildiği belirtildi. 
     Askeri Savcı Öztürk, mahkemeye daha önce sunulan ilk rapor ve bugünkü ek raporda Erdil’in lehine olabilecek tüm faktörlerin değerlendirildiği inancında olduğunu söyledi. Öztürk, Erdil’in yapabileceği birikimlerin çeşitli yatırım araçlarına uyarlanarak hesaplanmasına rağmen Etiler’deki 2 gayrimenkulün hukuken ve ahlaken edinilmesi olanağı bulunmadığını ifade etti. 
     Mahkeme heyeti, Erdil’in evlerin alımında yardımı olduğunu belirttiği müteveffa Muhterem Kolay’ın kızı Hatice Özden Kolay’ın tanık olarak dinlenmesine karar vererek, duruşmayı 6 Aralık’a erteledi. 
     İddianamede, emekli Oramiral Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. 
     Sanıklar Füsun ve Deniz Erdil, Yalçın Kayatunç ve Şirin Melek Hekim hakkında ise 1’er yıldan 3’er yıla kadar hapis cezası isteniyor. 
     
</TEXT>
</DOC>
