<DOC>
<DOCNO> 372984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/spor/ydilmen.html </URL>
<DATE> 2005/08/26/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
En yakın yol bildiğin yol 
</HEADLINE>
<TEXT>



Ben ve birçok kişi arabamızla bir yere giderken, "Yahu şurada bir kestirme yol var. Oradan çabuk gidelim" demişizdir. Çoğumuz da bu girişimden başarısız çıkmıştır. Neden böyle söyledim Çünkü en yakın yol, her zaman bildiğin yoldur. 
Rıza Çalımbay'ın inandığı bir oyun felsefesi var. Liberolu oynamayı çok seviyor. Daha doğrusu benimseyen bir antrenör. Çok nadir tandem, çizgi halinde savunma oynuyor. Dün de maça nadir tercihi olan dörtlü savunma ile başladı ama başarılı olamadı. Ben yine bildiğimi yapayım dedi, liberolu üçlü savunmaya döndü. Kendi bildiği yolu tercih etti. Ve turu geçti. 
İlk yarıda pozisyon almada hem savunma, hem orta saha zorluk çekti. İkinci yarıda herkes alıştığı oyun düzenine geçince Rıza hoca da kendi inandığı sistemi oynatınca iki takım arasındaki fark ortaya çıktı. Futbolda sadece kalite farkı yok. Oyuncudaki fiziki kalite de önemli. Beşiktaş takımı futbolcuları kalitenin dışında rakibine oranla fizik kapasitesi daha yüksek oyunculardan kurulu. Beşiktaş ilk yarıda zorlandı, ikinci golden sonra zaten havlu atmaya müsait rakibini farklı skorla olması gereken yere yolladı. 
Herkes bildiği, inandığı, sevdiği yolu tercih edince işler doğru gidiyor. 
Maçın en güzel anı savunmanın göbeğinde oynayan Koray'ın ortalayıp, orta sahanın defansif solunda oynayan Adem'in gol atmasıydı. 



</TEXT>
</DOC>
