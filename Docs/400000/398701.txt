<DOC>
<DOCNO> 398701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo04.html </URL>
<DATE> 2005/11/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Beşiktaş'ta Ailton yolcu 
</HEADLINE>
<TEXT>

     Yönetim ile Tigana, Sivas'ta oyundan atılmak için ne gerekiyorsa yapan Ailton'un gönderilmesi konusunu masaya yatıracak... 
     
     Yollarda saklandı 
     4 Eylül Stadı'nda 90 dakika sonrası... Maçın hemen başlarında Cem Karaca'ya hakemin gözü önünde basan ve amacına ulaşıp oyundan atılan Ailton'u ne gören vardı ne de soran... Arkadaşları soyunma odasına gelirken, kaçar adımlarla otobüse yönelen Brezilyalı yıldız, araçta da gözlerden uzaktaydı. Otobüsün en arka koltuğuna oturan Sambacı, Kayseri havalimanında da bir köşeye sığındı, şapkasını yüzüne indirip tanınmamaya çalıştı. Sürekli telefonla konuştuğu gözlenen golcü oyuncu, İstanbul'a geleceği uçağa da en önde koştuktan sonra hemen derin bir uykuya daldı 
     
     Sabırları taşırdı 
     Sabah saatlerinde yapılan idmanda da yalnızları oynayan Ailton'un Beşiktaş'taki kaderi artık pamuk ipliğine bağlı. Beşiktaş Yönetimi'nin sabrı taştı. Geldiği günden bu yana saha performansından çok olaylarıyla gündeme gelen yıldız futbolcuya 100 bin Euro para cezası verecek olan Demirören ve kurmayları, "Videodan izledikten sonra bu konuda yorum yapacağım" diyen teknik direktör Jean Tigana ile biraraya gelecek ve, "Sizin için de uygunsa gönderelim" diyecek. Fransız hoca 'okey' verirse, Ailton gönderilecek 
     
</TEXT>
</DOC>
