<DOC>
<DOCNO> 386853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/spor/axspo02.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'siz olmaz 
</HEADLINE>
<TEXT>


Ülkesinden dönen Brezilyalı yıldız, Ankaragücü'ne karşı oynamak istediğini söyledi. Daum bunun üzerine Tuncay'ı yedeğe çekme kararı aldı 

YUSUF KOBAL 


Alex de Souza örnek bir davranışa imza attı. Brezilya Milli Takımı kampından dönen yıldız futbolcu dün sabah erken saatlerde Samandıra Tesisleri'ne geldi. Kendisini akşam bekleyen teknik heyet ve takım arkadaşlarını şaşırtan Alex'in çok yorgun olmasına rağmen evine bile uğramadan tesislere gelmesi ve akşam idmanına çıkması taktir topladı. Sambacı, Christoph Daum'la bir görüşme yaparak Ankaragücü'ne karşı oynamak istediğini söyledi. 
Tecrübeli futbolcuyu hem yorgun olması hem de Schalke maçını düşünerek oynatmayı düşünmeyen Daum, bunun üzerine geri adım attı ve ilk 11'i değiştirme kararı aldı. Buna göre Alman hocanın, Alex'in yerine forma vermeyi düşündüğü Tuncay'ı yedek soyunduracağı bildirildi. Sarı - lacivertliler dün akşam yaptığı basına kapalı idmanla hazırlıklarını tamamladı. Takımda sakat Zafer Biryol dışında eksik bulunmuyor. 

Üst kısım açılmıyor 

SENAD OK DHA 

Stattan Sorumlu Yönetici İlhan Ekşioğlu, Şükrü Saracoğlu Stadı'nın inşaatı devam eden Fenerium tribünü üst bölümünün Schalke maçında açılmayacağını açıkladı. Yaklaşık 5 aydır süren inşaatın yüzde 95'inin bittiğini belirten Ekşioğlu, "İnce işçiliği de kısa bir süre sonra tamamlanacak. Ancak yine de üst bölümü Schalke maçında açmayı düşünmüyoruz" dedi. Bu arada UEFA, inşaatın kısa sürede bitmesi nedeniyle kulübe teşekkür mektubu gönderdi. 

Rekortmen Fenerium 

Fenerium mağazalar zinciri, geçen yıl olduğu gibi bu sene de vergi rekortmenleri arasına girdi. Mali İşler Koordinatörü Abdülkadir Kuşin, İstanbul Defterdarı M.Akif Ulusoy'un, bir yazıyla durumu bildirdiğini ifade etti. Fenerium, kurumlar vergisinde Göztepe Vergi Dairesi'nde 5. sırada yer aldı. 

Divan toplanıyor 

Fenerbahçe Yüksek Divan Kurulu toplantısı bugün yapılacak. Faruk Ilgaz Tesisleri'nde gerçekleştirilecek toplantı 10.30'da başlayacak. Başkan Aziz Yıldırım, üyelere hitap edeceği toplantıda haftaya yapılacak tüzük tadil kongresi öncesi destek isteyecek. Yıldırım'ın özellikle Konyaspor maçı ardından kulübe yönelik eleştirilere de yanıt vermesi bekleniyor. 


</TEXT>
</DOC>
