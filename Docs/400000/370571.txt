<DOC>
<DOCNO> 370571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko18.html </URL>
<DATE> 2005/08/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TOKİ'nin başı ''çantacı müteahhitler''le dertte... 
</HEADLINE>
<TEXT>

     Fatma Coşkunoğlu AA 

Hükümetin konut atağı nedeniyle Türkiye'nin en fazla ihale açan kurumlarından biri haline gelen Toplu Konut İdaresi'nin TOKİ başı, ''çantacı müteahhitler'' ile dertte. 
     TOKİ Başkan Vekili Erdoğan Bayraktar, ''Hiç bir faaliyeti olmadığı halde, ihalelerimize katılıp, başka firmalardan para koparan 'çantacı müteahhitlerden' kurtulamıyoruz'' dedi. 
     Bayraktar, bazı kötü niyetli kişilerin, hiç bir inşaat faaliyeti olmadığı halde, elinde çanta ile ihaleye katılacakmış gibi, bir şirketin temsilcisi olarak ihale salonuna girdiğini, teklif veren firmaları öğrendiğini söyledi. 
     Bu kişilerdin daha sonra teklif veren firmalar ile görüşerek, ''ihaleyi bağlamak'' için para istediğini anlatan Bayraktar, şöyle devam etti 
     ''Bazı firmalar, birçok kez ihaleye girdiği halde, yeterliliği olmadığı için veya yüksek fiyat verdiği için ihale alamıyor. O zaman kötü niyetli, çantacı müteahhit dediğimiz bu kişiler, bu firmalara gidip, Ben TOKİ'de şunu tanıyorum, bunu tanıyorum deyip ihale bağlamak için para istiyor. Hatta, bizim arkadaşlarla konuşurken cep telefonu ile fotoğraf çektirip, bu fotoğrafları da samimiyetini kanıtlamak için firmaya gösteriyor. Bazı firmalar da ihale alabilmek için bu kişilere para veriyor. Bu sorunun çözümü için, emniyetle işbirliğine gidip, bir kişiye suç üstü yaptırdık. İhaleye katılan firma, emniyetin bilgisi dahilinde, çantacı müteahhide bir miktar para verdi. Sonra da gidip şikayet etti. Hukuk işliyor ama şimdiye kadar bir sonuç çıkmadı. Arkadaşlarımız da müteahhit firma da defalarca ifade verdi. Süreç devam ediyor. Sorunun çözümü, dürüst firmaların korunması için, bu tür olaylarda daha kısa sürede sonuç alınması gerekiyor.'' 
Bu tür kötü niyetli kişilerin çok iyi organize olduğunu vurgulayan Bayraktar, TOKİ'de çalışanlarına da iftira atmaktan çekinmediğini belirtirken, her şeye rağmen çalışmaları ve ihaleleri sürdürdüklerini söyledi. 
     Söz konusu kişilerin, sanki ihaleyi alma ihtimali varmış gibi, ihaleden çekilmek için de para istediğini anlatan Erdoğan Bayraktar, firmaları, bu tür insanlara itibar etmemeleri konusunda uyarırken, firmalardan, TOKİ'ye de bu tür insanlar, istekler hakkında bilgi vermelerini istedi. 
     
     İHALELER 

     Edinilen bilgiye göre, TOKİ, 2003, 2004 yıllarında ve bugüne kadar 230'dan fazla konut yapım ihalesi, 200'e yakın sosyal donatı ve altyapı ihalesi, 400'den fazla jeolojik ve zemin etüdü, mimari ve planlama projesi, müşavirlik olmak üzere 900'e yakın ihale gerçekleştirdi. Gerçekleştirilen ihalelerden 70'i, Kamu İhale Yasası ve başka nedenlerle iptal edilerek yenilendi. İhalelerin toplam yatırım tutarının 4.5 milyar YTL'ye ulaştığı tahmin ediliyor. TOKİ, 2004 sonu itibariyle Türkiye genelinde 84 bin konutun inşaatı başlatılırken 13 bin konutu bitirmişti. 
     Ağustos başı itibariyle, TOKİ, 69 il, 120 ilçe, 310 şantiyede, ihaleleri tamamlanan 126 bin konutun büyük kısmının inşaatlarını sürdürüyor. Toplam 43 bin konutun ihale süreci devam ederken, yıl sonuna kadar 55 bine yakın konutun tamamlanması öngörülüyor. 
     İdare, son 3 yılda, piyasaya 1.7 milyar YTL ödeme yaptı. 
     
</TEXT>
</DOC>
