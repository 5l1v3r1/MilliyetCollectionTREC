<DOC>
<DOCNO> 371909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo18.html </URL>
<DATE> 2005/08/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
MHK Başkanı Fener maçında Metin Tokat'ın elle oynamayı görmesi zordu 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, Çaykur Rizespor-Fenerbahçe maçında tartışmalı kararlar veren Metin Tokat’ı savundu. 
     Lütfü Kırdar Kongre ve Sergi Sarayı’nda haftalık olağan basın toplantısını yapan ve Turkcell Süper Ligi’nde 3. hafta karşılaşmalarındaki hakem performanslarını değerlendiren Ufuk Özerten, genel olarak memnun olduğunu söyledi. 
     Özellikle Çaykur Rizespor-Fenerbahçe maçında sarı-lacivertli futbolcu Nobre’nin attığı golde topu önüne eliyle aldığı pozisyonla ilgili olarak konuşan Özerten, şunları söyledi 
     "Ben maçı izlerken son derece temiz bir gol olduğunu düşündüm. Ancak tekrar görüntülerinden elle oynamayı görebildim. Maçta da hiçbir itiraz olmadı. Hakemin iki Çaykur Rizesporlu oyuncu arasında yapılan müdahaleyi görebilmesi çok zordu. Stattaki taraftarları da sayarsak 12-13 bin çift gözün ilk anda göremediği pozisyonu, orada hakem göremedi diye ortalığı ayağa kaldırmayı uygun görmüyorum. Yalnızca, Fahri’nin bir elle oynama pozisyonu vardı ve orada ikinci sarı kartı çıkarması gerektiğini düşündüm. Ama tabii ki bu da hakemin kendi yorumudur." 
     
     "HAKEMLERİMİZ İYİ YOLDALAR" 

     Özerten, hakemlerin 3. haftada gösterdikleri yönetimin kendilerini memnun ettiğine de değinerek, "Bu hafta büyük çapta hakem hataları olmadı. Ufak tefek bazı konularda takıntıları oldu, ama iyi geçtiği kanaatindeyim" dedi. 
     Hakemlerin iyi yolda olduğunu anlatan Özerten, "Biz bu özgüveni hakemlerimize veriyoruz. Tabii ki bazı hatalar oluyor, ancak bunlar da hemen halledilecek şeyler değil. Hakemlerimiz ileriki günlerde çok daha iyi maçlar seyrettireceklerdir" diye konuştu. 
     Özerten, futbol camiasının yüzde 100’e yakınının kendilerine destek olduğuna da değinerek, "Biz o krediyi cebimize koyduk. Bunu başardık, ama buna layık olmalıyız. MHK ve Futbol Federasyonu bu güveni hak ediyor" şeklinde konuştu. 
     
     FIFA KOKARTLI HAKEMLERE 4. HAKEMLİK 

     Ufuk Özerten, MHK olarak FIFA kokartlı hakemlere 4. hakem olarak da görev yaptırmaya başladıklarını dile getirerek, şöyle devam etti 
     "Yeni bir uygulama başlattık. Neden FIFA kokartlı hakemlerimizin hiç 4. hakem olarak görev almadığını sordum. Cevap olarak ise kariyerleri itibariyle uygun görülmemiş olabileceğini söylediler. Kendileriyle görüşüp olumlu yanıt aldım ve genç hakemlere yardımcı olmaları için bu hafta ilk kez Selçuk Dereli’yi Bülent Yıldırım’a 4. 
     hakem verdik. FİFA ve Süper Lig hakemlerimiz hem eşekten düşenler, hem de eli taşın altında olanlardır. Onlardan daha iyi kimse genç hakemlerimizin neler yaşadığını anlayamaz. Bu hakemlerimize, alt klasmanlardaki meslektaşlarına dersler vermelerini telif ettim. Hepsinin de bu işe katılımcı olmak için gönüllü olduklarını gördüm. Bu devrimi yapmak zorundayız." 
     
     HAFTANIN EN DÜŞÜK NOTU METİN TOKAT’IN 

     Turkcell Süper Ligi’nde 3. hafta maçları sonunda en düşük notu alan hakem, Çaykur Rizespor-Fenerbahçe maçında düdük çalan Metin Tokat oldu. 
     Özellikle Fenerbahçe’nin ilk gölünü atan Nobre’nin topa gol öncesi elle müdahalesini görememesi nedeniyle eleştirilerin hedefi olan Metin Tokat, gözlemcisinden de 6.3 puan aldı. 
     Metin Tokat geçtiğim hafta ise Ankaraspor-Gençlerbirliği karşılaşmasındaki yönetimiyle haftanın en yüksek notunu almıştı. 
     Diğer yandan, 3. haftada en yüksek hakem notunun sahibi ise 8.4 puanla Gençlerbirliği-Beşiktaş maçını yöneten Serdar Tatlı oldu. 

     
</TEXT>
</DOC>
