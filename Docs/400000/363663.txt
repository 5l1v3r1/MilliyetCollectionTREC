<DOC>
<DOCNO> 363663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy04.html </URL>
<DATE> 2005/07/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İlave ücret isteyen özel sağlık kuruluşlarına ceza 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, hasta veya yakınlarının onayı olmadan ilave ücret alan sağlık tesislerine cezai müeyyide uygulandığını bildirdi. 
     Başesgioğlu, Mersin Bağımsız Milletvekili Hüseyin Güler’in yazılı soru önergesine verdiği cevapta, SSK’lı hastaların özel sağlık kuruluşlarından yararlanması uygulamasının hastanelerin Sağlık Bakanlığı’na devredilmesinden önce başladığını anımsattı. 
     SSK’nın, özel ve resmi sağlık kurumlarıyla imzaladığı sözleşmelerle hizmet satın aldığını anlatan Başesgioğlu, sözleşme metinlerinde, hasta veya yakınlarının yazılı onayı alınmadan ilave ücret istenemeyeceği yönünde hükümler bulunduğunu vurguladı. 
     İlave ücret alımının tamamen hastanın veya yakınlarının onayına bağlı olduğunu belirten Başesgioğlu, "Dolayısıyla hastanın yazılı onayı alınmadan ücret alınması sözleşme hükümleri açısından kabul edilebilir bir uygulama şekli değil" dedi. 
     Hastaların rızası dışında para alındığına ilişkin şikayetlerin incelendiğini bildiren Başesgioğlu, şikayetin haklı olması durumunda alınan paranın iade edilmesi yanında ilave ücret alan sağlık tesislerine cezai müeyyideler uygulandığını kaydetti. 
     
</TEXT>
</DOC>
