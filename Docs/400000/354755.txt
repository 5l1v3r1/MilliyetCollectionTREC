<DOC>
<DOCNO> 354755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko39.html </URL>
<DATE> 2005/06/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Unakıtan Elektrik dağıtımında özelleştirmelere bu yıl başlarız 
</HEADLINE>
<TEXT>

     Maliye Bakanı Kemal Unakıtan, gerekli kanun değişikliğinin yapılması halinde elektrik dağıtımındaki özelleştirmelere bu yıl başlayacaklarını bildirdi. 
     Unakıtan, Enerji Piyasası Düzenleme Kurumu'nda EPDK düzenlenen Edirne-Tekirdağ-Kırklareli doğalgaz dağıtım lisansı ihalesini izledi. 
     Bakan Unakıtan, ihale öncesi yaptığı konuşmada, EPDK'nın doğalgaz dağıtımında son derece başarılı ve son derece iyi işleyen uygulama gerçekleştirdiğini belirterek, bu şekilde Türkiye'nin her yanına kısa sürede doğal ulaştırılmasının mümkün kılındığını söyledi. 
     Devletin parasıyla bunların yapılamayacağını dile getiren Unakıtan, ''Devletin hem parası yok hem de ben yapacağım diyecek. Devlet bunları yapsaydı. Türkiye doğalgaza bakacak, doğalgazda Türkiye'ye bakacaktı'' dedi. 
     Bu nedenle özelleştirmeye gidildiğini anlatan Unakıtan, şöyle devam etti 
     ''Dünya nerelere gitmiş biz hala konuşuyoruz. Bu iş özelleştirilmeli mi özelleştirilmemeli mi diye. Devlet kaideyi koyacak, denetleyecek, devlet devletliğini yapacak. Bu işin merkezinde özel sektör olmalı. Yolsuzluk oluyormuş, birtakım yolsuzluklar oluyormuş. Denetle efendim. Devletsen denetleyeceksin.'' 
     
     ELEKTRİK DAĞITIMINDA ÖZELLEŞTİRME 
     Maliye Bakanı Unakıtan, doğalgazın arkasından enerji dağıtımındaki özelleştirmelerin geleceğini de ifade etti. Bunun için bir kanun değişikliğine ihtiyaç bulunduğuna dikkat çeken Unakıtan, ''Onu bu sene yaparsak... bu sene elektrik dağıtımında özelleştirmelere başlayacağız'' açıklamasında bulundu. 
     Konuşmasında daha sonra doğalgazın Trakya bölgesine yapacağı katkılara değinen Unakıtan, Trakya'da halkın hala zehir teneffüs ettiğini, doğalgazla birlikte daha sağlıklı bir yaşama kavuşulacağını vurguladı. 
     Doğalgazın daha ucuz bir enerji kaynağı olduğuna da işaret eden Unakıtan, doğalgazın sanayicilerin rekabet edebilmesine de katkıda bulunacağını kaydetti. 
     Unakıtan, konuşmasının sonunda ihaleyi alacak firmalara, ''Sakın bu işi aksatmayın, ben Edirneliyim, Trakyalıyım, bunu aksatmayın. Ben de takipçisi olacağım'' diyerek, doğalgaz dağıtım işinin bir an önce sonuçlandırılması çağrısında bulundu. 
     
     EPDK BAŞKANI GÜNAY'IN KONUŞMASI 
     EPDK Başkanı Yusuf Günay da ihale öncesi yaptığı konuşmada, doğalgaz dağıtım ihalelerinin enerji piyasasının özelleştirilmesinde model teşkil edecek başarılı bir uygulama olduğunu belirtti. Günay, iki yılda 40'ın üzerinde şehir ve yaklaşık 150 ilçeyi kapsayan 36 dağıtım bölgesi ihalesine çıktıklarını, Edirne-Tekirdağ-Kırklareli ihalesinin 27. ihale olacağını bildirdi. 
     Günay, önümüzdeki ay Gaziantep, Kahramanmaraş, Denizli ve Malatya ihalelerini sonuçlandıracaklarını da ifade ederek, şöyle konuştu 
     ''Bu yöntem Türkiye'de elektrik dağıtım sektöründeki ihalelerde de yol gösterici olacaktır. Bu işin özel sektöre verilmiş olması bize kalite, fiyatlama ve verimlilik açısından avantajlar sunuyor. Enerjide önce dağıtım, sonra üretim tesislerinin özelleştirilmesinde bu uygulamanın örnek alınması ülkemizi kazançlı çıkaracaktır.'' 
     
</TEXT>
</DOC>
