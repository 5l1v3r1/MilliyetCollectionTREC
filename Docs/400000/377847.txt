<DOC>
<DOCNO> 377847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur09.html </URL>
<DATE> 2005/09/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Su içerken boğazına sülük kaçtı 
</HEADLINE>
<TEXT>

     Fadıl BİNZET DHA 

      ADIYAMAN'ın Kahta İlçesi'ne bağlı Damlacık Köyü'nde, eğilerek dereden su içen 15 yaşındaki Mustafa Kaya'nın boğazına sülük kaçtı. Nefes almakta güçlük çeken Kaya'nın boğazına yapışan 8 santimlik sülük kaldırıldığı hastanede başarılı bir operasyonla çıkarıldı. 
     Kahta İlçesi'nin Damlacık Köyü Askeran Mezrası'nda oturan Mustafa Kaya, eğilerek dereden su içerken boğazına birşeyin kaçtığını fark etti ve bir süre sonra nefes almada zorluk çekti. Eve gidip durumu ailesine anlatan Kaya, yakınları tarafından Adıyaman'daki Sevgi Tıp Merkezi'ne götürüldü. Burada Kulak Burun Boğaz KBB uzmanı Opr. Dr. Murathan Elmas tarafından muayene edilen Mustafa Kaya'nın soluk borusuna yakın bir yerde boğazına yapışık halde sülük bulunduğu saptandı. Nefes almada zorlanan Kaya'nın boğazına indirilen mikro kamerayla sülüğün hareketleri monitörden kendisine izletildikten sonra 45 dakika süren bir operasyon gerçekleştirildi. Boğaza yapışarak ses tellerinin sarkmasına yolaçan sülük, başarıyla çıkarılıp Kaya'nın rahat nefes alması sağlandı. Dr. Murathan Elmas, özellikle kırsal bölgelerde yaşayanlarda bu tür vakaların sıkça görüldüğünü belirterek, şöyle konuştu 
     Hasta bize geldiğinde güçlükle nefes alıyordu. Boğazına kaçan sülüğü mikro kamera vasıtasıyla belirledik. Eğer geç kalınsaydı sülük nefes borusuna düşüp hastanın boğulmasına yolaçabilirdi. Ama zamanında hasta bize geldiği için 8 santimli sülüğü başarıyla çıkardık ve hastamızın hayatı kurtulmuş oldu. Bu tür vakaların önüne geçmek için açıkta akan suları eğilerek içmemek, musluğa ağız dayamamak gerekir. Bu vakalara maruz kalan insanlar her zaman şanslı olmayabilir.'' 
     
</TEXT>
</DOC>
