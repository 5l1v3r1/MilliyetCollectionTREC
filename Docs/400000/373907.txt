<DOC>
<DOCNO> 373907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur39.html </URL>
<DATE> 2005/08/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Düğünde atılan kurşun üniversite öğrencisini öldürdü 
</HEADLINE>
<TEXT>

     Malatya’nın Battalgazi İlçesi’ndeki bir düğünde atılan kurşun, Galatasaray Üniversitesi son sınıf öğrencisinin ölümüne neden oldu. 
     Malatyaspor’un eski futbolcularından İşadamı Hasan Kartal’ın Galatasaray Üniversitesi İktisadi ve İdari Bilimler Fakültesi son sınıf öğrencisi Begüm Kartal 22 , Battalgazi ilçesi Adagören Köyü’ndeki bir yakınının düğününe gitti. 
     Bahçede yapılan kına gecesine katılan Begüm Kartal, nereden geldiği belli olmayan bir kurşunla vuruldu. Begüm Kartal, başının arkasından giren kurşunla olay yerinde yaşamını yitirdi. 
     Silahla ateş eden kişinin kimliği henüz belirlenemedi. 
     Jandarma, olayla ilgili geniş çaplı araştırma başlattı. Genç kızın başına isabet eden bir mermi çekirdeğinin yanı sıra bahçe evinin duvarında da bir mermi çekirdeği bulundu. Ancak olay yerinde mermi çekirdeklerine ait boş kovanlar bulunamadığı bildirildi. 
     Yetkililer, kına gecesine ait kamera görüntülerinin incelemeye alındığını ve soruşturmanın sürdüğünü bildirdiler. 
     Kartal’ın cenazesi, bugün Şehir Mezarlığı Camii’nde kılınacak cenaze namazının ardından toprağa verilecek. 

     
</TEXT>
</DOC>
