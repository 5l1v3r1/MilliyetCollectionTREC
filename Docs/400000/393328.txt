<DOC>
<DOCNO> 393328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun29.html </URL>
<DATE> 2005/11/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mısır sandık başında... İşte seçim bilgileri 
</HEADLINE>
<TEXT>

     Mısır'da bugün üç aşamalı parlamento seçimlerinin ilk aşaması yapılıyor. 
     Mısır'da meclis, oylama ve siyasi partiler hakkındaki kısa bilgiler şöyle 
     
     OYLAMA 
     Yaklaşık 72 milyon nüfuslu Mısır'da, 32 milyon civarında seçmen bulunuyor. Asker ve polislerin dışında, 18 yaşını dolduran herkes seçmen olabiliyor. 
     Seçimlerin ikinci aşaması 20 Kasım'da, üçüncü aşaması ise 1 Aralık'ta yapılacak. 
     
     PARLAMENTO 
     Halk Meclisi'nde 454 sandalye bulunuyor. Bu sandalyelerden 444'ü seçimle, 10'u cumhurbaşkanlığı atamasıyla belirleniyor. Cumhurbaşkanlığı, bu atamalarda kadınların ve Hıristiyan azınlığın meclisteki temsil sayısını artırma yönünde eğilim taşıyor. 
     Bugünkü genel seçimlerin ilk turunda 1558 aday arasında yalnızca 36 kadın yer alıyor. 
     Mısır Halk Meclisi'ndeki sandalyelerin yüzde 88'i Ulusal Demokratik Parti'ye ait ve geleneksel olarak meclis, cumhurbaşkanının politikalarını onaylıyor. 
     
     PARTİLER 
     Cumhurbaşkanı Hüsnü Mübarek'in lideri olduğu Ulusal Demokratik Parti UDP , partilerin siyasi arenada yerini aldığı 1970'li yıllardan beri hakim güç. 
     UDP dışındaki geleneksel partiler Yeni Vafd, Tecammu ve Nasırcı Parti, ''Siyasi ve Anayasal Değişiklik İçin Ulusal Cephe'' adında bir ittifak oluşturdu. Bu oluşuma daha sonra Kifaye da katıldı. 
     Devlet başkanlığı seçiminde Mübarek'in karşısında adaylığını koyan Eymen Nur'un lideri olduğu El Gad, seçimlere ayrı katılıyor. 
     Yasaklı Müslüman Kardeşler örgütü ise 150 kadar adayı desteklerken, Ulusal Cephe'nin popüler adaylar çıkardığı yerde aday çıkarmıyor. 
     
</TEXT>
</DOC>
