<DOC>
<DOCNO> 358449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur34.html </URL>
<DATE> 2005/07/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Eve silahlı baskın .. Anne ile oğlu öldü, 6 kişi yaralandı 
</HEADLINE>
<TEXT>

     Şanlıurfa’da bir eve düzenlenen silahlı baskında anne ile oğlu öldürüldü, 6 kişi yaralandı. 
     Saldırganlardan biri, yaralı olarak yakalandı. 
     Alınan bilgiye göre, Eyyüp Nebi Mahallesi 7. Sokak’taki bir eve, gece geç saatlerde silahlı kişilerce baskın düzenlendi. 
     Söz konusu kişiler, evde bulunan Emine Taş ve çocukları Erdal, Erol Taş ile Kemal Taş, Kemal Polat, Mehmet Aktaşoğlu, İsmail Kılıç ve Ahmet Karadeniz’i silahla taradı. 
     Anne ile oğlu Erdal Taş, olay yerinde öldü. Ağır yaralanan Erol Taş ve Kemal Polat, Şanlıurfa Devlet Hastanesi’nde tedavi altına alındı. Yaralanan diğer kişilerin durumunun ciddi olmadığı öğrenildi. 
     Eve baskın düzenleyenlerden Orhan E’nin olay yerinde yaralı olarak yakalandığı, kaçan diğer saldırganların yakalanmasına yönelik çalışmaların sürdürüldüğü bildirildi. 
     Olayın, kadın meselesi yüzünden meydana geldiği iddia edildi. 
     Öte yandan, baskında ölenlerin cenazelerinin, Şanlıurfa Cumhuriyet Savcılığı’nın ilk incelemesinin ardından Adana Adli Tıp Kurumu’na gönderildiği belirtildi. 
     
</TEXT>
</DOC>
