<DOC>
<DOCNO> 363765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/gun02.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıl hastanesinde buluşan öyküler 
</HEADLINE>
<TEXT>


Daha önce "Kertenkelenin Öyküsü" ve "Yağmur Başlamıştı" adlı iki roman yazan Nihan Taştekin'in yer yer polisiye kurgu tadı taşıyan ilk öykü kitabı çıktı 

Sema Aslan 

"Karganın Güldüğü", edebiyat fakiri yaz sezonu için atlanmaması gereken bir kitap. Edebiyat tutkununun aklını alacak yerli edebiyat örneklerine hasretiz ne zamandır. Nihan Taştekin'in ilk öykü kitabı "Karganın Güldüğü", sade ama özenli dili, insanın iç dünyasına yönelen bakışı ve mizahi üslubuyla dikkat çekiyor. 
Kitap, 13 öyküden oluşuyor. İlk 12 öykü, birbirinden bağımsız. Öykülerin ortak noktası 'ölüm'. Her karakterin ölümle kurduğu ilişki, okura farklı kapılar açıyor. Kitaba adını da veren 13. öykü, önceki öykülerin kahramanlarını bir akıl hastanesinde buluşturuyor. Bu öykü, bir yanıyla kitabı derliyor, diğer yandan da akıl hastanesinde işlenen cinayetle yeni bir düğüm atıyor. 

Yolları kesişenler 
"Karganın Güldüğü"nde hayatların kesişmesi dikkat çekiyor. Kader mi, dünya sahiden mi küçük, yoksa yazarlığın avantajıyla mı karşı karşıyayız Yazar bu soruyu şöyle yanıtlıyor "Kitapta, bir anlamda, ırmağın sürükleyip deltaya yığdığı çakıltaşları arasından seçtiklerim var. Akıntıda yolları kesişenleri, yalnızca denk geldikleri o zaman diliminin çağrışımlarıyla anlatırken ipler bendeydi. Ama çok direndiğim halde bir Cem Beyoğlu hik yesi daha yazdım. Cem, ilk kitabımın kahramanı. Böyle durumlarda kahramanın yazarından rol çaldığı da söylenebilir." 
Taştekin'in öykülerindeki karakterler, yaşadıkları coğrafyayla da belirgin. Egeli ve Güneydoğulu karakterlerin ölüm karşısındaki farklı tepkileri anlamlı 
"Özgül coğrafyayı kişilerin yaşamı ve ölümü karşılayışları özelinde metafor olarak kullanmayı düşünmedim hiç. 'Ölüm bilgisi', aktarılamaz olduğuna göre, sanıyorum daha çok öldürülme bilgisinden alıyordur özünü. Güneydoğu'da bu bilginin vahşet ve dehşet temelinde edindirildiğini de biliyoruz. Dolayısıyla bu, öyküye yansımıştır mutlaka." 

Benzer dehşet atmosferi 
Öte yandan Ege ve İstanbul insanı da savaşın ortasında değilse de içindeydi ve benzer bir dehşet atmosferinden geçtik hep birlikte. Ama bu, uzun sürmüş karartmanın geçip gittiği, kurtların artık ürümediği bir yere vardığımız anlamına gelmiyor." 
Özellikle altını çizmeli, "Karganın Güldüğü", yer yer polisiye izler taşısa da, asıl derdinin polisiye olmadığı hemen anlaşılıyor ölesiye bir merak duygusu uyandırmıyor, bağırmıyor. Nihan Taştekin ile yapılmış geniş bir söyleşiyi Milliyet Sanat Dergisi'nin Ağustos sayısında okuyabilirsiniz. 

"Karganın Güldüğü" 
Nihan Taştekin 
Can Yayınları 
Fiyatı 12 YTL 
ÖYKÜ 


</TEXT>
</DOC>
