<DOC>
<DOCNO> 388396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/dunya/adun.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
...Ve tarama başladı 
</HEADLINE>
<TEXT>


AB'ye üyelik müzakerelerinin ilk adımı olan tarama süreci 'bilim ve araştırma' başlığında, Hırvat ve Türk heyetlerinin birlikte katıldığı bir tanıtım toplantısıyla Brüksel'de başladı 

Güven Özalp - Brüksel 


Türkiye ile Avrupa Birliği AB arasındaki müzakerelerin ilk adımı olan tarama süreci, dün Brüksel'de "bilim ve araştırma" başlığıyla resmen başladı. Tanıtıcı nitelikli toplantıya Türkiye ve Hırvatistan ekipleri birlikte katıldı. AB Komisyonu ise 2005 içinde herhangi bir başlıkta müzakere sürecine girmenin çok zor olduğunu açıkladı. 
AB Komisyonu heyetine Genişleme Genel Müdürü Fabrizio Barbaso başkanlık etti. AB Daimi Temsilcisi Büyükelçi Oğuz Demiralp başkanlığındaki 30 kişilik Türk heyetinde başta TÜBİTAK ve YÖK olmak üzere çeşitli kurumlar temsil edildi. 
Toplantıda Birlik kanadı hem Türk tarama ekibine hem de Hırvat tarama ekibine bilim ve araştırma konusunda AB'nin izlediği politikalarla ilgili bilgi verdi. Genel hatlarıyla "monolog" halinde geçen toplantıda AB, adayların bilim ve araştırma alanında yönetim kapasitelerinin ve altyapılarının güçlendirilmesi gereğine dikkat çekti. 
"Bilim ve araştırma" başlığı altındaki tanıtıcı tarama dün sona erdi. Başlığa ilişkin ayrıntılı tarama toplantısı ise 14 Kasım'da yapılacak. Her ülkeyle ayrı ayrı yapılacak olan ayrıntılı tarama aşamasında Türkiye bu başlıkta geldiği aşamayı Komisyon yetkililerine aktaracak. Komisyon, bu veriler doğrultusunda 19 Aralık'ta üye ülkelere "bilim ve araştırma" başlığında müzakerelerin açılıp açılamayacağı konusundaki görüşünü iletecek. 

2005'te zor 
AB Komisyonu'ndan üst düzey bir yetkili, Türkiye'nin 2005'te bir başlıkta müzakerelere başlamasının zor olduğunu söyledi. Buna gerekçe olarak ise 19 Aralık'ta üye ülkelere gönderilmesi öngörülen rapor konusunda 25 ülkenin görüş bildirmesinin zaman alacak olmasını gösterildi. Aynı yetkili, "Üye ülkelerin olumlu görüş bildirmeleri halinde Ocak 2006'da bir başlık açılabilir" dedi. 


</TEXT>
</DOC>
