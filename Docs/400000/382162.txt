<DOC>
<DOCNO> 382162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yazar/civaoglu.html </URL>
<DATE> 2005/09/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
STAR ve hava sahası 
</HEADLINE>
<TEXT>


Amerika'nın 3 büyük televizyonu ABC, NBC ve CBS televizyonlarının öyküsünü anlatan "3 Maymun" kitabından etkileyici birkaç satırı yansıtayım... 
NBC hisselerini artık devretmek isteyen büyük hissedar Long Island'ın köklü işadamları için kulübünde konuğuna niyetini şöyle açar "Sizinle bir arkadaşlığımız yok. Ancak sizi yıllardır takip ediyorum. Karakterli bir işadamısınız. ABD hava sahasını kişisel çıkarlarınız için kullanmayacağınıza inancım nedeniyle televizyondaki hisselerimi satın almanızı size öneriyorum. Çok alıcı çıkar ama ABD hava sahasını onlara yürek rahatlığıyla emanet edemem. Uçuşacak frekansların ABD yararlarına karşı olmaması gerekir. Bunun için sizi seçtim." 
Konuğu da ona, "Evet arkadaşlık yapmadık ama ben de sizi uzaktan izliyor ve takdir ediyordum. ABD hava sahasını kişisel çıkarlarım için kullanmayacağıma emin olabilirsiniz" der. 
Satırlarda frekans kullanarak ABD hava sahasının kişisel yararlar için kirletilmemesi konuşuluyor... Para ve ödeme şekli değil. 
.............. 
Konu "STAR TV'nin Doğan Grubu tarafından alınışı..." 
Fransızlar, "Gece tavsiye getirir" derler. La nuit porte conseil 
Bazı duyarlı konuların üzerinden 1 gece geçmesini beklemenin sağduyu gereği olduğunu yansıtan bir söylemdir bu. 
Taraflardan biri yazı yazdığım grupsa... Ve bu alım için yorumlar "tekel iddialarına," hatta "Bu iş dördüncü kuvveti aştı" manşetlerine uzanıyorsa, 1 gece geçmesini beklemek, eteklerdeki taşların döküldüğünü görmek gerekti. 
............... 
Önce "medyada tekelleşme" iddiaları... 
Böyle bir iddianın sahipleri hele medyadaki diğer grupların mensupları iseler, kendilerini "yok" hükmünde görüyor olmalılar. 
Tekel, "bir alanda üretim yapan tek kurumun olmasıdır." 
Türkiye'de televizyon yayıncılığı yapan Ciner Grubu'nun, Çukurova Grubu'nun birden fazla televizyonları var. 
Reyting sıralamalarında Kanal D'nin yanı sıra, ilk üçte yer alan onların "majör" televizyonları birer gerçek değil mi 
Ayrıca... 
Doğuş Grubu'nun NTV'si, HaberTürk, KanalTürk, Flash TV ve diğer bazı ulusal TV'ler de var. 
Bu yayın yelpazesi, "tekel" tanımıyla örtüşmüyor. 
................ 
Televizyonda ortaklık yüzdeleriyle ilgili yasal düzenleme iddiaları ise, bu konudaki hükümlerin iptali nedeniyle pozitif hukukta artık yer almıyor. 
................ 
"Tekelleşme" durumu olmamasına karşın, "rekabet ortamının yara aldığı" iddialarına gelince... 
Rekabet Kurulu'nun, daha STAR Grubu'yla ilgili açık artırma öncesi TMSF'ye yazdığı yazı, bu görüşü yansıtmıyor. 
Yazıya göre, "açık artırmaya katılacağını bildirmiş olan gruplardan birinin STAR Televizyonu'nu alması halinde h kimiyet oluşmayacaktır." 
Doğan Grubu'nun STAR TV'yi alması incelenirken, RTÜK herhalde bu yazıyı da dikkate almak durumundadır. 
................ 
Hukuk ötesi merceklerden durum böyle... Bir de başka açılardan bakalım... 
Doğan Grubu, medyaya "gökten zembille" inmedi. Köklü bir geçmişi var. 
En büyük iki gazetesi 50'şer yaşlarını geride bıraktılar. 
50 yıl sadece doğum günü pastası üzerindeki mumlar ya da gösterişli kutlama geceleri değildir. 50 yılda Türkiye 3 ihtilal geçirmiştir. Nice burnundan kıl aldırmayan hükümetler gelmiş geçmiştir. Türkiye'yi sarsan ekonomik krizler yaşanmıştır. 50'şer yaşındaki bu iki gazete, iki genel yayın yönetmenini şehit vermiştir. 
Ve... En önemlisi... Laik, Atatürkçü, insan haklarına saygılı, demokrat, anayasal çizgiden sapmamıştır. Türkiye'nin, ülkesi ve milletiyle bütünlüğünün savunucusu olmuştur. 
Bütün bunlar, Doğan Medya Grubu'nun Anayasası ile saptanmış ve topluma açıklanmıştır. STAR TV de, Doğan Grubu'nda aynı doğrultuda yayın yapacaktır. Yabancı bir alıcıdan hangi referansa sahibiz 
Son söz Türkiye'nin hava sahası önemlidir. 



</TEXT>
</DOC>
