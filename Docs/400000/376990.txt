<DOC>
<DOCNO> 376990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun10.html </URL>
<DATE> 2005/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avusturya dergisi AB'nin Türkiye'ye tavrı onursuzca 
</HEADLINE>
<TEXT>

     Georg Hoffmann-Ostenhof 

      Dünya çapında çok önemli bir gelişme meydana gelmediği takdirde Türkiye ile giriş müzakerelerine planlandığı gibi 3 Ekim'de başlanacak. 
     Ancak onursuz bir tavır söz konusu. Yaz boyunca gördük. Fransızların AB Anayasası'na hayır demeleri bunun başlangıç noktasıydı. AB'nin önde gelen politikacıları birden-bire halktan korkmaya ve kıvırmaya başladı. Artık AB'nin genişlemesine dur demek gerektiği söylendi. Brüksel'in çok hızlı ilerlediği belirtildi ve mola verilmesi için çağrıda bulunuldu. 
     Ya Türklerin AB üyeliği Oybirliğiyle alınan kararlara ve Ankara'ya verilen açık vaatlere rağmen her şey yeniden sorgulandı. Tam üyelik değil, 'imtiyazlı ortaklık' denildi. Görüşmelerin ucunun 'açık' bırakılması istendi. Türk hükümetinin müzakereler başlamadan önce, Kıbrıs'ı açıkça tanıması gerektiği söylendi. BM'nin yeniden birleşme planını reddedenlerin Rumlar olduğu, Ankara'nın Kıbrıs'ı tanıdığını açıklamasının AB tarafından müzakerelere başlamak için önşart koşulmadığının gayet iyi bilindiği halde Paris'ten aksi yönde sesler geldi. 
     
     ACINASI DURUM 
     Bu acınası bir durum. Bilhassa bir zamanlar katılımdan yana olanların bu duruma düşmesi. Chirac birdenbire Türk düşmanı kesildi. Fransa'daki Sosyalistler de kararsız. Diğer ülkelerin siyasi sınıflarındaki genel hava da değişiyor. Türk korkusunun ulusal karakterin bir parçası haline geldiği Avusturya'da ise katılım taraftarları artık daha da yalnız kalıyor. 
     Ne garip ki uzun süredir Osmanlıları AB'ye almak isteyen Haider, şimdi tüm genişlemelere son diyor. Etkin biçimde giriş müzakerelerinden yana tavır alan tek Avusturyalı Swoboda da çark etti "Hırvatlar ile görüşme masasına oturulmadan, Türkiye ile görüşmelere başlanmamalı" diyor. Swoboda, ayrıca imtiyazlı ortaklığın tam üyelik için basamak oluşturabileceğini belirtiyor. 
     
     KIVIRTMALAR VE HİLELER 
     Türkiye tartışmasının ne kadar onursuzca yürütüldüğüne bakılırsa, müzakerelere başlamak üzere baz alınacak AB belgesi de bundan pek farklı olmayacak. Bir dizi ihtiyati tedbir, şart ve çıkış hükmü, ayrıca Türklerin gururunu iyice zedeleyecek saçma bir metin. 
     Ama olsun, bu kıvırmalar ve hileler ile bütün anketlere göre Türkleri giderek daha az sevmeye başlayan Avrupalıları yatıştırmak mümkün olacaksa bu, iyi bir amaca hizmet ediyor demektir. 
     Asıl korkutucu şey ise katılımdan yana olanların bile yalnız kendilerini savunucu argümanlar kullanmaları. Anlaşmalara uyulacağı temin ediliyor. Yahut üyeliğin, ancak 15-20 yıl sonra gündeme geleceği söyleniyor. Bugün artık kimse Türkiye'nin entegrasyonunun Avrupa için iyi bir şey olacağını söylemeye cesaret edemiyor. Ondan sonra da insanların buna karşı olmalarına şaşılıyor. 
     
     TÜRKİYE NEDEN ÜYE OLMALI 
     Çok şükür gazeteciler seçilmek zorunda değil. O yüzden Türkiye'nin AB'ye katılımının neden bu kadar önemli ve geleceği etkileyici nitelikte olduğunu burada sayabilirim. 
     1 - Türkiye kuşkusuz büyük ve yoksul bir ülke. Ama yalnız katılım perspektifi bile son yıllarda benzerine az rastlanan bir modernleşme dalgasına neden oldu. Ekonomik gelişmenin geçtiğimiz yıllardaki tempoda devam etmesi halinde, katılımın gerçekleşeceği tarihte karşımızda bambaşka bir ülke bulacağız. Avrupa Türkiye ile, zaten giderek daha çok AB'ye yönelen, en genç ve dinamik ekonomilerden birini birliğe katmış olacak. Ayrıca ülkenin jeopolitik konumu, Avrupa'nın dünyanın stratejik açıdan önemli ve petrol açısından zengin iki bölgesine Orta Asya ve Ortadoğu'ya, ekonomik olarak da açılmasını sağlayacak. 
     2 - Avrupa dünya politikasında Amerikan hegemonyasını dengeleyici yahut düzeltici bir faktör olmak istiyorsa, toprak ve insana ihtiyacı var. 
     3 - İdam cezasının kaldırılması, ordunun gücünün azaltılması, Kürtlerle ilişkinin normalleşmeye başlaması... Bütün bunları katılım dinamizmi sağladı. Gerçi insan hakları h l güvencede değil, ama ülkedeki takip gören bütün grupların ve insan hakları örgütlerinin AB'ye katılımın ateşli savunucuları olmaları da bir tesadüf değil. Türkiye'nin katılım sürecine bağlanmasının insan hakları konusunda yeni gelişmeleri garanti edeceğini biliyorlar. 
     4 - Avrupa giderek büyüyen Müslüman halkı entegre etmek zorunda. Laik Türkiye'nin üye olması halinde bu çok daha kolaylaşacaktır. 
     
     KARDİNAL KÖNİG'İ HATIRLAYALIM 
     Açık veya gizlice, bilinçli veya bilinçsizçe Hristiyan Batı'yı savunmak isteyenlere Kardinal Franz König'i hatırlatmak gerekir. König, yedi yıl önce Türkiye'nin ve İslam'ın 'Avrupa diye adlandırdığımız kıtanın tarihine' ne kadar karışmış olduğuna işaret etmiş ve katılımdan yana çıkmıştı "Hıristiyanlık ve İslam, Avrupa ve Türkiye yan yana değil, birlikte yaşamalı." Avusturya dergisi Profil 
     
</TEXT>
</DOC>
