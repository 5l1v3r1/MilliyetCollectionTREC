<DOC>
<DOCNO> 372811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy05.html </URL>
<DATE> 2005/08/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Neler yok neler Belediyelere birbirinden ilginç bağışlar... 
</HEADLINE>
<TEXT>

     Vatandaşlar ve şirketler belediyelere ilginç bağışlarda bulunuyor. Bağışlar arasında oto buzluğu, oto teyp, vantilatör, cep telefonu, muayene divanı, para sayma ve kontrol makinesi, bulaşık makinesi, elektrikli çay semaveri, metal detektör, elektrik süpürgesi gibi ilginç eşyalar da yer aldı. 
     İçişleri Bakanlığı Mali İdareler Genel Müdürlüğü, CHP Ankara Milletvekili Mehmet Tomanbay'ın, Ankara Büyükşehir Belediyesi ve metropol ilçelerin kabul ettiği bağışlarla ilgili yazılı soru önergesini yanıtladı. 
     Önergeye verilen yanıtta belediyelere, ayrıca binek otomobil, kamyon, dozer ve çeşitli arazi araçları da hibe edildiği ifade edildi. 
     Bağış kabul etmeleri yasal olan belediyelere, 1994-2005 yılları arasında yaklaşık 3.7 trilyon lira nakdi yardım yapılırken, Ankara Büyükşehir Belediyesi, 2000-2004 yılları arasında toptancı hal devir teslimlerinde ve iftar yemeklerinden dolayı 582 milyar 440 milyon lira nakdi bağışı kabul etti. 
     Gölbaşı Belediyesi'ne 1994-2005 yılları arasında Ankara Büyükşehir Belediye Başkanlığı'nca ''Sahipsiz Hayvanları Koruma Projesi''nde kullanılması amacıyla toplam 909 milyar 844 milyon lira bağışta bulunuldu. 
     Keçiören Belediyesi ise 1994-2004 yılları arasında toplam 2 trilyon 83 milyar lira nakdi bağış kabul etti. 
     Ayrıca, Sincan Belediyesi'ne 1994-2005 yılları arasında toplam bin 9 metrekarelik arsa bağışı yapıldı. 
     
     ÖZEL KALEME MAKAM KOLTUĞU HİBE 
     Belediyelere, ayni bağış çerçevesinde aralarında oto buzluğu, oto teyp, vantilatör, cep telefonu, muayene divanı, para sayma ve kontrol makinesi, araç yıkama ve kaynak makineleri, sanayi tipi bulaşık makinesi, elektrikli çay semaveri ve metal detektörün de bulunduğu ilginç eşyalar verildi. 
     Ayrıca, bağışlar arasında, prefabrik şantiye binası, paravan, negatoskop ışıklı masa , televizyon, ses iletim cihazları, kamera, mini buzdolabı, telsiz telefon, el telsizi, video cihazı, memur bankosu komodini, vezne komodini, camlı vezne da yer aldı. 
     Tomanbay'a gelen yanıtta, ayrıca bir belediyenin özel kalem müdürlüğünde kullanılmak üzere makam koltuğu da verildiği belirtildi. 
     Belediyelere, ayrıca çok sayıda motosiklet, binek otomobil, kamyon, dozer ve çeşitli arazi araçları da hibe edildi. 
     Belediyelere bağlı zabıta müdürlüklerinde kullanılmak üzere Şahin marka binek otomobil hibe edilirken, bir belediyenin fen işleri müdürlüğüne ise Opel Omega marka araç bağışlandı. 
     Hibe edilen araçlar arasında donanımlı cenaze aracı, çöp kamyonu ve ambulanslar da bulunuyor. 
     
</TEXT>
</DOC>
