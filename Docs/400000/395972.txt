<DOC>
<DOCNO> 395972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/spor/ysenay.html </URL>
<DATE> 2005/11/18/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
FIFA ve UEFA kodomanları 
</HEADLINE>
<TEXT>



Kim ne derse desin, Türk insanı olarak birçok özelliğimizin yanında teknik konuları "gürültü-patırtı" ile halletmeye çalışmak gibi bir basit tarafımız var bizim... Bu siyasetten başlayıp, sporuyla devam ediyor ve maalesef en ince meselelerimize kadar uzayıp gidiyor. Biz İsviçre'ye boyun eğip, Almanya'ya veda edişimizdeki siyasi aldanışlarımıza bakacağımıza "pişmemiş aşa su katma" illetine takılıp olayların magazin yönlerini ön plana çıkardık. Günlerce ve de enayice... Baraj kurasında karşımıza İsviçre çıktığı zaman tüm ülke ve basın olarak derhal "kırmızı alarma" geçeceğimize bir tek zil takıp oynamadığımız kaldı. Özellikle de medya olarak... Halbuki İsviçre, bizi gözüne kestirip diğer takımlardan çokça çekindiği için "Türkiye olarak kurban seçilmiştik işin aslında"... 
Sadece bir iki bilgili ve tecrübeli arkadaş Zürih'ten fışkıran fena kokuları fark edip, UEFA'nın bu işte dert parmaklarının ne acılar getireceğini duyurmaya çalışmıştı bizlere... Ne oldu Tabii korkulan taşlar bir bir yerini buldu ve ülkemiz haince saf dışı bırakıldı, Almanya 2006'dan. Bern'deki "kötü futbol-11 kurgusundaki yanlışlar- taktik verilerin işlemezliği" gibi olguları manşetlere alırken UEFA'nın ajanı gibi çalışıp enfes bir penaltımızı vermeyen hain Lubos Michel'in peşine hiç takılmamış ve İstanbul deplasmanı için büyük umutlar vermiştik, bize bu pusuları kuran UEFA'nın seçkin entrikacılarına... Sonrası malum. UEFA Hakem Kurulu'na faks ve protesto yağdıracağımıza biz hava alanında körük ağzında rakibe baskın tertiplemeyi yeğlemiş ve adamlar otellerine giderken yumurta yağmuru ile İsviçre'yi korkutmaya çalışmıştık, bazı federasyoncu sivri akıllıların akılsız beyanlarından yola çıkarak. 

Masabaşı sonuçlar 
Sonrası malum... Gol düellosu halinde geçen tur savaşında bu kez Belçikalı Bleeckere Kadıköy'de sahne almış ve milli takımımızın "özellikle skor 3-1'e geldikten sonra" Almanya hakkını milyara yakın TV ve tribün seyircisi önünde çaldığı rezil düdüklerle kıtır kıtır doğramıştı. 
Haaa bu katliamı sadece maç sonrası toplantısında ağlamaktan beter olan Fatih Terim ile siz birkaç kişi mi gördünüz derseniz. Eveeet. Çünkü bu saçlar değirmende ağırmıyor beyler. Öylesine net penaltıları vermeyeceksiniz, tehlikeli bölgelerdeki lehimize kararları vermeyeceksiniz, ama tesirsiz alanda Türkiye lehine düdükler çalıp "sahte kararlarla" oyunu kesip İsviçre'yi rahatlatacaksınız. 
Tamam, Türkiye'nin takım ve taktik olarak kabahatlerini yazacağız, günü geldikçe. Ama Zürih'te odaklanmış FIFA ve UEFA kodomanları istedikleri masabaşı sonuçlarını bizden koparıp aldıktan sonra gerisi neye yarar. 


</TEXT>
</DOC>
