<DOC>
<DOCNO> 361916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur09.html </URL>
<DATE> 2005/07/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
YYÜ Rektörü, Van'daki evine döndü Yasal haklarımı kullanacağım 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın, İstanbul'dan Van'a dönerek YYÜ'de arama yapılan konutuna yerleşti. 
     Türk Hava Yollarını'nın İstanbul-Van seferini yapan uçakla Van'a dönen YYÜ Rektörü Aşkın ve eşi Yrd. Doç. Dr. Oya Aşkın'ı, Van Ferit Melen Havaalanı'nda YYÜ rektör yardımcıları Prof. Dr. Hasan Ceylan, Prof. Dr. Ayşe Yüksel ve Güzel Sanatlar Fakültesi Dekanı Prof. Dr. Zühre Şentürk karşıladı. 
     Havaalanında gazetecilere açıklama yapan Aşkın, tartışmaya konu olan evindeki koleksiyonda bulunan eserlerin tümünün kayıtlı olduğunu, kayıtlı olmayanların ise 2 Temmuz 2005 tarihinde Van Müze Müdürü ve yardımcısına gösterilerek kayıt edilmesi için beyanda bulunulduğunu söyledi. 
     Eski eserler yasasına göre hiçbir eserin kayıtlı olarak koleksiyona girmediğini belirten Aşkın, ''Eserler müze müdürlüğüne bir ay içerisinde bildirilir. Müze müdürlüğü de bir ay içerisinde bunların kaydını yapar'' dedi. 
     Müze yetkililerinin 2 Temmuz 2005 tarihi itibariyle konakta bulunan koleksiyonu gözden geçirerek eserlerin tam olduğunu tespit ettiklerini anlatan Aşkın, şunları söyledi 
     ''Ben de yeni almış olduğum eserleri deklare ettim. Bu bakımdan iddia edildiği gibi kaçak eser bulundurmak gibi bir şeyin gerçekle ilişkisi yoktur. Yapılan ihbarlar son derece çirkindir. Bizi rencide etmeye, küçük düşürmeye yöneliktir. Bunu yapanları da kınıyorum. Bu iş sonuçlandığında ben de yasal haklarımı kullanacağım.'' Aşkın, havaalanından ayrıldıktan sonra kendisini karşılayan rektör yardımcılarıyla birlikte YYÜ'de arama yapılan konutuna yerleşti. 
     
</TEXT>
</DOC>
