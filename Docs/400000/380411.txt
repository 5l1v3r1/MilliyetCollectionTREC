<DOC>
<DOCNO> 380411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/aeko.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koç'un yaptığı oyunbozanlık' 
</HEADLINE>
<TEXT>


Ulaştırma Bakanı Yıldırım, 'Galataport'ta şartları bilsem ben de ihaleye girerdim' diyen Rahmi Koç'a, 'İhaleden sonra konuşmak oyunbozanlık olur. Rahmi Bey elmayla armutu karıştırıyor' yanıtını verdi 

Ahmet Erhan Çelik - Ankara 

Hükümetten, "Bize Tüpraş'ta parayı 1 - 2 sene içinde öde, deniyor. Galataport'ta ise ödemeler 49 yıla yayılıyor. Şartları bilseydim ben Rahmi Koç olarak ihaleye girerdim" diye eleştiren Koç Holding Şeref Başkanı Rahmi Koç'a yanıt geldi. 
Yıldırım, kendisine bağlı Türkiye Denizcilik İşletmeleri Genel Müdürlüğü'nün ihalesini yaptığı Galataport konusunda Koç'un sözlerini değerlendirerken, şöyle dedi "Bu projede üç yıldır çalışılıyor. Herkes ne yapıldığını biliyor. Belki Koç'un şirketlerinin biri de bu ihalede danışmanlık yapmıştır" dedi. "İhaleden sonra konuşmak oyunbozanlık olur. Biz 70 milyona mektup gönderip ihale şöyle yapılıyor, diyemezdik" dedi. Koç'un Tüpraş ile Galataport ihalelerinin ödeme biçimini karşılaştırmasını "yadırgadığını" belirten Yıldırım, sözlerine şöyle devam etti 

Fiyat ÖYK'da değerlendirilir 
"Galataport üst kiralama ihalesi, Tüpraş ise mülkiyet satış ihalesidir. Rahmi Bey elmayla armutu karıştırıyor. Ekmek gibi harcı lem bir mal düşünün. Belli standarttaki ekmeğin ucuzu pahalısı olmaz. Biri bu ekmeğe fazla veriyorsa aptallık etmiş olur. Galataport ihalesinde ilk sırada yer alan grubun fazla fiyat verip vermediğini bilmiyorum. İhale sonuçları Özelleştirme Yüksek Kurulu'na ÖYK geldiğinde değerlendireceğiz. Galataport özel bir proje. Fiyat için az veya çok diyebilmemiz için elimizde veri olmalı. Kıyası diğer teklif sahiplerinin fiyatına göre yapabilirsiniz." 

'Taksidi sonradan öğrendim' 
Yıldırım, Galataport'a 3.5 milyar euro fiyatı veren Ofer - Global ortaklığının ödemeyi 49 yıla yaydığına ilişkin bilgileri gazetelerden öğrendiklerini belirterek, "Bize kalsa kamu maliyesinin ihtiyaçları için paranın hemen gelmesini isteriz. Ama ödemeler ileri tarihlere yayıldıkça bizden sonraki nesillere para bırakıyoruz sonucu çıkar" dedi. 

'Gizli anlaşma var mı, bakılır' Yıldırım Ofer - Global ortaklığı ile ihalede en iyi ikinci teklif veren grup arasındaki ciddi bir fiyat farkının şüphe uyandırdığı yönündeki değerlendirmelerin hatırlatılması üzerine şu görüşleri dile getirdi 
"Gizli anlaşma var mı, yok mu ona bakılır. Yarış yapıldıysa, usuller yerine getirildiyse devlet açısından sorun yoktur. Kimsenin teklifini tenkit ediyorum ya da savunuyorum diye anlaşılmasın. Ama biri fazla verdiyse, biz sana fazlalık kısmı iade edelim de demeyiz. Bunu yapsak, bakın o zaman neler olur Benzer bir fiyat farkı Türk Telekom ihalesinde 1 ve 2. sıralardaki tekliflerle 3. sıradaki teklif arasında da vardı, büyük fark vardı." 


</TEXT>
</DOC>
