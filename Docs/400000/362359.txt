<DOC>
<DOCNO> 362359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun31.html </URL>
<DATE> 2005/07/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Avukatı Saddam başka bir ülkede yargılansın 
</HEADLINE>
<TEXT>

     Irak'ın eski Devlet Başkanı Saddam Hüseyin'in avukatı Giovanni di Stefano, Irak'taki direnişin Bağdat'ı çok tehlikeli hale getirdiği için Saddam'ın yargılanmasının başka bir ülkede yapılmasını istedi. 
     Di Stefano, Associated Press'e verdiği demeçte, ''Bağdat'ta bir yıl ya da daha fazla zaman geçirdiğinizi, haftada beş gün mahkemeye gittiğinizi hayal edebiliyor musunuz Orada güvende olduğunuzu hissedebilecek misiniz '' dedi. 
     Bağdat yönetiminin artan kaçırma olaylarını ve Mısır'ın elçisinin öldürülmesini önleyemediğini, ayrıca Saddam'ın idam edilmesini ve serbest bırakılmasını görmek isteyen birçok Iraklının bulunduğunu söyleyen Di Stefano, ''Bu, savcılık makamı ve savunmanın Bağdat'ta tehlike içinde olacağı anlamına geliyor'' diye konuştu. 
     Saddam'ın savunma ekibinin, mahkemenin İsveç'te görülmesi olasılığıyla ilgili olarak bu ülke makamlarıyla temasa geçtiğini belirten Di Stefano, Saddam'ın resmi suçlama olmaksızın 548 gün cezaevinde tutulmasının uluslararası yasaların ihlali olduğunu savundu. 
     Her ülkenin kendi yasaları ve yargılamalara ilişkin yöntemleri bulunduğunu, ancak Saddam hakkındaki suçlamaların, davaya bakacak yargıçlar tarafından değil, savcılık makamınca açıklanması gerektiğini kaydeden Di Stefano, savunma ekibinin Irak hükümetinin Saddam'ın davasıyla ilgili 7 bin görgü tanığı ifadesi ve 2 milyon belgeye sahip olduğuna inandığını, ancak bunlardan hiçbirinin kendisiyle paylaşılmadığını söyledi. 
     Savunma ekibinin Saddam ile yazıştığını ve ondan en son mektubu birkaç hafta önce aldıklarını söyleyen Di Stefano, Saddam'ın açıkça yasal konuları tartışamadığı için mektuplarda kitaplar, at yarışları, kadınlar ve futbol üzerine yoğunlaşıldığını ve Saddam'ın şiir ve anılarını yazdığını belirtti. 
     Saddam'ın resmen suçlanır ve mahkemeye çıkarılırsa kendisini temsil etmeye karar verebileceğini, bir avukat olan Saddam'ın, dağılan Yugoslavya'nın eski Devlet Başkanı Slobodan Miloseviç'in yaptığı gibi kendisini savunabileceğini kaydeden Di Stefano, hiçbir liderin kendi ülkesinin iç işlerini, mahkemede kendisini temsil etmesi için tutsa bile yabancılarla görüşmek istemeyeceğini söyledi. 
     Irak'ta, Saddam Hüseyin ile onun yönetiminde görev yapan yetkililerin yargılanacağı özel mahkemede, eski devlet başkanı hakkındaki ilk suçlama yapılmıştı. 
     Yargıç Raed Cevhi, Saddam ile 3 sanığın, 1982 yılında, Bağdat'ın kuzeyindeki Dujail kasabasında Şiilerin öldürülmesiyle ilgili olarak suçlandıklarını açıklamıştı. 
     
</TEXT>
</DOC>
