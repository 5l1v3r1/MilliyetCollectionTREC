<DOC>
<DOCNO> 384076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo02.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'ya milli söz 
</HEADLINE>
<TEXT>


Fransız yıldız, ters düştüğü milli takım heyetiyle sonunda barış sağladı. Üç günlük tatil için ülkesine giden Anelka, Teknik Direktör Domenech ile bir araya geldi, durumunu masaya yatırdı 

YUSUF KOBAL 


Fenerbahçe'nin Fransız oyuncusu Anelka, uzun süredir ayrı kaldığı Fransız Milli Takımı'na dönüyor. 
İngiltere Premier Ligi'nden aldığı transfer teklifi ile gündeme gelen, fiyatını ikiye katlamasına karşın Fenerbahçe Başkanı Aziz Yıldırım'ın ısrarla satmadığı yıldız futbolcu, daha önce ters düştüğü milli takım teknik heyeti ile barış sağladı. 
Milli maçlar nedeniyle lige ara verilmesini fırsat bilen ve soluğu, ülkesi Fransa'da alan Anelka, son beş maçlık performansını takip eden Fransa Milli Takım Teknik Direktörü Raymond Domenech ve federasyon yetkilileri ile görüştü. Anelka, yeniden milli takımda forma giymesi için kendisine yapılan teklifi daha öncekinin tersine olumlu karşılarken, Fenerbahçeli yıldız oyuncunun bundan sonraki milli kampa çağrılacağı öğrenildi. 

Alex keyifli 

Brezilyalı yıldız Alex de Souza, Fenerbahçe'de iyi bir sezon geçirdiğini ve Cruzeiro'ya döneceği iddialarının doğru olmadığını söyledi. Alex, internet sitesinde yaptığı açıklamada, "Fenerbahçe'de çok iyiyim ve iyi bir kontratım var. Avrupa futbolunda bir süre daha kalmak istiyorum. En azından, 2007 Haziran ayına kadar olan kontratımı tamamlayacağım" dedi. Sambacı, üç golde de pay sahibi olduğu PSV zaferi için ise "İstediğimiz her şeyi aldığımız unutulmaz bir perşembe oldu" yorumunu yaptı. 


</TEXT>
</DOC>
