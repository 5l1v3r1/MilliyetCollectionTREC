<DOC>
<DOCNO> 382418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/eko05.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Satışlar, Uzanlar'ın 6 milyar dolarlık borcunu karşılar' 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk, Maliye'nin alacakları hariç, TMSF'nin Uzan Grubu'ndan alacağının 6 milyar dolar olduğunu açıkladı. 
CNN Türk'te yayınlanan Referans Noktası programında soruları yanıtlayan Ertürk, Uzan varlıklarının satışında artış trendinin devam etmesi durumunda grubun borçlarının tamamının karşılanması ihtimalinin olduğunu bildirdi. Özellikle çimento fabrikaları olmak üzere diğer satışlarda da yüksek fiyat beklediklerini kaydeden Ertürk, "Son satışlar bunu gösterdi. TMSF alacağının önemli bölümünü elde edeceğiz" dedi. 
Ertürk, TMSF'nin 2001-2003 arasında 750 milyon dolar, 2004'te 900 milyon dolar, son satışlar hariç olmak üzere de bu yıl da 1 milyar 200 milyon dolar civarında tahsilat yaptığını söyledi. Stand-by çerçevesinde verdikleri projeksiyona göre 8.1 milyar dolarlık tahsilatın 7 milyar dolarının 2007'ye kadar yapılacağını kaydeden Ertürk, bunun da 5 milyar dolarını bu yıl tahsil etmeyi beklediklerini bildirdi. Ertürk, Telsim'in 13 Aralık'ta satılacak olması ve yasal süreçlerin uzaması nedeniyle tahsilatın gelecek yılın ilk üç ayında gerçekleşebileceğini söyledi. 

'ATV, Star gibi değil' 
Ertürk, Ciner Grubu'na 433 milyon dolara satılan ATV ve Sabah'ı, Star TV'deki gibi satılacak durumda olmadıklarını belirterek, şöyle dedi 
"Star'ı, bütün medyayı oluşturan, şu anda yayın yapan, içereğiyle birlikte satıyoruz. Orada ise satabileceğimiz sadece frekans ve logoydu. Alıcılar ise işleyen bir televizyon ve gazeteyi almak istiyorlardı." 


</TEXT>
</DOC>
