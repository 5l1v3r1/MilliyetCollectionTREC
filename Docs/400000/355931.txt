<DOC>
<DOCNO> 355931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo23.html </URL>
<DATE> 2005/06/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyaspor'da tatil bitti... 
</HEADLINE>
<TEXT>

     Konyaspor, 2005-2006 futbol sezonunun hazırlıklarına, teknik direktör Aykut Kocaman yönetiminde başladı. 
     Selçuk Üniversitesi 19 Mayıs Stadı'nda, yeni teknik direktör Aykut Kocaman ve teknik heyet yönetiminde ilk çalışmasını gerçekleştiren yeşil-beyazlılar, yaklaşık 1.5 saat süren antrenmanda, kondisyon çalışması ile kültür-fizik hareketleri yaptı. 
     Sakatlığı süren Zafer Biryol ve izinli olan yeni transferlerden El Saka dışında eski ve yeni tüm futbolcuların katıldığı antrenmanda, oyucuların oldukça neşeli oldukları gözlendi. 
     Teknik direktör Kocaman, antrenman sonunda AA muhabirine yaptığı açıklamada, Ümit Milli Takım konusunda kendisine gelen resmi bir öneri olmadığını söyledi. 
     Bugün resmen Konyaspor Teknik Direktörü olarak göreve başladığını belirten Kocaman, ''Bundan sonra olacaklar Konyaspor Kulübü yönetiminin tasarrufu doğrultusunda gerçekleşecektir. Takımımın başındayım'' dedi. 
     Kocaman, Hilton Oteli'nde girdikleri kampın 5 Temmuz'a dek süreceğini belirterek, bu dönem içinde günde çift antrenmanla kondisyon ve kültür-fizik ağırlıklı çalışacaklarını bildirdi. 
     5 Temmuz'dan sonra İstanbul'a gideceklerini ve futbolcuların bazı testlerden geçirileceğini ifade eden Kocaman, oradan da Bolu Abant'ta ikinci kamp dönemine geçeceklerini anlattı. Kocaman, Abant'ta çalışmaların hazırlık maçı ağırlıklı olacağını söyledi. 
     Transfer dönemini çok iyi değerlendirdiklerini ve kaliteli futbolcular aldıklarını vurgulayan Kocaman, ''Geçen yıl kadromuza çok kaliteli oyuncular katıldı. İlk çalışmalar ve arkasından yapılacak hazırlık maçlarından sonra bakıp eksiklerimiz çıkarsa 2 oyuncu daha transfer edebiliriz. Bunu zaman gösterecek. Takımın geçen yıldan bir gücü var. Konyaspor, çok gol atan bir takım. Bu sezon geçen yıldan fazla gol atıp daha az gol yiyerek, iyi yerlere gelmek istiyoruz'' diye konuştu. 
     Konyaspor, bugün akşam saatlerinde Selçuklu Belediye Stadı'nda ikinci antrenmanını yapacak. 
     
</TEXT>
</DOC>
