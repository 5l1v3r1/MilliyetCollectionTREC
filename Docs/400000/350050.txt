<DOC>
<DOCNO> 350050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo13.html </URL>
<DATE> 2005/06/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ordu'da Tahkim Kurulu'nun kararına tepki... Halk sokaklarda 
</HEADLINE>
<TEXT>

     Yarıda kalan Orduspor-Eskişehirspor maçıyla ilgili verilen yeniden oynanma kararı Ordu’da tepkilere neden olurken, Mor-Beyazlı bayraklarla yürüyen çok sayıda taraftar, Samsun-Trabzon Karayolu’nu trafiğe kapattı. 
     İkinci Futbol Ligi B Kategorisi B Grubu’nda 15 Mayıs’ta Ordu’da yapılan ve saha olayları nedeniyle Eskişehirspor’un ikinci yarıya çıkmadığı maçla ilgili, TFF’nin maçın yeniden oynanmasına karar vermesinin tepkileri sürüyor. 
     Karara tepki gösteren çok sayıda taraftar Orduspor bayrakları ile yürüyerek, Tahkim Kurulu’nun kararını protesto etti. 
     Samsun-Trabzon Karayolu’nun Ordu şehiriçi geçişini trafiğe kapatan taraftarların eylemi sürerken, yaklaşık 2 saatten bu yana yol trafiğe kapalı bulunuyor. 
     Bu arada, güvenlik güçleri eylemcileri vazgeçirmeye çalışırken, olay nedeniyle uzun araç kuyrukları oluştu. 
     
     
     TARAFTARLAR EYLEMLERİNE SON VERDİ 

     Yarıda kalan Orduspor-Eskişehirspor maçıyla ilgili kararı protesto etmek amacıyla Samsun-Trabzon Karayolu'nun Ordu şehiriçi geçişini trafiğe kapatan taraftarlar, ikna çabaları sonucu eylemlerine son verdi Karara tepki gösteren çok sayıda taraftar yaklaşık 2.5 saat süren eylemleri boyunca karayolunu trafiğe kapatırken, Ordu Belediye Başkanı Seyit Torun ve Emniyet Müdürlüğü yetkililerinin ikna çabaları sonucu eylem sona erdi. 
     Eylem nedeniyle Samsun-Trabzon Karayolu'nun Ordu şehiriçi geçişinin trafiğe kapanması sonucu araçlar Vidangör yöresinde yoğunluk oluşturmuştu. 
     
     MAÇ SAMSUN'DA OYNANACAK 

     İkinci Futbol Ligi B Kategorisi B Grubu'nda mücadele eden Eskişehirspor'un Basın Sözcüsü Rıza Zeydan, baskılara dayanamayan Futbol Fedarasyonu'nun ertelenen maçın Samsun'da oynanmasına karar verdiğini söyledi. 
     Zeydan, Eskişehirspor tesislerinde düzenlediği basın toplantısında, hangi takımın şampiyon olacağının kendilerini ilgilendirmediğini belirterek, Türkiye Kupası'na katılmak için Samsun'da oynanacak maça kesinlikle 3 puan için çıkacaklarını kaydetti. 
     Orduspor maçının 3 puandan daha çok onur mücadelesi haline geldiğini ifade eden Zeydan, şöyle konuştu 
     ''Bu maç kim Eskişehirspor'un yanında kim değil, bunu da gösterecek. Başta milletvekilleri, vali, belediye başkanları olmak üzere herkesi destek vermeye çağırıyoruz. Maçın seyircisiz oynanması nedeniyle Futbol Federasyonu'ndan karşılaşmanın TRT'den naklen yayınlanmasını isteyeceğiz. Baskılara dayanamayan Futbol Federasyonu ertelenen maçın Samsun'da oynanmasına karar vermiştir. Karara resmi itirazı yapacağız. Buna rağmen karar değişmezse lig bitmeden kendini şampiyon ilan eden Orduspor'un maskesini Samsun'da düşüreceğiz. Ayrıca maç öncesi futbolcuların doping kontrolünden geçmesini isteyeceğiz.'' Eskişehirspor Teknik Direktörü Erdoğan Yılmaz da, sporcu sağlığı açısından maçın son derece tehlikeli olduğunu belirterek, karşılaşmanın gelecek sezonu da etkileyebileceğini bildirdi. 

     
</TEXT>
</DOC>
