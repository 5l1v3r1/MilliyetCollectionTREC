<DOC>
<DOCNO> 356479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/axspo01.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota Miloseviç 
</HEADLINE>
<TEXT>


Beşiktaş, Kovaçeviç için Real Sociedad'ın 6 milyon Euro bonservis ücreti istemesi üzerine hedefine Sırp golcüyü aldı. Osasuna'da forma giyen 32 yaşındaki yıldız oyuncu için pazarlıklar başladı. Menajerler de Meksikalı Borgetti'yi tavsiye etti 


Siyah - Beyazlı takım, Carew'in gidişinden sonra santrfor arayışlarında yönünü İspanya'ya çevirirken, yeni bir aday üzerinde yoğunlaştı. 
Real Sociedadlı Kovaçeviç için 3 milyon Euro bonservis ücreti teklif eden, ancak karşılığında "6 milyon Euro isteriz" yanıtı alan Kartal, pazarlıkları kesti. İki kulüp arasındaki ücret uçurumunun kapanmasının zor olduğu bildirilirken, rota Osasuna'nın Sırp golcüsü Savo Miloseviç'e çevrildi. Partizan, Aston Villa, Zaragoza, Parma, yeniden Zaragoza, Espanyol ve Celta Vigo'da forma giyen 32 yaşındaki Miloseviç için Osasuna'nın yeşil ışık yaktığı bildirildi. 2007'ye kadar sözleşmesi bulunan Sırp golcünün transferinin her an bitebileceği ifade edildi. 
Bu arada menajerlerin, Konfederasyon Kupası'ndaki başarılı futboluyla dikkat çeken Meksikalı Jared Borgetti'yi, Beşiktaş'a tavsiye ettikleri öğrenildi. 32 yaşındaki oyuncunun ucuza mal olacağı da eklendi. 

'Kariyeri olmalı' 

Forvette, kafa hakimiyeti iyi bir yabancı aradıklarını söyleyen Rıza Çalımbay, "İsim yapmış bir oyuncu alacağız. Çünkü bizim ona çok ihtiyacımız olacak" dedi 

CENGİZ MALGIR 


2005-06 sezonu için dün sahaya inen Beşiktaş'ın Teknik Direktörü Rıza Çalımbay, transfer konusunda net açıklamalar yaptı. 
Yeni dönemin camiaya hayırlı olmasını dileyen Çalımbay, "Aslında bir orta alan oyuncusu alıp transferi kapatacaktık. Carew'in işi son anda olduğu için şu anda bir de forvet arayışına girdik" diye konuştu. 
Transfer edilecek forvetin çok iyi olmasına özen göstereceklerini ifade eden Rıza hoca, "Kariyeri olmayan bir oyuncuyu almamız mümkün değil. Çünkü ona çok ihtiyacımız var. En önemli oyuncularımızdan bir tanesi olacak. Çok iyi bir golcü, kafa hakimiyeti iyi olan bir oyuncu istiyoruz" dedi. 
Acele etmediklerini de söyleyen Rıza Çalımbay, 10 Temmuz'a kadar zamanlarının bulunduğunu, bu süreçte çok iyi iki yabancıyı takıma kazandıracaklarını vurguladı. 

Yerli malı, yurdun malı 

Kartal, anlaşma sağladığı beş Türk futbolcusuna imza attırdı. Kıvanç Oktay, yerli transferini tamamladıklarını, iyi bir golcü alacaklarını söyledi 

SÜLEYMAN HATISARU 

Beşiktaş, anlaşma yaptığı beş Türk futbolcusuna dün imza attırdı. Asbaşkan ve Futbol Şube Sorumlusu Kıvanç Oktay, bu oyuncularla birlikte yerli transfere nokta koyduklarını açıkladı. 
Carew'i para için satmadıklarını söyleyen Oktay, "Kendisi ayrılmak istediğini, ailevi nedenlerle Türkiye'de yaşamak istemediğini söyledi. Bu transferi ondan sonra gerçekleştirdik. Bundan sonra alacağımız futbolcu da illaki onu sattığımız fiyatta olacak diye birşey yok. Hiç bonservis ücreti ödemeden de bir oyuncu getirebiliriz veya 3'te 1 bedelle de bir futbolcu alabiliriz" dedi. Uçağı rötar yapan Youla'nın ise bu sabahki idmanın ardından imza atacağı açıklandı. 
Öte yandan Siyah - Beyazlı yönetim, futbolcuların 4 milyon dolarlık ödemesini dün yaptı, yeni sezona borçsuz olarak girdi. 

ALİ TANDOĞAN 
300 bin YTL garanti para 
Maç başına 17 bin 500 YTL 
Futbola sanki yeniden başladım. Denizlispor'da ikinci ligde şampiyonluk yaşamıştım. Çok zaman geçti. Buraya şampiyonluk yaşamaya ve UEFA Kupası'nı almaya geldiğimi düşünüyorum. 

KÜRŞAT DUYMUŞ 
300 bin YTL garanti para 
Maç başına 17 bin 500 YTL 
Amacım, Beşiktaş'ın formasını yıllarca giyip, futbolu bıraktıktan sonra da Beşiktaşlı Kürşat olarak anılmak. Bunun için iyi mücadele etmem, iyi oynamam gerekiyor. 

GÜVEN KOCABAL 
165 bin YTL garanti para 
Maç başına 25 bin YTL 
İstanbulspor'da güzel günler geçirdim. Şimdi daha iyisini Siyah-Beyazlı forma altında yaşamak istiyorum. İnşallah önce kulübüm, sonra da ben hedeflerime ulaşırım. 

ADEM DURSUN 
250 bin YTL garanti para 
Maç başına 12 bin 500 YTL 
Çok çalışarak yeni takımım Beşiktaş'a faydalı olmak istiyorum. Bu büyük camiaya güzel günler yaşatmak için mücadele edeceğim. Başarılı olacağıma inanıyorum. 

VOLKAN ÜNLÜ 
150 bin Euro garanti para 
Maç başına 5 bin Euro 
Türkiye'nin en büyük kulübünde 21 yaşında oynamanın değerini biliyorum. Çoğu Türk genci benim yerimde olmak ister. Bu çok büyük bir şans. 

4 oyuncu kontrolda 

Yeni sezon için sağlık kontrollerini kademeli olarak devam ettiren Beşiktaş'ta, dün de Ramazan Kurşunlu, Gökhan Zan, Veysel Cihan ve İbrahim Kaş testten geçti. Kartal'da bugün de Ali Güneş, Ümit Aydın, Ahmet Dursun ve Sinan Kaloğlu kontrol olacak. 

Sıcak, Murat Şahin'i vurdu 

Kartal, yeni sezonun ilk çalışmasını dün gerçekleştirdi. Siyah-Beyazlı ekibin yeni transferleri, Adem Dursun, Ali Tandoğan, Kürşat, Güven'in dışında, eski kadrodan Tayfur, Sergen, Ahmet Dursun, Sezer, Ergün, Çağdaş, Tümer, İbrahim Üzülmez, Ali Güneş, Mustafa Doğan, Murat Şahin ile kiralıklardan Ümit Aydın ve Sinan Kaloğlu dünkü idmana katıldı. 
Çalışmada, kaleci Murat Şahin sıcak nedeniyle fenalık geçirdi. Sağlık heyeti tarafından müdahalede bulunulan bu oyuncu, daha sonra antrenmana devam etti. 

Mehmet'e sponsor 

Beşiktaş Teknik Direktörü Rıza Çalımbay'ın bu sezon A Takımı'na aldığı genç futbolcu Mehmet Sedef'e Adidas sponsor oldu. İyi bir grafik ortaya koyan genç futbolcunun malzemelerini bu firma karşılayacak. 

Bu ne sürat Sergen 

Sergen Yalçın yeni döneme fırtına gibi başladı. Arkadaşlarıyla birlikte dün sabah kondisyon çalışmasına katılan Siyah - Beyazlı futbolcu, idmanın ardından salona geçerek ekstra antrenman yaptı. 


</TEXT>
</DOC>
