<DOC>
<DOCNO> 360733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko38.html </URL>
<DATE> 2005/07/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Veziroğlu Türkiye, enerji ihraç eden memleket olacak 
</HEADLINE>
<TEXT>

     Dünya Hidrojen Enerjisi Konseyi ve Uluslararası Hidrojen Enerjisi Teknolojileri Merkezi Onursal Başkanı Prof. Dr. Nejat Veziroğlu, Türkiye'nin hidrojen enerjisine geçişle kendi yakıtını ürettiği gibi fazlasını da Avrupa'ya ihraç edeceğini belirterek, ''Türkiye, enerji ihraç eden memleket olacak'' dedi. 
     İstanbul Büyükşehir Belediye Başkanı Kadir Topbaş ile Uluslararası Hidrojen Enerjisi Fuarı'ndaki standları gezen Veziroğlu, gazetecilerin sorularını yanıtlarken, bu yüzyılın ortalarına doğru hidrojen enerji sistemlerine geçilmiş olacağını söyledi. 
     O zaman Türkiye'nin enerji ithal etmeyeceğini, bütün yakıtını rüzgar, güneş gibi yenilenebilir kaynaklardan ve Karadeniz'in derin sularında bol miktarda bulunan hidrojen sülfürden sağlayacağını ifade eden Veziroğlu, ''Kendi yakıtımızı üreteceğiz. Fazlasını da Avrupa'ya ihraç edeceğiz. Enerjiye döviz sarf eden bir memleket olmak yerine enerjiden para kazanan bir memleket olacağız. Türkiye enerji ihraç eden memleket olacak'' diye konuştu. 
     Fosil yakıt kaynaklarının azalması ve çevre sorunları nedeniyle yaşanan sıkıntıların çözümünün hidrojen enerjisi sistemi olduğu görüşünü dile getiren Veziroğlu, hidrojenin, yenilenebilir kaynaklardan üretileceği için hiçbir zaman tükenmeyeceğini bildirdi. 
     Her 50-60 yılda bir akaryakıt değiştiğinde bununla ilgili altyapı ve enerji çevrim sistemlerinin de değiştiğine işaret eden Veziroğlu, hidrojene geçince artık başka yakıt aranmasına gerek olmayacağını vurguladı. 
     Veziroğlu, ''Yeter ki güneş, rüzgar gibi yenilenebilir enerji kaynakları olsun. Hidrojen elde etmek için su kullanıldığında tekrar su oluyor'' dedi. 
     
     ''TÜRKİYE, HİDROJEN ENERJİSİNİN MERKEZİ OLDU'' 
     Veziroğlu, Uluslararası Hidrojen Enerjisi Teknolojileri Merkezi'ni getirmekle Türkiye'nin hidrojen enerjisinin merkezi olduğunu belirtti. 
     Merkezin bütün dünyayı hidrojene geçirmede liderlik yapacağını bildiren Veziroğlu, dünyanın 10 ülkesinde pilot projelere başladıklarını, 10 ülkede de yeni pilot projeler için müzakere halinde olduklarını söyledi. 
     Veziroğlu, ''Yeni dünyayı hidrojene geçireceğiz. Tabi Türkiye'ye öncelik vereceğiz'' dedi. 
     Nejat Veziroğlu, merkezin önemiyle paralel yer tahsisi konusunda İstanbul Büyükşehir Belediye Başkanı'ndan destek istediklerini ifade etti. 
     Kadir Topbaş da İstanbul'un dünyanın hidrojen merkezi olacağını belirterek, merkez için yer tespiti çalışmalarının devam ettiğini, uygun yer için helikopterle havadan kenti dolaşacaklarını bildirdi. 
     
</TEXT>
</DOC>
