<DOC>
<DOCNO> 353999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko18.html </URL>
<DATE> 2005/06/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
3 ilde kaçak elektriğin devlete faturası 115 milyon YTL 
</HEADLINE>
<TEXT>

     Güneydoğu Anadolu Bölgesi'nde 8 ilde bu yılın ilk 5 ayında 9 bin 740 kişinin kaçak elektrik kullandığı tespit edilirken, yetkililer, kaçak elektrik kullanımının önüne geçmekte zorlandıklarını ifade ediyorlar. 
     Dicle EDAŞ Diyarbakır Bölge Müdürlüğü yetkilileri, Diyarbakır'da kışın kaçak elektrik kullanım oranı yüzde 70'lerin üstündeyken yazın bu oranın yüzde 50'lere düştüğünü belirttiler. 
     Kentte geçen yılın ilk 5 ayında kaçak elektrik kullanım oranının yüzde 71 olduğunu, bu yılın ilk 5 ayında yüzde 69'a düştüğünü ifade eden yetkililer, mevcut yapıyla kaçak elektrikle mücadele etmenin mümkün olmadığını, olayın boyutunun müesseseleri aştığını vurguladılar. 
     Yetkililer, sadece Diyarbakır'da geçen yıl kaçak elektrik kullanımı nedeniyle 140 milyon YTL, ilk 5 ayda da 100 milyon YTL'lik zarar oluştuğunu bildirdiler. 
     
     ''KAÇAK ELEKTRİKLE SU ISITILIYOR'' 
     Dicle EDAŞ Batman Müessese Müdürlüğü yetkilileri de bu yılın ilk 5 ayında yapılan denetimlerde, yaklaşık 400 abonenin kaçak elektrik kullandığını belirlediklerini, kullanım oranının yüzde 65 civarında olduğunu kaydettiler. 
     Denetimlerde, 6 ekibin sürekli çalıştığını anlatan yetkililer, ''Yaz aylarında güneşi bol olan ilimizde güneş enerjisini kaçak elektrikle kullananlar bulunuyor. Suyu güneş enerjisiyle ısıtmak yerine vatandaşlar deposuna kaçak elektrik bağlayarak suyunu ısıtıyor'' dediler. 
     Yetkililer, Siirt'te geçen yılın ilk 5 ayında kaçak elektrik kullanım oranı yüzde 37 iken, bu yıl bu oranın yüzde 34'e indirildiğini aktardılar. 
     Şırnak Müessese Müdürlüğü yetkilileri, kentte 218 abonenin kaçak kullandığını belirlediklerini, bunlara 170 bin YTL para cezası verildiğini bildirdiler. Kaçak elektrik kullanımının bir sektör haline geldiğini belirten yetkililer, kaçak elektrik kullananların kendilerinden bir adım önde gittiğini, abonelerin yolunu bulup kaçak kullanmaya devam ettiklerini aktardılar. 
     Mardin'de son 5 ayda yapılan denetimlerde, 325 abonenin kaçak elektrik kullandığını tespit ettiklerini belirten yetkililer, kentte, kaçak elektrik kullanım oranının yüzde 79.6 olduğunu bildirdiler. 
     
     ''BEYİN CİMNASTİĞİ YAPIYORUZ'' 
     TEDAŞ Adana Elektrik Dağıtım Müessese Müdürü Mahmut Nimet Dalkır, kaçak elektrik kullanımına yönelik çalışmaların ''şok baskınlarla'' sürdüğünü söyledi. 
     Dalkır, Adana'da geçen yıl yüzde 13.39 oranında kaçak elektrik tespiti yapıldığını, bu rakamın Gaziantep, Hatay, Mersin, Osmaniye ve Kilis illeriyle birlikte yüzde 28.19'e çıktığını kaydetti. Dalkır, yaptıkları denetimler sonucu, bu yılın ilk 5 ayında kaçak kullanımının yüzde 18.39'a gerilediğini bildirdi. 
     Adana'daki kaçak elektrik kullanımının devlete zararının bu yılın ilk 5 ayında 12.5 milyon YTL, bölge bazında ise milyon YTL olduğunu belirten Dalkır, ''Kaçakla mücadele öncelikli işimiz oldu. Tesis yatırımlarımızın büyük çoğunluğu da kaçak dışındaki enerji kaybını önleme amacı taşıyor'' dedi. 
     
     ''İHBARLARA YETİŞEMİYORUZ'' 
     TEDAŞ Gaziantep Elektrik Müessese Müdürü Ali Akbağ, Türkiye'de 2000 yılına gelindiğinde yıllık tüketilen kaçaktan kaybedilen paranın 2 milyar dolar olduğunu belirterek, ''Elektrik kaçağı artık yasada elektrik hırsızlığı olarak tanımlandı. Kurum, yasal gücü bulduktan sonra çok daha rahat çalışmaya başladı'' dedi. 
     Kaçak elektrik konusunda, vatandaşların ihbarının çok önemli olduğunu belirten Akbağ, ''Şu anda zannediyorum 30 bin civarında bekleyen ihbar var, ihbarlara yetişemiyoruz. Halkla kurum arasında entegrasyonu sağladık'' diye konuştu. 
     Nizip'te kaçak elektrik nedeniyle hapis yatanlar olduğunu ifade eden Akbağ, ''İki kişi 3 ay 10 gün hapis yatıp, çıktı. Şu anda 8 kişi hapse girecek. Hapis cezasıyla ilgili 46 mahkumiyet kararı da temyizde. Artık, yargı meyvelerini vermeye başladı. Hapis cezaları çıktı. Asıl caydırıcı olan bu bence'' dedi. 
     Gaziantep'te ilk beş ayda 15 bin merkezde yaptıkları taramada 4 bin 483 kaçak yakaladıklarını belirten Akbağ, yaklaşık 25.6 milyon kilovat saat kaçak belirlendiğini, toplam 4.2 milyon YTL tahakkuk ettirildiğini kaydetti. 
     TEDAŞ Kilis Müessesesi Müdürlüğü'nden Kaçak Takip Müdür Vekili Mehmet Hamal da son altı ayda 120 abonenin kaçak elektrik kullandıkları gerekçesiyle mahkemelik olduğunu söyledi. 
     Hamal, son 5 ayda Kilis Müessese Müdürlüğü'nün almış olduğu enerji toplamının 36.744.832 Kw s olduğunu belirterek, ''Bu enerjinin kaçak kullanım oranı yüzde 28.11'dir. 1 Haziran tarihine kadar yakalanan abonelerin yüzde 70'i cezalarını taksitlendirme yöntemiyle ödemeye başlamıştır.'' Yetkililer, Adıyaman'da 2000 yılında yüzde 20.8 olan kayıp-kaçak oranının, 2004'de yüzde 17.7'ye indiğini bildirdi. 2005 yılının ilk üç ayında kentte savcılığa 329 dosya verilirken, 610 kaçak yakalandı, bu kaçaklara toplam 252 bin 521 YTL tahakkuk kesilirken, 79 bin 233 YTL tahsilat yapıldı. 
     Kahramanmaraş Müessese Müdürü Halil İbrahim Gök de kentte kaçak-kayıp oranının yüzde 9.8 olduğunu, bunun içinde kaçağın payının yüzde 1.5-2 olduğunu belirterek, ''Güneydoğu Anadolu Bölgesi'nde kaçak oranı en düşük 15 ilden biriyiz. 2005'de daha da iyi olacak'' dedi. 
     
     ŞANLIURFA'DA KAÇAK ORANI YÜZDE 65 
     TEDAŞ Şanlıurfa Müessese Müdürü Hasan Kaşıkçı, Türkiye genelinde kayıp kaçak oranının yüzde 21 civarında olduğunu anımsatarak, Şanlıurfa'da ise bu oranın yüzde 65'lere ulaştığını söyledi. 
     Kentteki kaçak elektrik kullanımının özellikle köylerdeki meskenlerde yoğunlaştığına işaret eden Kaşıkçı, kurumun bu nedenle her ay ortalama 10 milyon YTL 10 trilyon lira zarara uğradığını kaydetti. 
     Kaçak elektrik kullanımıyla etkin mücadele kapsamında geçen yıldan bu yana 65 bin abonenin elektrik sayacını kapı önüne aldırdıklarını anlatan Kaşıkçı, şöyle devam etti 
     ''Köylerdeki meskenlerin yüzde 70'inde kaçak elektrik kullanılıyor. Bu konuda ciddi çalışma içindeyiz. Şanlıurfa'da, yılın ilk 5 ayında yapılan kontrollerde 1743 abone hakkında tutanak tutuldu, 711 abone hakkında ise suç duyurusunda bulunuldu.'' 
     
     SİVİL TOPLUM ÖRGÜTLERİYLE İŞBİRLİĞİ 
     Van Gölü Elektrik Dağıtım Anonim Şirketi Yönetim Kurulu Başkanvekili Muammer Yavuz, geçen yıl Van genelinde kaçak elektrik kullanan 9 bin 268 abonenin tespit edildiğini belirtti. 
     Kent genelinde kaçak elektrikle mücadelede çeşitli sivil toplum örgütleriyle işbirliği yaparak vatandaşı bilgilendirme çalışması yaptıklarını dile getiren Yavuz, bunun dışında ilçeleri gezerek muhtar, müftü ve köylerin ileri gelenlerinin desteğini alarak kaçak elektrik kullanımı konusunda önemli mesafeler aldıklarını ifade etti. 
     Şirket olarak Van dışında Muş, Hakkari ve Bitlis illerinden de sorumlu olduklarını anlatan Yavuz, yılın ilk üç ayında bu illerde 4 bin 733 kaçak elektrik kullanan abonenin tespit edildiğini kaydetti. 
     Yavuz, ''2005 yılının ilk üç ayında 16 bin 603 abone kontrol edildi. Kontrol edilen ve kaçak elektrik kullandığı tespit edilen abonelerin bir kısmına para cezası kesildi, diğerlerini ise Cumhuriyet Savcılığı'na sevk ettik'' dedi. 
     Muammer Yavuz, kaçak elektrikle mücadele kapsamında, ev içlerindeki sayaçların yüzde 90'nının dışarı alındığını vurguladı. 
     
     YENİ TCK'DEKİ DÜZENLEME 
     Yetkililer, 1 Haziran'da yürürlüğe giren yeni TCK'nin 142. maddesinin f fıkrasında ''Hırsızlık suçunun elektrik enerjisi hakkında işlenmesi halinde 2 yıldan 5 yıla kadar hapis cezasına hükmolunur'' ibaresini yer aldığını belirttiler. 
     TEDAŞ Şanlıurfa Müessese Müdürü Hasan Kaşıkçı, kaçak elektrik kullanımının yeni TCK'de ''nitelikli suç'' kapsamına alındığını ifade ederek, ''Yeni TCK kaçak elektrik kullananların işini zorlaştıracak'' dedi. 
     Göksu EDAŞ Adıyaman Müessesi Müdürü Mehmet Yaşar, ''Artık hiç kimse benim haberim yoktu demesin. Elektriği kaçak kullanmak bugüne kadar zaten yüz kızartıcı suç kapsamındaydı, ancak yeni TCK yasasıyla birlikte kaçak elektrikten yakalananları direk savcılığa veriyoruz. Ve burada gerekli yasal işlemler yapılıyor'' dedi. 
     
     NASIL KULLANIYORLAR 
     Yetkililer, kaçak elektrik kontrolleri için köy ve meskenleri dolaşan ekiplerin ilginç yöntemlerle karşılaştıklarını belirttiler. 
     Ekiplerin, otomobilleri kilitlemek için kullanılan uzaktan kumandalarla sayaçların durdurulduğunu tespit ettiklerini belirten yetkililer, ayrıca, sayaca röntgen filmi sokarak veya kancasını düşürerek, sayaca bağlantı yapmadan ayrı hat çekerek, anahtarla sayacı devre dışı bırakarak, kontaktör kullanarak çift devre bağlantı yapıp sayacı devre dışı bırakarak, sayacı besleyen nötr hattı devre dışı bırakarak, kofreden linye sigortasına atlamak suretiyle sayacı engelleyerek kaçak elektrik kullanıldığını belirttiler. 
     Yetkililer, kaçak elektrik tertibatı sonucu, düzenekte değişikliğe gidildiği için sık sık ev yangınları meydana geldiğine, elektrikli ev aletlerinin arızalandığına, akıma kapılmalar sonucu ölümlerin yaşandığına dikkati çekiyorlar. 
     
</TEXT>
</DOC>
