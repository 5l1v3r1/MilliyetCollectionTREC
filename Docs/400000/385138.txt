<DOC>
<DOCNO> 385138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur30.html </URL>
<DATE> 2005/10/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Balıkesir'de 2 bin hindi kuş gribinden telef oldu 
</HEADLINE>
<TEXT>

     Süleyman ÖZAYDIN- Erdem ÖZCAN- Işıl ARSLAN- Nail KAHRAMAN MANYAS Balıkesir , DHA 

Balıkesir Vali Yardımcısı Halil Yavuz Kaya, Balıkesir'in Manyas ilçesinde, bir üreticinin 2 bin hindisinin kuş gribi nedeniyle telef olduğunu açıkladı. Kuş gribinin hindilere göçmen kuşlardan geçtiği sanılıyor. 
     Manyas'ta 2 bin hindinin telef olması üzerine, bölge karantina altına alındı. Tarım ve Köy İşleri Bakanlığı ile Sağlık Bakanlığı'ndan ekiplerin geldiği köye hayvanların giriş ve çıkışları yasaklandı. 
     Balıkesir'in Manyas İlçesi’ne bağlı Kızaksa Beldesi'nde bir üreticinin 2 bin hindisi bir gecede kuş gribinden telef oldu. Tarım ve Köyişleri Bakanlığı ile Sağlık Bakanlığı’ndan ekipleri beldede karantina kararı alırken, hayvanların giriş ve çıkışlarını yasakladı. 
     Balıkesir Vali Yardımcısı Halil Yavuz Kaya, hindilerin kuş gribi nedeniyle telef olduğunu açıkladı. 
     Manyas Kaymakamı Resul Çelik başkanlığında, kriz masası oluşturuldu. Hayvanların, ölüm nedenlerinin belirlenmesi için, telef olan hayvanlardan bazıları İzmir'de Ege Üniversitesi Veteriner Kontrol Araştırma Enstitüsü'ne gönderilirken, diğerleri toprağa gömüldü. Hindilerin barındığı çiftlik dün dozerlerle yıkılıp 2 dönüm arazi ilaçlandıktan sonra üzerine toprak döküldü. 
     İlçeye 10 kilometre, Manyas Gölü’ne 500 metre uzaklıkta bulunan beldeye ve Manyas’a canlı hayvanların giriş ve çıkışı yasaklandı. 
     
     BAKAN EKER HER ŞEY KONTROL ALTINDA 

     Adem Kadam bildiriyor 

Tarım ve Köyişleri Bakanı Mehdi Eker, "Dün maalesef kuş gribi ile karşılaştık. Ama her şey kontrol altında, yayılmaması için her türlü tedbir alındı" dedi. 
     Eker, Siirt'te Başbakan Recep Tayyip Erdoğan ile katıldığı Sancaklar İlköğretim Okulu'nun açılışının ardından, basın mensuplarının Manyas'taki kuş gribi şüphesi ile ilgili sorularını yanıtladı. 
     Kuş Cenneti Milli Parkı'na çok yakın bir çiftlikte kuş gribinin tespit edildiğini kaydeden Eker, bu çiftlikteki bütün hayvanların itlaf edildiğini bildirdi. 
     Bu çiftliğin birkaç kilometre çevresindeki çiftliklerin de tarandığını belirten Eker, bütün tedbirlerin alındığını ifade etti. 
     Eker, kuş gribinin Türkiye'ye göçmen kuşlar vasıtasıyla gelebileceği tahminini daha önce yaptıklarını ve bu konuda bir tatbikat da yapıldığını hatırlatarak, "Dün maalesef kuş gribi ile karşılaştık. Ama her şey kontrol altında, yayılmaması için her türlü tedbir alındı. Endişe edilecek bir şey yok" dedi. 
     Ural Dağları'ndan gelen göçmen kuşların Manyas'a uğrayıp Afrika'ya geçtiğini anlatan Eker, çiftliğin Manyas Gölü'ne yakın olması nedeniyle böyle bir vakanın yaşanmış olabileceğini ifade etti. 
     "Biz olayın önündeyiz. Şu anda arkasında değiliz. İnşallah sadece orasıyla kalır, yayılmaz" diye konuşan Eker, her ihtimale karşı bütün tedbirleri aldıklarını kaydetti. 

     
</TEXT>
</DOC>
