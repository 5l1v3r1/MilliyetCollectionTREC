<DOC>
<DOCNO> 361540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/gun07.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderin cilvesi 
</HEADLINE>
<TEXT>


Bağdat Caddesi'nde 5 yıl önce 2 kişinin ölümüne neden olan Baran Balcıoğlu'nun kız kardeşi, kazada ağır yaralandı 

MUSTAFA ÖZDEMİR Zonguldak DHA 

Bağdat Caddesi'nde 5 yıl önce, Selin Uras ve Erdem Celasun'un aracına çarparak ölümlerine neden olan "Turbo Baran" lakaplı ağabeyi Baran Balcıoğlu'nun kaza sırasında otomobilinde bulunan Berşan Balcıoğlu, Zonguldak - Kozlu sahil yolunda trafik kazası geçirdi. 
Zonguldak Karaelmas Üniversitesi ZKÜ Uluslararası İlişkiler Bölümü'nde çalışan Berşan Balcıoğlu, Zonguldak - Kozlu sahil yolunda erkek arkadaşı Furkan Onbeşer'in kullandığı kiralık otomobille geçirdiği kazada ağır yaralandı. Zonguldak Atatürk Devlet Hastanesi'ne kaldırılan Balcıoğlu ve Onbeşer, ilk müdahalenin ardından ZKÜ Tıp Fakültesi Hastanesi'ne kaldırıldı. Hastane yetkilileri, Balcıoğlu'nun ve Onbeşer'in hastaneye ağır yaralı durumda geldiğini, ancak şu anda genel sağlık durumunun iyi olduğunu söyledi. 


</TEXT>
</DOC>
