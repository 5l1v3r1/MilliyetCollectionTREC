<DOC>
<DOCNO> 364566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/siy01.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sivri burun' yasağı 
</HEADLINE>
<TEXT>


Koruma görevlerinde hareket zorluğu getirdiği gerekçesiyle, Erdoğan'ın korumalarının sivri burun ayakkabı giymesi yasaklandı 

Elçin Ergün - Ankara 


Başbakan Recep Tayyip Erdoğan'ın koruma polislerinin, hareketlerini kısıtladığı gerekçesiyle sivri burun ayakkabı giymeleri yasaklandı. Korumalar bundan sonra lastik taban ve küt burunlu ayakkabı giyecek. 
Başbakan Erdoğan'ı korumak amacıyla aldıkları sıkı eğitimleriyle dikkat çeken Başbakanlık korumaları, bu kez ayakkabılarıyla gündeme geldi. Görevleri sırasında takım elbise ve makasen ayakkabı giyme zorunluluğu bulunan korumalar, son yıllarda moda olan sivri burun ayakkabı giymeyi tercih ediyordu. 

Yenileri 35 YTL 
Başbakanlık Koruma Müdürlüğü, korumaların hareket kabiliyetini kısıtladığı ve Başbakan Recep Tayyip Erdoğan'ı korumada zorluk yaşandığı gerekçesiyle söz konusu ayakkabıları yasakladı. 
Sivri burunlu ayakkabı yerine küt burunlu, lastik tabanlı ayakkabı giyme zorunluluğu getirilen Başbakanlık korumalarına takım elbiseyle giyebilecekleri lastik taban, küt burunlu ayakkabı temini için İstanbul'daki bir firmayla anlaşma sağlandı. 
Firma, korumalara 30 - 35 YTL karşılığı Başbakanlık Koruma Müdürlüğü'nün zorunlu kıldığı ayakkabılardan üretecek. 


</TEXT>
</DOC>
