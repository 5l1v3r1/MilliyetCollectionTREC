<DOC>
<DOCNO> 381599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy04.html </URL>
<DATE> 2005/09/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdoğan ve Çiçek'i tasvir eden karikatürlere cezaevi imhası 
</HEADLINE>
<TEXT>

     Sincan F Tipi Cezaevi Disiplin Kurulu, mahkumların çıkardığı Vız Gelir isimli mizah dergisinin imhasına karar verdi. 
     "Müstehcen" olduğu gerekçesiyle mizah dergilerinin cezaevine alınmamasının ardından, cezaevi yönetimleri şaşırtıcı bir karara daha imza attı. 
     Sincan F Tipi Cezaevi’nde mahkumlar, kendi aralarında yaptıkları çizimleri toplayarak bir mizah dergisi çıkarmaya başladı. "Vız Gelir" adı konan dergiyi, geçtiğimiz ay Kaan Ünsal ve Kamil Karataş isimli mahkumlar, yakınlarına göndermek istedi. 
     Postaları inceleyen Cezaevi yönetimi, mahkumların çıkardığı bu derginin farkına vardı. Derginin çıkarılan 8 sayısı toplandı. 
     Dergide, mahkumların birbirine yazdıkları mektupların yanı sıra ağırlıklı olarak Başbakan Recep Tayyip Erdoğan ve Adalet Bakanı Cemil Çiçek’in tasvir edildiği karikatürler yer alıyordu. 
     Cezaevi Disiplin Kurulu, yaptığı incelemede, dergilerin imha edilmesine karar verdi. Gerekçe ise "Devlet yöneticilerini aşağılayan, hakaret içeren çizimler ve ölüm orucunu destekleyen çizim ve ifadeler bulunması" şeklinde açıklandı. 

ANKA 
     
</TEXT>
</DOC>
