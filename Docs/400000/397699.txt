<DOC>
<DOCNO> 397699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo25.html </URL>
<DATE> 2005/11/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fenerbahçeli Selçuk'tan savunma Eldivenleri Daum'a atmadım 
</HEADLINE>
<TEXT>

     Fenerbahçeli futbolcu Selçuk Şahin, AC Milan ile yaptıkları Avrupa Şampiyonlar Ligi grup maçının ilk yarısında oyundan çıkışı sırasında yaşananlarla ilgili medyada yer alan haberlerin gerçeği yansıtmadığını açıkladı. 
     Sarı-lacivertli futbolcu, kulübün internetteki resmi web sitesinde yaptığı açıklamada, oyundan çıkışı sırasında eldivenlerini sert bir şekilde yedek kulübesi önüne atmasının, teknik heyete yönelik bir tepki olmadığını kaydetti. 
     Maç sırasında bel ve kalçasında ağrı hissettiği için yedek kulübesine oyundan çıkmak için işaret yaptığını anlatan Selçuk, şu ifadelere yer verdi 
     ''Eldivenleri yedek kulübesi önünde attığım doğru. Çünkü böylesine önemli bir maçta ve ilk devre sakatlanmak herhalde oyuncuyu sevindirecek bir hadise değil. Allah kahretsin, sakatlık bu maçı buldu diye de bir ifade kullandım, ancak mümtaz basınımızın bir kısmı Selçuk eldivenleri yere fırlatarak Daum'a tepki gösterdi diye olaya yer verdi. Gönül isterdi ki nelerin olup bittiğine yönelik soru sorsalardı ben de gerekli cevabı verseydim. Olmadı. Bugün sabah saatlerinde MR çektirdim. Bel ve kalçamdaki ağrı devam ediyor'' 
     
</TEXT>
</DOC>
