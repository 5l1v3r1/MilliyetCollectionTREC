<DOC>
<DOCNO> 391363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun31.html </URL>
<DATE> 2005/11/01/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Zanzibar halkı 'Ölüm'ü seçti... 
</HEADLINE>
<TEXT>

     Tanzanya'ya bağlı yarı özerk Zanzibar'da milletvekili seçimleriyle birlikte düzenlenen devlet başkanlığı seçimlerini de iktidar partisinin adayı olan Devlet Başkanı Amani Abeyd Karume'nin yeniden kazandığı duyuruldu. 
     Zanzibar Seçim Komisyonu Başkanı Masauni Yusuf Masauni, devlet başkanlığı yarışında, iktidardaki Devrimci Parti'nin Chama Cha Mapinduzi 239 bin 832, muhalefetteki Birleşik Yurttaş Cephesi'nin 207 bin 773 oy aldığını söyledi. 
     Muhalefet ise iktidarın seçim zaferini kabul etmediğini açıklıyor. Birleşik Yurttaş Cephesi Başkanı İbrahim Lipumba, uluslararası topluma, burada olanlara göz yumulmaması çağrısı yaptıklarını söyledi. 
     Bu arada, seçim nedeniyle meydana gelen şiddet olaylarında 5'i muhalefet, 4'ü iktidar partisi yandaşı 9 kişi hayatını kaybetti. 
     Birleşik Yurttaş Cephesi'nden Seyf Şerif Hamad, can kaybına yol açan olayların Pemba adasında meydana geldiğini söyledi, ancak ayrıntılı bilgi vermedi. 
     Görgü tanıklarına göre ise Pemba adasındaki Konde köyü yakınlarında olaylar, polisle muhalefet yetkilileri arasında arbede çıkmasıyla başladı. 
     Unguja adasında da bu sabah muhalefet partileri yandaşlarıyla polis arasında çatışma çıkmıştı. 
     
</TEXT>
</DOC>
