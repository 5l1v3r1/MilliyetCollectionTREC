<DOC>
<DOCNO> 393871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur26.html </URL>
<DATE> 2005/11/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Pelikan ve Flamingoyu da avladılar 
</HEADLINE>
<TEXT>

     Konya’nın Seydişehir İlçesi’nde, 1 beyaz pelikan ve 2 flamingo vurdukları belirlenen 3 avcıya toplam 8 bin 500 YTL para cezası uygulandı. 
     Edinilen bilgiye göre, Seydişehir İlçe Jandarma Komutanlığı’na bağlı ekipler Suğla Gölü çevresinde rutin denetimlerini sürdürürken, bölgede avlanan 3 avcının otomobillerinde arama yaptı. 
     Otomobilde, avlanması yasak olan kuş türlerinden olan 2 flamingo ve 1 beyaz pelikan bulundu. İsimleri açıklanmayan 3 avcı, İlçe Jandarma Komutanlığı’na götürülerek ifadeleri alındı. 
     Jandarma yetkilileri, avcıların kuşları "etini yemek için avladık" dediğini ancak, pelikanın, gaga altında bulunan derisini bir müzik aletinin yapımında kullanmak amacıyla vurulduğunu kaydetti. 
     Seydişehir Avcılık ve Atıcılık Kulübü Başkanı Ömer Sehtiyancı ise doğal hayatın korunması için avcılara, diğer vatandaşlardan daha büyük sorumluluk düştüğünü belirtti. 
     Üç avcıya toplam 8 bin 500 YTL para cezası uygulandığı öğrenildi. 
     
</TEXT>
</DOC>
