<DOC>
<DOCNO> 386745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur10.html </URL>
<DATE> 2005/10/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüm kanatlı yaban hayvan avı yasaklandı 
</HEADLINE>
<TEXT>

     Çevre ve Orman Bakanlığı, kuş gribi vakası nedeniyle tüm kanatlı yaban hayvanlarının avını, ülke genelinde ikinci bir emre kadar yasakladı. 
     Çevre ve Orman Bakanlığı’ndan yapılan yazılı açıklamaya göre, Doğa Koruma ve Milli Parklar Genel Müdürlüğü Av ve Yaban Hayatı Dairesi Başkanlığı’nın Balıkesir’in Manyas ilçesinde görülen ve göçmen kanatlı yaban hayvanlarından evcil kümes hayvanlarına bulaştığı tespit edilen kuş gribi vakası nedeniyle kanatlı yaban hayvanlarının avının durdurulması talebi üzerine Bakanlık, Bakan Osman Pepe’nin oluruyla bu konuda yasak getirdi. 
     Kuş gribinin virüsü taşıyan hayvanlarla doğrudan temas edilmesi halinde insanlara da bulaşabileceğinin tüm kamuoyunda endişe verici boyutlara ulaştığı kaydedilen açıklamada, şöyle devam edildi 
     "Virüsün H5N1 virüsü olarak tanımlanması ve ölümcül etkiler yapabileceğine dair tespitler nedeniyle tüm kanatlı yaban hayvanlarının avı ülke genelinde ikinci bir emre kadar yasaklanmıştır. 
     Hükümetimizce alınmakta olan ve insan sağlığı açısından önemli olan tedbirler kapsamında avcılarımızın av yasağına uymaları, özellikle göçmen kuşların yaşadığı sulak alanlarda kanatlı yaban hayvanları ile temastan kaçınılması önemle duyurulur." 
     
</TEXT>
</DOC>
