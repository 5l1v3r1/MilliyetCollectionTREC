<DOC>
<DOCNO> 351711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/yguven.html </URL>
<DATE> 2005/06/14/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Maksat imaj tamiri 
</HEADLINE>
<TEXT>


Dünya'da böyle bir uygulama var mı acaba Futbol Federasyonu'nun Genel Sekreteri Lütfi Arıboğan'ı dinliyorum Milli Takım'ın oynadığı futboldan memnun değil. 
"Sahada iyi futbol olsa, sponsor seyircisi de yeri göğü inletir" diyor. 
Dünya futbolundaki en büyük otoritemiz Şenes Erzik'i okuyorum Ersun Yanal'ın başarısından emin değil. 
"Daha kulüp takımlarında kazanacağı deneyime ihtiyacı var" diyor. 
Federasyon Başkanı artık konuşmuyor ama, onun fikri aylardır belli. Boşta gördüğü her hoca adayı ile görüşüyor. 
Sokaktaki insan gelecekten umutlu değil. Bir Dünya Kupası finali için gelmiş geçmiş en düşük heyecan ve ilgi var sokaklarda. 
Adrenalin eksik adrenalin. Rica ile, avanta biletle bağırtamazsınız insanları tribünde. 
Onların hislerine tercüman olanlar, "Terimci, Denizlici" diye suçlanıyor. 
Yunanistan Ukrayna'ya yenildi ya biz sanki ikinci olmuşuz, hatta play off'u kazanmışız da Almanya'ya hazırlanmaktaymışız gibi bir hava var üst katlarda. 
Skor yazarı olmak yetmiyor, Komşu'nun skorunu da hesaplamak gerekiyor bu kanıya varmak için. 
Ya da futbolun her kula nasip olmayan o "çok derin bilgilerine" sahip olmak. 
İyi de Almanya'ya gidemezsek o bilgiler ne işe yarayacak 
Yanal biliyor. Onlar biliyor. Biz cahiller acı çekiyoruz Avrupa kapılarında. 
Ne o Yunanistan'la berabere kalmışız. Kazakistan'a fark atmışız. 
İyi işte, gerekli değişiklikleri yapmak için en iyi zaman. Bu süreyi Yanal'ın imaj tamiri ile geçirirsek vebalini kim üstlenecek 
İşin acı tarafı, bunu "skor yazarlığından" en çok nefret ettiğini söyleyenler yapıyor. 

Zehra Anne ve topçu oğlu 

İnsan kendi gözyaşından nefret eder mi .. Ediyordu işte. Yanağından inip başörtüsünün gevşek düğümünde biriken ıslaklık, sonuç olarak suydu. Belki biraz tuzlu, belki ekşi, belki haddinden fazla hüzün dolu. Ama su. 
Ve su, Zehra anneye k bus gibi geliyordu. Yaşamı veren değil alandı. 
Daha Mehmet'e gebeyken kocasını alıp götüren de buydu. Mehmet'i yutan da. 
Küvet sorgulamasında ciğerleri sünger gibi emmişti suyu erinin. Kaç kere yalvarmıştı fabrikadaki grevlerde önde durma diye. Gomonist mi olmuştu ne .. Radyoda Hasan Mutlucan çalarken içeri girdiler ve gidiş o gidiş. Yoksa arkasından su dökmeyi mi unutmuştu da bu haller gelmişti başlarına. Üstelik o zamanlar suyu severdi. 
Mehmet'in kaskatı bedenine bakarken rahmetliye ne kadar benzediğini düşündü. Babası hiç görmemişti onu. Acaba öte tarafta tanıyacak mıydı 
Asker sayılırdı Mehmet. Epeyce kaçak gezmişti. Sonunda teslim olmaya karar vermişti. Babasız büyüdüğü için olmalı, sıkıntılı bir çocuktu. Adana sıcağında iyice bunalmıştı her hal. Yoksa sulama kanalına atmazdı kendini yüzme bilmeden. Atmazdı. Kendine kıyamazdı. Hayat doluydu. Top oynuyordu. Koca takımlara transfer olacaktı daha. 
Gevşek düğüm gözyaşına doymuştu gün boyu. O kadar ki, birkaç damla da Mehmet'in beyaz örtüsüne damlamıştı son kez sarılırken. Oğluna dua etti. Suya beddua. 
Kabristandan dönüp gecekondusuna girerken Zehra anneye cam göbeği ortancalarına daldı gitti. Kedisi miyavladı. Başına gelenleri anlamıyordu. Ortancaların altından acıktım diyordu. Mehmet'in diktiği ortancalar boynunu bükmüştü. Sabah sulamak lazımdı. 
Yine su. Kurtulamayacaktı bu meretten. 
Zehra anne boş evine girdi. Alışkanlıkla televizyonun düğmesine uzandı. Ekranda futbol programı vardı. Mehmet'in en sevdiklerinden biri. Bağrıyordu adamlar. Kızgındılar. Bıraksalar birbirlerini boğazlayacaklardı. Hani futbol iyi bir şeydi 
Sudan farkı yoktu galiba. Acemi ve kötü niyetli ellerde suç aleti oluyor, k busa dönüyordu. 
Çıt. Kapattı televizyonu. Bitkinlikten oracıkta daldı. Rüyasında Mehmet top oynuyordu. 

Varlığının ve istikbalinin yegane temeli 

Her havuzun alacağı su bellidir. En, boy ve yükseklik çarpılır litreye çevrilir. Buna matematik gerçeklik de diyebilirsiniz. 
Peki havuzdan aldıkları payı beğenmeyenler isyandaysa ne yapabilirsiniz 
Ya birkaç kova daha koyarsınız havuzun yanına ki, bu devede kulaktır. 
Ya da başlarsınız hesaplarla oynamaya 
"Şimdi sen bir kova su aldığında bir bardağını geri dökeceksin. Sonra bir fincan daha alacaksın. Bu sırada damlayanlar kovaya ilave edilecek. Her üç fincanda bir sıra değişeceksin Her fincana iki damla da sponsordan. Falan filan". 
Yahu havuz aynı havuz, paylaşanlar aynı. Bu karmaşık hesaplar sonucu birileri bir bardak daha fazla alacak alt tarafı. Söyleyin bitsin. Alsın bardağını gelsin. 
Dağıtan da alanlar da bal gibi biliyorlar havuzdaki suyun miktarını. Kavga ve karmaşa bir bardak için. Bir de, tabana "Ben istedim oldu" mesajı verebilmek. 
Bu mesaj var ya bu mesaj. "Varlığının ve istikbalinin yegane temeli" demek. 



</TEXT>
</DOC>
