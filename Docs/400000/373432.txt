<DOC>
<DOCNO> 373432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur21.html </URL>
<DATE> 2005/08/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul ve Tokyo "kardeş" olacak... 
</HEADLINE>
<TEXT>

     
     Sergül Yolcu bildiriyor 


     İstanbul Büyükşehir Belediye Başkanı Kadir Topbaş ve Tokyo Belediye Başkanı Şintaro İşihara, İstanbul ile Tokyo'nun ''kardeş kent'' olmasını prensipte kabul etti. 
     Topbaş, beraberindeki heyetle birlikte Tokyo Belediye Başkanı İşihara'yı ziyaret ederek bir süre görüştü. 
     Görüşmenin ardından basın mensuplarına açıklama yapan Topbaş, İşihara ile Tokyo ve İstanbul'un ''kardeş kent'' olmasını prensip olarak kabul ettiklerini anlatarak, önümüzdeki dönemde bunun sağlanacağını söyledi. 
     Topbaş, daha sonra Tokyo'da 12 kilometre uzunluğundaki Monoray'a binerek, sistem hakkında bilgi aldı. 
     Monoray'ın, kullanıcısı olmadan lastik tekerlek üzerinde saatte ortalama 10-12 bin yolcu taşıma kapasitesine sahip olduğunu ve otomatik sistemle kontrol merkezinden takip edildiğini belirten Topbaş, şunları kaydetti 
     ''Sistem, trafikten etkilenmeden yukarıdan gidiyor. Yolcuların rahat ettiği bir sistem. Bunlar farklı teknolojiler. Havaray, Monoray gibi yeni sistemler üzerinde incelemelerimiz sürüyor. İstanbul'da da bazı hatlar üzerinde çalışmalarımız var. Projelendirilen alanlar var. Bunları önümüzdeki dönem içinde uygulamaya koyacağız.'' Tokyolularla da sohbet eden Kadir Topbaş, televizyon kanalında çalıştığını öğrendiği bir kişiye İstanbul'u tanıtan CD hediye ederek, ''bunun yayınlamasını ve İstanbul'da konuğu olmasını'' istedi. 
     
</TEXT>
</DOC>
