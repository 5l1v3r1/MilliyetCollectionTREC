<DOC>
<DOCNO> 355951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo43.html </URL>
<DATE> 2005/06/27/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Samsunspor'da yeni sezon hazırlıkları sürüyor... 
</HEADLINE>
<TEXT>

     Samsunspor, yeni sezon hazırlıklarına Samsun’da başladı. 
     Bu sabahtan itibaren kulüp binasında toplanan futbolcular, teknik heyetle toplu olarak yemek yedi. Daha sonra Nuri Asan Tesisleri’nde teknik sorumlu Şaban Yıldırım yönetiminde ilk antrenmanını yapan Karadeniz ekibinde, çalışmalara Kaies, Ivanov, Ayari, Serkan, Shorunmu, Celil ve Caner katılmadı. 
     Yaklaşık 1 saat süren ilk çalışmada Şaban Yıldırım, koşunun ardından hafif tempolu kültür-fizik çalışması yaptırdı. 
     İlk etap çalışmalarını 6 Temmuz’a dek Samsun’da sürdürecek olan Karadeniz ekibi, 6 Temmuz Çarşamba günü ikinci etap çalışmaları için Bolu’ya gidecek. 
     Genel menajer Yücel Uyar, yeni sezonun takıma hayırlı olmasını dileyerek, başarılı olacaklarını inandıklarını söyledi. 
     Bu arada daha önce anlaşma sağlandığı bildirilen CSKA Sofya takımında forma giyen Bulgar orta alan oyuncusu Todor Yançev’in transferinde son anda pürüz çıktığı ve bu oyuncunun Samsun’a gelmekten vazgeçtiği belirtildi. 
     Öte yandan bu akşam bir toplantı yapacak olan yönetim kurulunun, transfer çalışmaları ile kulübün içinde bulunduğu mali sorunları ele alacağı öğrenildi. 
     
</TEXT>
</DOC>
