<DOC>
<DOCNO> 375451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/dunya/dun01.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac gözünden hastanelik oldu 
</HEADLINE>
<TEXT>


DIŞ HABERLER SERVİSİ 


Fransa Cumhurbaşkanı Jacques Chirac'ın önceki gece gözündeki rahatsızlık nedeniyle hastaneye kaldırıldığı bildirildi. 
Fransa Başbakanı Dominique de Villepin, yaptığı açıklamada, Chirac'ın Paris'teki Val de Grace Askeri Hastanesi'ne kaldırıldığını belirtti. 72 yaşındaki Chirac'ın görmesini bozan küçük bir kan damarı sorunu nedeniyle kaldırıldığı hastanede bir hafta kalabileceği açıklandı. De Villepin, Chirac'ın rahatsızlığı konusunda fazla ayrıntı vermese de, habere ilişkin yorum yapan doktorlar, bu tip gözdeki damar rahatsızlıklarının felce bile neden olabileceğini söylüyor. 
Chirac'ın bilinen bir sağlık sorunu bulunmuyor. Fransa Cumhurbaşkanı'nın 1995'ten bu yana sağlık yüzünden 1 gün bile izin almadığı biliniyor. 
Chirac'ın önümüzdeki salı Almanya Başbakanı Gerhard Schröder ile Almanya'da bir araya gelmesi bekleniyordu. 


</TEXT>
</DOC>
