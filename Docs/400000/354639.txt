<DOC>
<DOCNO> 354639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yasam/ayas.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakteri olması ihmal değil mi 
</HEADLINE>
<TEXT>


Bebek ölümlerini araştıran komisyon, "Bakterinin tedavide kullanılan sıvılarla bulaştığını düşünüyoruz. İhmal yok'"dedi 

KEMAL ÖZGÜLER, NURDAN BAYRAK Edirne DHA 

Trakya Üniversitesi Edirne Tıp Fakültesi Hastanesi'nde peş peşe 8 bebeğin ölümü ile ilgili oluşturulan 9 kişilik bilimsel komisyonun sözcüsü Prof. Dr. Recep Öztürk, inceleme sonunda, ölümlerde herhangi bir kasıt ve ihmalin bulunmadığını açıkladı. 
Öztürk, "Bu mikroorganizmanın muhtemelen hastalığın tedavisinde kullanılan sıvılarla bulaştığı düşünülmüştür. Serratia Marcescens yoğun bakım ünitelerinde sıkça rastlanan bir enfeksiyon etkenidir" dedi. 

'Önlem alındı' 
9 kişilik komisyonun hazırladığı ortak raporu okuyan İstanbul Üniversitesi Öğretim Üyesi Prof. Öztürk, şu ifadeleri kullandı "Kaybedilen bebeklerin tümünün bağışıklık sistemi ileri derecede zayıf prematürelerden oluşması, altta yatan ağır hastaların bulunması, hastane enfeksiyonlarının gelişimi için en önemli hazırlayıcı faktör olan hasta başına düşen sağlık personeli sayısının düşük olması, ölümleri kolaylaştırmıştır. Soruna neden olan bulaşıcı kaynağı incelemeler sonunda saptanarak yeni vakaların gelişmemesi için ilgili kurum tarafından gerekli önlemlerin alındığı görülmüştür." 

Hijyen yetersizliği 
Makine Mühendisleri Odası MMO İstanbul Şube Başkanı Tevfik Peker de, 8 bebeğin hayatını kaybettiği Trakya Üniversitesi Tıp Fakültesi Hastanesi'nde teknik personel, mekanik tesisat ve hijyen yetersizliği tespit edildiğini bildirdi. 

'Servis pislik içindeydi' 

Ölümler nedeniyle 3 gün önce hastaneden bebeğini apar topar çıkaran İslam Çelik, 5 günlük bebeği Kırklareli 82. Yıl Devlet Hastanesi'ne getirdi. Hastanenin çocuk servisinde kontrol edilen bebeğin sarılık olduğu belirlendi. Bebek daha sonra İstanbul Bakırköy Doğum Hastanesi'ne sevk edildi. Edirne Tıp Fakültesi'nde bebeğinin bulunduğu servisin pislik içinde olduğunu öne süren Çelik, "Bebeklerle ilgilenecek doktor ve personel yetersiz olduğu için çok sıkıntı çektik. Çocuğumu hastaneden çıkarmak istediğimde de bir sürü engel çıkardılar" dedi. 


</TEXT>
</DOC>
