<DOC>
<DOCNO> 381306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo15.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat ne yapsın 
</HEADLINE>
<TEXT>



İspanya Ligi'ndeki gururumuz Nihat Kahveci yine golünü attı ama takımı Real Sociedad deplasmanda Valencia'ya 2-1 kaybetti. Mestella Stadı'nda üst üste 3. deplasman mağlubiyetini alan Sociedad, Aimar ve Villa'nın golleriyle 2-0 geriye düştü. 62'de sahneye çıkan Nihat, Canizares'i avladı ama bu gol konuk ekibe puan için yetmedi. 
İngiltere Premier Ligi'nde Tugay'ın 11'de başladığı maçta Blackburn Rovers deplasmanda Manchester United'ı 2-1 yenerek, sürpriz bir galibiyet aldı. Old Trafford'da konuk ekibin gollerini Pedersen atarken, Kırmızı Şeytanlar'ın tek sayısı Nistelrooy'dan geldi. Tugay ikinci devrenin başında yerini Mokoena'ya bıraktı. Aston Villa, lider Chelsea deplasmanında Moore ile umutlandı. Ama Lampard biri penaltıdan iki golle ev sahibini ard arda 7. zaferine taşıdı. Moore, The Sun Gazetesi'nin Chelsea'ye bu sezon ilk golü atana vereceği 10 bin pound ödülü kazandı. Ancak bu paranın bir yardım kuruluşuna bağışlanacağı bildirildi. 
Alman Ligi'nde lider B.Münih, takipçisi Hamburg'a deplasmanda 2-0 kaybederek, ilk yenilgisini yaşadı. Lideri yıkan golleri Van der Vaart ile Trochowski attı. Hamburg puan farkını bire indirdi. Bundesliga'da bugün Alpay'ın takımı Köln evinde Yıldıraylı H.Berlin'i ağırlayacak. Gol krallığında zirvede bulunan Halil Altıntop'un forma giydiği K'lautern ise Stuttgart'a konuk oluyor. 



</TEXT>
</DOC>
