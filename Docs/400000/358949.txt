<DOC>
<DOCNO> 358949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun66.html </URL>
<DATE> 2005/07/07/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
ABD, toplu taşıma sitemine yönelik tehdit düzeyini turuncuya yükseltti 
</HEADLINE>
<TEXT>

     ABD İç Güvenlik Bakanı Michael Chertoff, Londra’daki saldırıların ardından, ABD genelinde bütün toplu taşıma sistemine yönelik olarak tehdit düzeyini turuncuya yükselttiklerini açıkladı. 
     ABD Başkanı George W. Bush’un ikinci döneminde bakanlık görevini üstlenen ve ilk basın toplantısını düzenleyen Chertoff, İskoçya’da G-8 zirvesinde bulunan Başkan Bush ile telefonda görüştüğünü ve onun talimatı çerçevesinde tehdit düzeyinin, sadece tren, metro ve otobüsleri kapsayacak şekilde yükseltildiğini belirtti, bütün ulaşım sistemi için de "tetikte" olunması uyarısında bulundu. 
     Chertoff, özellikle ABD ulaşım sistemine yönelik bir saldırıya ilişkin ellerinde istihbarat bulunmadığını, ancak terör örgütü El Kaide’nin, aynı anda dünyanın çeşitli bölgelerinde saldırı düzenleme alışkanlığı dolayısıyla böyle bir önlem almaya gerek gördüklerini söyledi. 
     ABD Ulaştırma Bakanlığı ve ülke genelinde yerel makamlarla işbirliği içinde bazı tedbirler alınmasının kararlaştırıldığını belirten Chertoff, bu çerçevede toplu taşıma sistemlerinde güvenlik yetkililerinin, bomba tespit eden köpeklerin, video kameraların ve bazı kilit bölgelerde kontrollerin artırılacağını kaydetti. 
     Amerikan halkından "uyanık" olmasını ve şüpheli durumları yetkililere haber vermesini isteyen Chertoff, toplu taşıma sistemlerinin kullanılmasından kaçınılmamasını da tavsiye etti. 
     Michael Chertoff, Amerikan halkının duygu ve düşüncelerinin Londra’da ölen ve yaralananlarla birlikte olduğunu belirtti ve "Teröristler korku silahlarını kullanabilir, ancak bizi yapmak istediklerimizden alıkoyamazlar, kararlılığımızı sarsamazlar" dedi. 
     Bir soru üzerine Chertoff, Londra’daki bombalamalara işaret edecek bir istihbarat bilgisinden haberdar olmadığını kaydetti. ABD İç Güvenlik Bakanı, Amerikan ulaşım sisteminin zaten çok güvenli olduğunu, ancak bu güvenliği artırmak için aylardır üzerinde çalışılan bir plan bulunduğunu da kaydetti. 
     
</TEXT>
</DOC>
