<DOC>
<DOCNO> 388967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yazar/ulagay.html </URL>
<DATE> 2005/10/23/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
AKP gerçeği 1 
</HEADLINE>
<TEXT>
AB hedefi aslında takiyye mi 

Akbank Yönetim Kurulu Başkanı Erol Sabancı'nın, geçen gün benim de bulunduğum bir toplantıda söylediği sözleri önceki gün Meral Tamer yazdı. "Ben hayatımda hiç böyle bir dönem görmedim. Dolarlar havada uçuşuyor. Telekom, Tüpraş, Ereğli ve çimento ihalelerinde çıkan fiyatlara baksanıza. Bir yıl önce hayal bile edemezdik bunu. Eskiden sadece Amerikalı, Alman, Fransız, İngiliz gelirdi. Şimdi bakıyorum Körfez'den, Hindistan'dan, Rusya'dan, her taraftan yatırıma geliyorlar," diyordu, yarım yüzyıla dayanan iş deneyimiyle Erol Bey. 
Bugünlerde iş dünyamızın kremasını oluşturan, dünyadaki gelişmeleri ve Türkiye'nin dış dünyadaki görünümünü yakından izleyen kesimden kime rastlasanız buna benzer laflar duyabilirsiniz. Türkiye'nin Avrupa Birliği AB tam üyeliğine giden yola girmiş olması da, ortaya çıkan bu şaşırtıcı tabloyla ilişkilendiriliyor ve Türkiye'nin bu noktaya gelmesinde, Adalet ve Kalkınma Partisi'nin AKP ve özellikle Başbakan Erdoğan'ın oynadığı rolün önemi vurgulanıyor bu kesimde. 

'Onuncu Köy'ün gerçeği 
Türkiye'nin bugün geldiği noktaya bakarak AKP'ye olumlu not verenlerin çoğunun, Ak Parti'nin diğer alanlardaki icraatıyla ve tasavvurlarıyla ilgili kaygıları var aslında ama şimdilik bunu öne çıkartıp iktidara sorun yaratmak istemiyorlar. 
Ancak Türkiye'ye dışardan para akmasını ve yabancı sermayenin her alana girmesini olumlu bir gelişme olarak görmeyen, AKP'nin AB'ye yönelişini takiyye ya da aldatmaca olarak değerlendiren ve Türkiye'deki bazı gelişmelerden fevkalade tedirgin olan bir kesim de var ülkemizde. Bekir Coşkun, 'Onuncu Köy' başlıklı köşesinde sıralamıştı bu tedirginliğe yol açan uygulamaları. 20 Ekim tarihli Hürriyet'ten özetleyerek aktarıyorum 
"Tüm kamu kurumlarında içki yasağı sürüyor. Harem selamlık kent otobüsleri, Cumhuriyet tarihimizde ilk kez sefere konuldu. Dinci sermaye büyüyor. Dinci eğitim yayılıyor. Atatürkçü yöneticilerin başına neler geliyor görüyorsunuz. Kamu kuruluşlarında görevlendirile görevlendirile, camilere gönderilecek imam kalmadı. Taşradaki müdürlerin çoğu artık imam.Yerel yönetimlerde memurlar, sekreterler türbanlı... Kentlerin kenarında köşesinde değil, şehirlerin en lüks bölgelerinde 'Müslüman mahalleleri' kuruyorlar. Örnek çok, hızla değişiyor Türkiye." 
Bekir Coşkun, "Tüm bunlar size 'AB yolu' gibi geliyor mu Bu çağdaşlık ve uygarlığa doğru bir yol olabilir mi " diye soruyor ve ardından şu suçlayıcı saptamayı yapıyor "Türkiye, tarihinin en büyük tuzağı ile karşı karşıyadır. Özelleştirmeler keyif veriyor, yabancı sermaye geliyor, gökten dolar yağıyor. Mutlu olabilirsiniz. Hatta AB'ye girme çabalarına bile inanabilirsiniz. Ama bu kadar saf olacağınıza ben inanamam. Bence sizler Türkiye'ye kıyıyorsunuz." 

AKP'nin planı ne 
AKP'nin çeşitli alanlardaki tutumunun AB hedefiyle çelişip çelişmediğini yarınki yazıya bırakarak, Başbakan Erdoğan'ın AB ile bütünleşme hedefine yönelmesini "takiyye" olarak nitelemenin doğru olup olmadığını tartışmak istiyorum. 
Erdoğan 3 Kasım 2002 gecesi, AKP'nin seçimi kazandığının belli olduğu saatlerde, birinci önceliğinin AB yolunda ilerlemek olduğunu açıkladı. AB hedefi, Erbakan'ın mirasını reddeden Erdoğan'ın, iktidarını sağlamlaştırma ve birkaç dönem Türkiye'yi yönetme planının ayrılmaz bir parçası bence. Erdoğan, bugün ortaya çıkan ve kendisine içerde ve dışarıda puan kazandıran tablonun, AB yolunda atılan adımlarla bire bir ilişkili olduğunu da biliyor. Bu yoldan çıkmanın ve Türkiye'yi bir İslam devletine doğru yönlendirmenin, kendisi ve partisi için intihar anlamına geleceğinin de çok iyi farkında. Dış dünya da, bu analizi yaparak Erdoğan'a prim veriyor zaten. 



</TEXT>
</DOC>
