<DOC>
<DOCNO> 371656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko03.html </URL>
<DATE> 2005/08/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dış ticaret açığı bu ay da hız kesmiyor... 
</HEADLINE>
<TEXT>

     Türkiye’nin son aylarda 4 milyar dolar düzeyinde seyrtmeye başlayan aylık dış ticaret açığının bu ay da aynı düzeyde gerçekleeşebileceği tahmin ediliyor. 
     Gümrük Müsteşarlığı bir süredir, gümrüklerde işlem yapılan ihracat ve ithalat beyannameleriyle ilgili verileri günlük olarak yayımlıyor. Geçici koşuluyla yayımlanan verilere göre 1-19 Ağustos günleri arasında 3 milyar 444 milyon dolarlık ihracata karşılık, 6 milyar 96 milyon dolarlık ithalat beyannamesi işlendi. 19 günlük sürede Türkiye toplam 2 milyar 652 milyon dolarlık dış ticaret açığı verdi. Aynı eğilimin ay sonuna kadar devam etmesi halinde Türkiye haziran ve temmuz ayında olduğu gibi ağustosta da 4 milyar dolarlık bir dış ticaret açığı verecek. 
     
     İHRACAT KAYITLARI 
     Bu arada ihracatçı birliklerinin ihracat kayıtlarına göre 1-18 Ağustos günleri arasında toplam 3 milyar 194 milyon dolarlık ihracat kayda alındı. Bu dönemde kayda alınan ihracat geçen yılın aynı dönemine göre yüzde 22.7 oranında artarken, 1 Ocak-18 Ağustos 2005 tarihleri arasındaki toplam ihracat ise yüzde 17.5 oranında artarak 44 milyar 266 milyon dolara çıktı. 18 Ağustos itibariyle son bir yıllık ihracat ise 70.6 milyar doları buldu. 

ANKA 
     
</TEXT>
</DOC>
