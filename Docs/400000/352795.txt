<DOC>
<DOCNO> 352795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/bnba.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistonlar çalışınca 
</HEADLINE>
<TEXT>


San Antonio Spurs'ü şampiyon ilan edenler, skoru 2-1'e getiren Detroit Pistons'un bir şampiyonun yüreğine sahip olduğunu gördüler. Duncan ve arkadaşları ise pabucun pahalı olduğunu artık anladı 

NBA'YE YAKIN PLAN METE AKTAŞ 


"Bir şampiyonun yüreğini asla küçümsemeyin". 1993-94 sezonunda şampiyonluğa ulaşmasına rağmen 1994-95'te şampiyonluk için hiç şans verilmeyen, ama herkesi şaşırtarak 1995'te de şampiyonluğu kazanan Houston Rockets'ın o zamanki coachu Rudy Tomjanovich, takımını sezon boyunca göz ardı edip defterden silenlere bu unutulmaz yanıtı vermişti. 
Detroit Pistons oyuncuları, tabutlarına son çivileri çakmaya hazırlanan San Antonio Spurs'e ve onun şampiyonluğunu ilan edenlere evinde oynayacakları 3 maçın ilkini 96-79 kazanıp seriyi 2-1'e getirerek bir şampiyonun yüreğine sahip olduklarını hatırlattılar. 

İyi oyun 
SBC Center'da oynanan iki maçta hücumda ve savunmada kendi standartlarının çok altında bir oyun ortaya koyan Pistons, takım olarak iyi hücum ve savunma yapması, San Antonio'da kayıpları oynayan yıldız oyuncuları Ben Wallace ve Richard Hamilton'ın geri dönüşü bu kritik galibiyetin kazanılmasında büyük rol oynadı. İlk iki maçta 7 sayı 7.5 ribaund 2 blok 1 top çalma ortalamalarıyla oynayan Pistons'ın savunma bakanı Ben Wallace, ilk top çalmasını maçın henüz 4. saniyesinde gerçekleştirirken ilk çeyreği 7 sayı 4 ribaund 5 blok gibi inanılmaz bir istatistikle tamamlayarak Pistons'ı ateşleyen oyuncu oldu. Wallace maçı 15 sayı 11 ribaund 5 blok 3 top çalma ile tamamladı. "Big Ben" ilk iki maçın aksine 3. maça Tim Duncan'ı savunarak başladı ve etkili 1'e 1 savunmasıyla Duncan'ın 14 sayı 10 ribaundluk sessiz bir gece geçirmesine neden oldu. 3. maç öncesinde Bruce Bowen'ın agresif savunması karşısında etkisiz kalarak seride 33.3 şut isabeti ve 14 sayı ortalamasıyla oynayan Pistons'ın 1 numaralı skor opsiyonu Richard Hamilton 3. maçta adeta patladı. Pistons uzunları yaptıkları başarılı perdelemelerle Hamilton'a Bowen'ın savunmasından kurtulup boş şut imkanları sağlamayı başarınca "Rip" özellikle ilk 3 çeyrek müthiş etkili bir oyun ortaya koydu ve 10'u 3. çeyrekte olmak üzere 23-11 şut isabeti ile 24 sayı kaydetti. 3. maça kadar Pistons'ın en etkili ismi olarak gözüken point guard Chauncey Billups da attığı birbirinden kritik 20 sayının yanı sıra liderlik vasıflarını da sahaya koyarak maçın Pistons açısından yıldızlarından biri oldu. 

"Hoş geldin" 
Detroit Pistons'ın San Antonio Spurs'ün ilk iki maçta 26.5 sayı ortalamasıyla oynayan Emanuel Ginobili'ye özel bir mesajı vardı "Yeryüzüne hoş geldin." İlk iki maçtan sonra serinin MVP'si ilan edilen, geleceğin süperstarı haline getirilen Manu Ginobili'nin yerden kesilen ayaklarını Pistons'lılar yeniden yere bastırmayı başardılar. Maçın 21. saniyesinde Tayshaun Prince ile çarpışarak baldırından sakatlanan Ginobili'nin 7 sayı 6 top kayıplık oyununun açıklaması ise yaşadığı bu sakatlık değil, Pistons'ın başta Tayshaun Prince ile olmak üzere Arjantinli'ye yaptığı sıkı savunma olabilir. 
Spurs'ün tek sorunu Ginobili'nin yavaşlaması değildi. Takımın ana silahı Tim Duncan'ın da aksaması Spurs'ün seriyi 3-0'a getirme hayallerinin suya düşmesine neden oldu. Duncan 15-5 isabeti ile sadece 14 sayı kaydedebildi. 
Aldığı bu önemli galibiyete rağmen baskı hala Pistons'ın üzerinde. Perşembe gecesi oynanacak maçı da mutlaka kazanmak zorundalar ve kazanmak için de 3. maçtaki performansı tekrar etmeleri lazım. 

Asla hafife alma 

MEHMET OKUR 

Detroit Pistons, final serisinin üçüncü maçında San Antonio Spurs'ı farklı yenerek ilk galibiyetini alırken, asla hafife alınmayacak bir takım olduğunu kanıtlar gibiydi. 
İlk iki karşılaşmayı açık ara kazanan ve kupanın bir kulpuna yapışan San Antonio, Detroit karşısında biraz gevşeyince ummadığı bir tokat yedi. Birinci çeyrek sona erdiğinde skorda öne fırlasa da San Antonio'nun alarm veren savunması özellikle son iki periyotta yıkıma uğradı. İlk periyoda 27 sayı sığdıran San Antonio, maçın geri kalan bölümünde ise yediği 75 sayıya ancak 52 sayı ile karşılık verebildi. 
Detroit Pistons, evsahibi olduğu üçüncü maçta Auburn Hill'de geçtiğimiz yıl şampiyonluğu kazandıran müthiş savunmasını ilk çeyrek haricinde mükemmel sergiledi. Özellikle pota altında Ben Wallace - Rasheed Wallace ikilisi çok iyi çalıştı. Ben Wallace, 15 sayının yanısıra 5 blok ve 11 ribaundla oynarken, Detroit'e maçı kazandıran Richard Hamilton oldu. Son çeyrekte kritik sayılarıyla takımını rahatlatan Hamilton'a Chauncey Billups da 20 sayı, 6 ribaund ve 7 asist ile eşlik edince evsahibi için kazanmak zor olmadı. 
San Antonio'nun, ilk iki maçta alınan sonuçlara aldanıp rehavete kapılması, yine toplam 53 sayı ile serinin iki maçına damgasını vuran Arjantinli Ginobili'nin 7 sayıda kalması Detroit'in işini kolaylaştırdı. Bu yenilgiden ders çıkaracağını umduğum San Antonio, yine Detroit'te yapılacak dördüncü maçta daha derli toplu oynayacaktır. Dolayısıyla dördüncü final, bence bu serinin en güzel maçı olacak. 

KADER ANI 
3. çeyreğin bitimine 2 07 kala Spurs'ün Fransız point guardı Tony Parker'ın attığı basket San Antonio'yu 63-61'lik skorla bir kez daha öne geçirirken Pistons taraftarları, oyuncularının iyi oyunlarına rağmen maçı henüz koparamamış olmalarının sıkıntısını yaşıyordu. 
Eğer bu maçta bir kırılma noktası olacak ve Pistons öne fırlayacaksa, bu bir an evvel gerçekleşmeliydi. Zira oyunun temposu ve gidişatı Spurs'ün lehine gibi gözüküyordu. Neyse ki, The Palace'ı dolduran 22.076 seyircinin beklediği o an çok gecikmedi. 3. çeyreğin bitimine 1 36 kala McDyess'ın tip basketi skoru 63-63'e getirdi. Ardından Spurs hücumdan boş döndü ve Pistons fast-break sonunda Lindsey Hunter ile basket faul bulup 66-63 öne geçti. 1 01 kala ise McDyess'ın smacı skoru 68-63'e getirdi. 27.9 saniye kala Hamilton, Ginobili'nin topunu kaptı ve turnikesi ile skoru 70-63'e getirdi. Bu 9-0'lık seri 2.8 saniye kala Horry'nin iki sayılık basketi ile sonlandıysa da momentum Pistons'a geçmiş ve The Palace seyircisi de coşmuştu. 

NE DEDİN, NE DEDİN 
Ben Wallace "Karım bana 'Saçını açık bırak ve sahaya çıkıp doğru dürüst basketbol oyna. Yoksa akşam eve geldiğinde sofrada yemek bulamayacaksın' deyince, onun dediklerini uygulamaktan başka çarem kalmadı. Evimde aç karnına oturmak istemiyorum". 
Pistons'ın süper savunmacısı Ben Wallace ilk iki maçta saçlarını örerek sahaya çıkmış ve çok kötü oynamıştı. 3. maç öncesinde ise 2.06'lık dev oyuncuya eşi Chanda saçlarını açık bırakıp "afro" modeli ile sahaya çıkması halinde iyi oynayacağı garantisini vermiş ve tavsiyesine kulak asmadığı takdirde de akşam yemeği yapmayacağı tehdidinde bulunmuş. Sonuçta Ben Wallace afro saç modeliyle maça çıktı, iyi oynadı ve karısı tarafından pişirilecek akşam yemeğini mideye indirmeye hak kazandı. 
Ben Wallace arka arkaya son 5 maçta 10 ribaund barajının altında kaldıktan sonra 6. maçında 11 ribaund almayı başardı. Wallace ayrıca ilk çeyrekte yaptığı 5 blok ile Pistons tarihinde bir çeyrekte yapılan en fazla blok rekorunu egale etti. 

NOTLAR... NOTLAR... 
Efsanevi şarkıcı Stevie Wonder 3. maç öncesinde hem mini bir konser verdi hem de armonikası ile Amerikan Ulusal Marşı'nı enstrümantel olarak çaldı. Ünlü rapçi Eminem, rock yıldızı Kid Rock ve R B şarkıcısı Anita Baker maçı izleyenler arasındaydılar.Pistons fast - break sayılarında rakibine 20-4'lük üstünlük kurdu.Spurs 3. maçta 18 top kaybı yaparken Pistons bu top kayıplarından 23 sayı buldu. Pistons aldığı 17 hücum ribaundundan da 20 sayı çıkartmayı başardı.Robert Horry 2. çeyrekte attığı üç sayılık basketle NBA finalleri kariyerindeki 43. üçlüğü kaydetti ve Michael Jordan'ı geride bırakarak NBA finalleri tarihinde en çok üç sayılık basket atan oyuncu unvanını eline geçirdi.3. maçın 2. çeyreğinde tribünlerde beklenmedik ve üzücü bir olay gerçekleşti. Maçı izlerken kalp krizi geçiren bir adama yine maçı izlemekte olan iki doktor tribünde ilk müdahaleyi gerçekleştirdiler. Doktorlar tarafından uygulanan kalp masajı sonrasında yeniden nefes almaya başlayan şahıs daha sonra hastaneye kaldırıldı. Ben Wallace, kısa bir süre önce geçirdiği trafik kazası sonucu hayatını kaybeden yakın arkadaşı Anthony "Sam" Wilson'ın anısına ayakkabılarının topuklarına "Huzur İçinde Yat Sam" yazmıştı. 

İstatistik 

SALON Auburn Hill 
PERİYOTLAR 21-27, 20-15, 29-23, 26-14 

DETROIT PISTONS Oyuncu Ts 1s 2s 3s Rib Ast Tç Tk Blk Süre Hamilton 24 2 3 11 22 0 1 3 4 2 3 - 43 Billups 20 5 7 3 5 3 7 6 7 - 1 - 37 Prince 12 4 4 4 10 - 6 5 1 2 1 40 R. Wallace 8 - 4 9 0 4 7 1 1 3 1 37 B. Wallace 15 1 2 7 10 - 11 1 3 1 5 39 Hunter 3 1 1 1 4 0 2 1 4 2 - 1 21 McDyess 12 - 6 9 - 9 - 3 1 2 19 Ham - - - - 1 - - - - 1 Arroyo 2 - 1 1 - - - - - - 1 Milicic - - 0 1 - - - - - - 1 Dupree - - - - - - - - - 1 TOPLAM 96 13 17 37 71 3 14 44 22 12 11 10 

SAN ANTONIO SPURS Oyuncu Ts 1s 2s 3s Rib Ast Tç Tk Blk Süre Parker 21 5 8 8 14 0 2 2 4 2 4 - 40 Ginobili 7 2 2 1 3 1 3 4 - - 6 - 29 Bowen 13 1 2 0 2 4 6 - 2 2 1 1 42 Duncan 14 4 4 5 15 - 10 4 3 2 1 38 Mohammed 4 0 2 2 4 - 7 - - 1 - 18 Horry 6 1 2 1 4 1 4 5 2 - - 1 30 Barry 10 - 2 3 2 2 4 1 - 1 - 21 Nesterovic 2 - 1 2 - 3 1 - - - 8 Udrih - - - - 2 2 - 3 - 7 Robinson - - 0 2 0 1 - - - - - 5 Brown 2 - 1 2 - - - - - - 2 TOPLAM 79 13 20 21 50 8 17 37 16 7 18 3 



</TEXT>
</DOC>
