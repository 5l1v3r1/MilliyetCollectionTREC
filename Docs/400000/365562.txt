<DOC>
<DOCNO> 365562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun02.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın uçakları geldi 
</HEADLINE>
<TEXT>


Belediye, orman yangınlarında kullanılmak üzere 4 aylığına 3 milyon 250 bin euro ödeyerek 2 yangın uçağı kiraladı. Uçaklar, çevre illerde çıkacak yangınlara da müdahale edebilecek 

İSTANBUL Milliyet 

İstanbul Büyükşehir Belediyesi, orman yangınlarına karşı kullanılmak üzere 4 aylığına 3 milyon 250 bin euro'ya 2 yangın uçağı kiraladı. 
Büyükşehir Belediye Başkanı Kadir Topbaş, uçakların denizden ve göllerden su alabildiğini belirtirken, "Uçaklar, istendiğinde çevre illerde meydana gelebilecek orman yangınlarına da müdahale edebilecek" dedi. 
"Uçakların kiralanmasında geç kalınmadı mı " sorusuna Topbaş, şöyle yanıt verdi "Kiralamaya karar verilmesi, işlemlerin tamamlanması zaman alıyor. Otların, yaprakların kurumasıyla yangın tehlikesi daha da artıyor. Ancak gelecek yıl kiralamayı mayıs ayından itibaren, piknik alanlarının kullanılmaya başladığı andan itibaren yapacağız. Bu uçaklar, ayrıca doğal afetlerde, hasta nakillerinde, arama kurtarma ekiplerinin nakillerinde de hizmet verebiliyor." 

'Kapasitesi büyük' 
Pan Havacılık Satış ve Yer Hizmetleri Müdürü Mehmet Yılmaz ise, ihaleyi İtalyan Sarem firmasının girerek kazandığını ancak bu hizmeti verebilmek için yasa gereği bir Türk firmasıyla çalışması gerektiğini belirterek, şunları söyledi "Sarem firması da bizimle anlaştı. Biz kendilerine havaalanı, konaklama, yakıt, gümrük işlemleri gibi lojistik hizmetler sağlayacağız. Sözleşme 2 adet yangın söndürme uçağı ve hizmeti için yapıldı. 
Atatürk Havalimanı'na biri yedek olmak üzere 3 adet uçak geldi. Gümrük işlemleri biter bitmez belediye bir deneme kontrol uçuşu isteyecek ve uçaklar resmen göreve başlayacak." 


</TEXT>
</DOC>
