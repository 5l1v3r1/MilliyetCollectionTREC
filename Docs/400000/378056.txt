<DOC>
<DOCNO> 378056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko22.html </URL>
<DATE> 2005/09/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
KalDer Kalite Ödülü finalistleri açıklandı... 
</HEADLINE>
<TEXT>

     Türkiye Kalite Derneği KalDer tarafından her yıl verilen Ulusal Kalite Ödülleri'nde finale kalan kuruluşlar açıklandı. 
     KalDer'den yapılan açıklamaya göre, Avrupa Kalite Ödülü'nde kullanılan EFQM Mükemmellik Modeli esas alınarak yapılan değerlendirme sonucunda, işletmeler dalındaki büyük ölçekli kuruluşlar kategorisinde TNT Express ile Viko Elektrik ve Elektronik Endüstrisi San. ve Tic. A.Ş. finale kaldı. 
     Sivil toplum kuruluşları kategorisinde ise Boğaziçi Üniversitesi Mezunları Derneği BÜMED finalist olarak belirlendi. 
     Finale kalan kuruluşlara 26-30 Eylül 2005 tarihlerinde saha ziyaretleri gerçekleştirilecek ve bu ziyaretlerin sonrasında yapılacak değerlendirme ile 2005 yılının kalite ödülüne layık görülen kuruluşlar belirlenecek. 
     Ulusal Kalite Ödülleri her yıl, kamu kuruluşları, işletmeler ve sivil toplum kuruluşları olmak üzere üç ana kategoride veriliyor. 
     Bu yıl kamu kategorisinde Ankara'da verilen Ulusal Kalite Başarı Ödülü'nü, Eskişehir Şehit Ali Gaffar Okkan İlköğretim Okulu almaya hak kazanmıştı. 
     Eskişehir Doğum ve Çocuk Hastalıkları Hastanesi ise, Jüri Teşvik Ödülü'nü almıştı. 
     İşletmeler ve sivil toplum kategorisinde ödüle hak kazanan kuruluşlar, 16-17 Kasım 2005 tarihlerinde İstanbul'da düzenlenecek 14. Ulusal Kalite Kongresi'nin son gününde yapılacak ödül töreninde açıklanacak. 
     
</TEXT>
</DOC>
