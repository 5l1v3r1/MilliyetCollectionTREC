<DOC>
<DOCNO> 361261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yasam/axyas01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çernobil'in sonucu ancak 1 yıl sonra 
</HEADLINE>
<TEXT>


19 yıl önceki nükleer facianın Türkiye'yi ne kadar etkilediği, Karadeniz'de 10, ülke genelinde 20 bin hanede yüz yüze görüşme ile ortaya çıkarılacak 

YILDIZ YAZICIOĞLU Ankara 

Türkiye, Çernobil Nükleer Santralı kaynaklı radyoaktif madde sızıntısından 19 yıl sonra kanser taraması yapacak. Özellikle Karadeniz bölgesinde yapılacak taramanın kesin sonuçları 1 yıl sonunda elde edecek. 
Sağlık Bakanı Recep Akdağ, Karadenizli sanatçı Kazım Koyuncu'nun ölümüyle yeniden gündeme gelen Çernobil kazası nedeniyle kanser rahatsızlıklarında artış görülüp görülmediğini tespit etmek üzere, ülke genelinde araştırma yapılacağını açıklamıştı. Bu kapsamda Sağlık Bakanlığı'nın koordinatörlüğünde, üniversitelerle işbirliği halinde yürütülecek bir kanser taraması planlandı. 

Karadeniz ağırlıklı 
Gelecek aylarda başlayacak araştırma kapsamında öncelikle Karadeniz bölgesinde görüşme yapılacak haneler tespit edilecek. 
Karadeniz'in il, ilçe ve köylerinde 10 bin hane halkıyla yüz yüze görüşme yapılacak. Karadeniz bölgesindeki kanser kaynaklı ölümleri kıyaslamak üzere Türkiye genelinde 10 bin hane halkı da araştırma kapsamına alınacak. Böylece ülke genelinde toplam 20 bin haneye kanserli hastası olup olmadığı veya kanser nedeniyle ölen yakını bulunup bulunmadığı sorulacak. 

Detaylı bilgi alınacak 
Yakınlarını kanser nedeniyle kaybettiği iddiasındaki hane halkından, ölen kişiyi nerede tedavi ettirdikleri veya hiçbir sağlık kuruluşuna muayene olmadan vefat ettiyse ölüm öncesi fiziki görünüşü, sıkıntıları hakkında detaylı bilgi alınacak. Bu bilgiler çerçevesinde, ölen kişinin hasta dosyası söz konusu sağlık kuruluşundan temin edilecek. Gerekli görülürse, ölen kişiye ait hasta dosyası uzman hekime yeniden incelettirilerek kanser teşhisi konulup konulamayacağı irdelenecek. 

'Kanser takibi yeterli değil' 

Sağlık Bakanlığı Kanserle Savaş Daire Başkanı Prof. Dr. Murat Tuncer, 1983 itibariyle kanser rahatsızlığının, sağlık kuruluşlarınca bakanlığa bildirimi zorunlu hastalıklar listesine dahil edildiğini belirtti. Prof. Tuncer, "Ancak basit kayıt sistemi olduğu için yeterli düzeyde kanserli hasta takibi yapılmıyor. Örneğin, İstanbul Üniversitesi Cerrahpaşa Hastanesi'nde 1999'da sadece 4 kanser hastası görülüyor" dedi. Tuncer, 2001'de İzmir'de kanser takibiyle ilgili aktif kayıt yapılmaya başlandığını ve bunu Antalya, Adana, Trabzon, Erzurum ve Samsun'un izlediğini anlattı. 


</TEXT>
</DOC>
