<DOC>
<DOCNO> 377983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/gunes.html </URL>
<DATE> 2005/09/13/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Tüpraş ihalesinin ardından 
</HEADLINE>
<TEXT>


Dün akşam Tüpraş'ın ihalesi vardı. Devletin en büyük varlıkları teker teker satılıyor. Petrol Ofisi, Tekel, ardından Telekom ve nihayet Tüpraş. Bunlar gerçekten devletin çok değerli varlıkları. Yakınlarda bir de çok tartışma kaldıran Ereğli Demir-Çelik var. 
Ancak tekrarla belirtelim özelleştirmeye toptan karşı çıkmanın bir anlamı yok. Tıpkı toptan savunmak gibi. Her bir özelleştirmeyi kendi içinde farklı ekonomik ve sosyal hedeflere göre değerlendirmek ve düzenlemek en doğrusu. Bununla beraber sermayenin tabana yayılması için halka arz yönteminin daha çok kullanılması gerekiyor. Nitekim, Ulaştırma Bakanı Binali Yıldırım da önceki gün Telekom'da blok satış gerçekleşmezse halka arza yoluna gideceklerini açıkladı. Ancak son zamanlarda blok satışlar rağbet görüyor. 

Halka arz denenmedi 
Elbette halka arz da sorunsuz bir yöntem değil. Daha şeffaf bir yöntem olmasına rağmen, fiyatlandırma sorun yaratabiliyor. Çünkü fiyatı sadece satıcı belirliyor. Alıcılar konulan fiyatı yüksek bulursa satış hiç gerçekleşmiyor. İkincisi ve daha önemlisi, halkın tasarrufları hisse senedi piyasasına kayınca, yüklü kamu borcu olan ülkelerde borçlanma zorlaşıyor, faizler yükseliyor. Ama biz yine de borsada hali hazırda kote olan Tüpraş'ın gerek yurtiçinde, gerekse yurtdışında satılmasından yanaydık. Geçti. 
Tüpraş avantajlı bir dönemde satılıyor. Birincisi, petrol fiyatları yüksek. Dolayısıyla rafine işleme ücreti alan Tüpraş daha büyük para kazanmış oluyor. Kaldı ki, dünyada bu ara rafineri yetersizliği var. Bunlar Tüpraş'ı değerli kılıyor. 
Tüpraş çok önemli bir kuruluş. Şirketin takriben 373 milyon dolar kayıtlı, 190 milyon dolar kadar da çıkarılmış sermayesi var. Geçen yıl vergi sonrası 492 milyon dolar k r etmiş ve bunu 27,6 milyon ton ham petrol ve 153 bin ton petrokimya işleme kapasitesiyle gerçekleştirmiş. Bu yıl itibariyle de şirketin yüzde 49'u zaten halka arz edilmiş durumda. 

Koç'un alması olumlu 
Özkaynakları 2,4 milyar dolar olan bu kurumun 1,6 milyar dolar kadar da borcu var. 4 milyar dolar kadar satış yapıyor ve bunun 855 milyon doları ihracat. Şu anda Tüpraş'ın borsa değeri 4,5 milyar dolar kadar. Ancak uygun konjonktür de hesaba alındığında tekliflerin çok daha yukarıda olması bekleniyor. Nitekim, dün ilk tekliflerde Tüpraş 5,9 milyar dolarlık bir bedele tırmandı. Açık artırmada da 6,32 milyar dolara, sonra da 7,6 milyar doların üstüne çıktı. Satın alanın h kim ortak haline geleceği için bir bedel ödemesi normal. Özellikle Koç'un Tüpraş'ı satın alması iki anlam taşıyor. Birincisi, Türk özel sektörünün en köklü kuruluşu Tüpraş'ı satın almış oldu. İkincisi de bunun için yüksek bir bedel ödeyerek hem kendi itibarını artırdı, hem de devletin kasasını. 
Tüpraş'ın yüzde 51'i blok olarak satılıyorsa, alanın çok ciddi katma değer sağlayacağı düşünülüyor demektir. Oysa böylesi bir blok satışın Türk ekonomisine doğrudan ve dolaylı bir yarar sağlayacağını iddia etmek zor. O zaman neden blok olarak satılıyor 
Tüpraş stratejik mi Bu dayanakla 1974'te Mersin'de Ataş'ı devletleştirerek ne elde ettiğimiz ortada Ancak özelleştirmenin yöntemi kadar, sonrası da önemli. Yarın bunlara değineceğiz. 



</TEXT>
</DOC>
