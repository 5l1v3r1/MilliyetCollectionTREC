<DOC>
<DOCNO> 364988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun15.html </URL>
<DATE> 2005/07/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye karşıtı gösteri fiyaskoyla bitti 
</HEADLINE>
<TEXT>

     Eda BERKBAYRAK DHA 

      LİTVANYA’nın başkenti Vilnius’da bugün Parlamento binası karşısında Türkiye’nin AB üyeliğine karşı düzenlenen miting, yeterli ilgiyi görmeyince amacına ulaşamadı. 
     ’Voice for Europe’ adlı örgüt tarafından günlerce öncesinden büyük reklamlarla "Litvanlar Türkiye’nin AB’ye girişine karşı" başlığıyla duyurulan mitinge sadece 12 kişi katılınca eylem büyük bir fiyaskoyla sonuçlanmış oldu. Üstelik bu grubun içinde sadece bir Litvan öğrencinin yeraldığı ortaya çıktı. Diğer katılımcıların ise Çek Cumhuriyeti, Macaristan ve Avusturya’dan geldiği belirlendi. Grubun tüm çabalarına karşın çevre sakinlerinin de mitinge hiç ilgi göstermediği gözlendi. 
     
     JURSENAS TÜRKİYE’YE BORÇLUYUZ 
     Litvanya Parlametosu’nun Birinci Başkan Yardımcısı Çeslovas Jurşenas, sabah saatlerinde mitingle ilgili Ziniu Radijas radyosuna verdiği demeçte AB’nin Ortadoğuya genişlemesinin Avrupalı değerlerin yayılması açısından olumlu bir adım olduğunu belirterek , "Fakat AB’ye girmek isteyen Türkiye ilk önce insan hakları ve demokrasi standartlarını yükseltmelidir" dedi. 
     AB’de Türkiye için bir yer ayrılması gerektiğini savunan Jurşenas, bunun nedenini "AB’nin genişlemesinin amacı daha geniş, daha büyük ve birleşik, demokratik Avrupa’nın kurulmasıdır" şeklinde açıkladı. Jursenas, şunları kaydetti 
     "Türkiye devamlı olarak insan hakları ve Kürtlerin ülkedeki kötü durumu nedeniyle eleştiri altında. Bu nedenle Avrupa İnsan Hakları Mahkemesi’nde sürekli dava kaybediyor, ama Türkiye’nin AB üyeliğine karşı çıkan Litvanyalılar bu NATO üyesi ülkenin bir kaç yıl önce Litvanya’nın bu teşkilata girmesini onayladığını unutmamalıdır. Bugün Türkiye’nin AB’ye girmesine karşı protesto yapanlar, bizim NATO’ya girmeye çalıştığımız süreçte sustular. O dönemde Türkiye’nin oyu bizim için çok değerliydi, ama biz NATO ve AB’ye girdikten sonra başkalarına ders vermeye başladık. Tabi ki bunu yapmaya hakkımız var, ama Türkiye’ye borcumuzun olduğunu da unutmayalım." 
     
</TEXT>
</DOC>
