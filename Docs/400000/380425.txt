<DOC>
<DOCNO> 380425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/guncel/agun.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ailemle son bir kez görüşemedim' 
</HEADLINE>
<TEXT>


İki kez Türk vatandaşlığından atıldıktan sonra Almanya'da milletvekili seçilmeyi başaran Hakkı Keskin, kendisini en çok ailesinin cenazelerine katılamamasının üzdüğünü belirtti 

MEHMET AKTAN Berlin 

Almanya'da Sol Parti'den milletvekili seçilerek federal meclise girmeyi başaran ve 2 kez Türk vatandaşlığından atılıp 2 kez de vatandaşlığa alındığı ortaya çıkan Prof. Hakkı Keskin, çocukların aşırı sağcılardan korkmadan okula gidebilmeleri ve yabancılara eşit haklar verilmesi için politika yaptığını söyledi. 
Trabzon'un Maçka ilçesinde doğan Keskin'i 62 yaşında federal meclise getiren hayat hik yesi, 1964'te siyasal bilimler ve ekonomi öğrenimi görmek için Hür Berlin Üniversitesi'ne gitmesiyle başladı. Keskin, Almanya Türk Öğrenci Federasyonu Başkanı olarak 1968 öğrenci olaylarını Almanya'da yaşadı. Berlin Başkonsolosluğu da "Türkiye'nin yurtdışındaki itibarını zedelediği" gerekçesiyle öğrencilikle ilişkisini kestiği Keskin'in Türkiye'ye dönmesini istedi. Keskin, bunu yapmayınca 1970'te vatandaşlıktan atıldı. 

Mumcu'dan dava 
Vatandaşlığa alınmak için Uğur Mumcu ve Uğur Alacakaptan'ın avukatlığında dava açan Keskin, o dönemi şöyle anlattı 
"Davayı kazanıp, 1970'te tekrar vatandaş oldum. Ancak 12 Mart'ta darbe oldu. Berlin'de öğrenci olarak Türkiye'deki politik durumu eleştiriyorduk. Yine benzer gerekçelerle 1972'de Türkiye'ye dönmem istendi. Bunu yapmayınca yine vatandaşlıktan çıkarıldım. Durumum, Türk kamuoyunda tartışılır oldu. O sıralar 'yabancı pasaportu' ile ik met ediyordum. Bu pasaportla ik metim zorlaştı. Almanya'da kalabilmem için yazar Jean Paul Sarte ve Günter Grass'ın da katıldığı bir imza kampanyası yapıldı. Uzun mücadele sonunda 1974'te tekrar Türk vatandaşlığına alındım. 1977'de Berlin Üniversitesi'ni bitirdim ve doktoramı 'övgülü pekiyi' notuyla tamamlayıp ülkeme döndüm." 

'Son kez görüşemedim' 
Keskin, vatandaşlıktan çıkarıldığı yıllarda kendisini en çok ailesinin cenazelerine katılamamasının etkilediğini belirterek "O sıralar kanserden vefat eden ağabeyimle, daha sonra yitirdiğim anne ve babamla hayattayken son kez görüşemeyişim ve cenazelerine gidemeyişim beni yaraladı" dedi. 
Keskin, Mölln ve Solingen saldırılarının da kendisini çok etkilediğini ifade etti. "Aşırı sağcılar Hitler'in doğum gününü kutlarken Hamburg'ta bir eylem yapılacağı bildirildi. O gün 7 yaşındaki kızımı okula göndermeye cesaret edemedim. Sebebini sorunca, anlatmakta zorlandım" diyen Keskin'in kızı 24 yaşında ve üniversite öğrencisi. 17 yaşındaki kızı da liseye gidiyor. 

Ermeniler karşı çıkmıştı 

SPD'ye 1975'te üye olan Keskin, 1993-1997 arasında Hamburg'da eyalet milletvekilliği de yaptığı partisinden 4 ay önce istifa etmişti. Genel seçimlerde Sol Parti-PDS'den adaylık teklifi aldı. Ancak bazı Kürt ve Ermeni grupları bu adaylığa karşı "O milliyetçidir. Ermeni soykırımını tanımaz" gerekçesiyle kampanya başlattı. Keskin'nin aday seçildiği kongrede, Berlin Ermeni Cemaati'nin de karşı bildiri dağıtmasına rağmen Keskin aday seçildi ve Sol Parti, Berlin'de yüzde 16.6 oy alınca federal meclis yolu açıldı. 


</TEXT>
</DOC>
