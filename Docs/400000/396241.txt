<DOC>
<DOCNO> 396241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo04.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trabzon'a çok alıştım' 
</HEADLINE>
<TEXT>


Bordo-mavili kulüpte devre arasında gönderilip, gönderilmeyeceği tartışma konusu olan Brezilyalı kaleci Jefferson, "Burayı çok seviyorum. Kalıcı olmak ve sözleşmemi uzatmak istiyorum" diye konuştu 

ÖMÜR AVCI DHA 


Trabzonspor'da Jun ve Eller ile birlikte tartışılan yabancıların başında gelen Jefferson Galvao ayrılmak istemediğini söyledi. Trabzon'u çok sevdiğinin altını çizen Brezilyalı kaleci, "Taraftara, yemeklere, şehire, takıma çok çabuk uyum sağladım. Amacım kalıcı olmak. Burayı çok seviyorum. Taraftarların da beni sevdiğine inanıyorum. Sözleşmem bittikten sonra tekrar imzalamak isterim" diye konuştu 
Jefferson, Halilhodziç'in sürekli hücum oynattığını belirtip, "Ama bazen kontrataktan gol yiyoruz. Şu anda atak yaparken de gol yememek için çalışıyoruz" dedi. 
Jefferson, hatalı çıkışlar yaptığı eleştirilerine de, "Savunmaya yardım için çıkıyorum. Bazen 10 toptan 2'sini kurtaramadığım zaman tenkit ediliyorum. Bu da ağır oluyor. 5 pozisyondan 4'ünü kurtarmak yerine, 4 pozisyonun hepsini kurtarmayı tercih ederim" yorumunu yaptı. 

Güvenlik alarmı 

Trabzonspor, dün öğleden sonra özel uçakla Diyarbakır'a gidip, maç saatini beklemeye başladı. Başkan Atay Aktuğ'un da bulunduğu kafilede 20 futbolcu yer aldı. Diyarbakır'da yoğun güvenlik önlemleri altında karşılanan kafile sağlı - sollu motorize ekipler eşliğinde otellerine giderken, köprü ve yollarda polisler nöbet tuttu. Ayrıca içinde çevik kuvvet ekibi bulunan bir midibüs de takımı taşıyan otobüse eşlik etti. Bu arada Gökdeniz, Szymkowiak ve kaleci Tolga Zengin Trabzon'da bırakılırken, ülkesinden dönen G.Koreli Lee Yong kampa Diyarbakır'da katıldı. Grip olan, boynu da tutulan Celaleddin'in durumunun bugün belli olacağı açıklandı. 


</TEXT>
</DOC>
