<DOC>
<DOCNO> 373362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko08.html </URL>
<DATE> 2005/08/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Coşkun'dan tüketicilere Konut başta olmak üzere kampanyalara dikkat 
</HEADLINE>
<TEXT>

     Sanayi ve Ticaret Bakanı Ali Coşkun, son dönemlerde özellikle konut piyasasında artan talebe paralel, konut kampanyası düzenleyen firma sayısında yaşanan artışa dikkati çekerek, tüketicileri dikkatli olmaları konusunda uyardı. 
     Bakan Coşkun, yaptığı yazılı açıklamada, sayıları giderek artan kampanyalarla ilgili tüketicilerin bilgilendirilmesinin, oluşabilecek mağduriyetleri önleyeceği inancıyla, kamuoyuna açıklama yapma ihtiyacı duyulduğunu bildirdi. 
     Bakan Coşkun öncelikle, 4077 sayılı Tüketicinin Korunması Hakkında kanunun 2003 yılında yapılan değişikliklerle birlikte, '' malın sonradan teslim edilmesi esasına dayanan kampanyalı satışlarda'' yeni bir döneme girildiğinin söylenebileceğine işaret etti. 
     Bakan Coşkun, kampanyalı satışlarla ilgili yapılan bu yeni düzenlemeyle, Konut ve tatil amaçlı taşınmaz motorsiklet, otomobil ve minibüs'ün kampanyaya konu olması ve bu mal gruplarına ait ülke genelini kapsayan kampanyalı satış düzenlenmesi durumunda Tüketicinin ve Rekabetin Korunma Genel Müdürlüğü'ne, Yerel düzeyde kampanya düzenleyenlerin ise merkezlerinin bulunduğu Sanayi ve Ticaret İl Müdürlüğü'ne müracaat ederek, kampanyalı satış izin belgesi almak zorunda olduklarını bildirdi. 
     
     DİKKAT EDİLECEK HUSUSLAR 
     Bakan Coşkun'un verdiği bilgiye göre, kampanyalı satışlara ilişkin en önemli hususlardan biri de, kampanyayı düzenleyenin, malı teslim veya hizmeti ifa edeceği tarihe kadar olan tüketicinin toplam ödemelerinin karşılığını sigorta ettirmek veya banka teminat mektubu vermek zorunda olması. 
     Ayrıca kampanya konusu malın teslimi, sözleşmenin düzenlendiği tarihten itibaren konut ve tatil amaçlı taşınmazlar için 30 ayı geçemeyecek. 
     Bu çerçevede, tüketicilerin katılmak istedikleri kampanyalarla ilgili, özellikle dikkat etmesi gerekli hususlar şöyle 
     -Sanayi ve Ticaret Bakanlığı'ndan onaylı kampanyalı satış izin belgesinin olup olmadığının kontrol edilmesi, -En az 12 punto koyu siyah harflerle basılmış olan sözleşmenin iyi okunarak imzalanması ve bir nüshasının alınması, -Sözleşmeden ayrı olarak bir senet düzenlenecek ise her bir taksit için ayrı ve nama yazılı senet düzenlenmesi, -Malın teslim alınacağı tarihe kadar olan toplam ödemelerin satıcı tarafından sigorta ettirilmesi veya banka teminat mektubu verilmesine, -Kampanyadan ayrılmaya karar verilmesi durumunda, bunun Noter aracılığı veya iadeli-taahhütlü mektup ile satıcıya bildirilmesi durumunda satıcının, malın teslim tarihini geçmemek şartıyla ödenen tüm bedeli ve kıymetli evrakı tüketiciye iade etmesine, -Ayrıca kampanyalı satış sözleşmesinde malın veya hizmetin vergiler dahil peşin satış fiyatının, ödeme planının, kampanya bitiş tarihinin, malın teslim tarihinin, teslimat şeklinin, temerrüde düşülmesidurumunda hukuki sonuçların, malın marka, model, renk ve benzeri ayırt edici özelliklerinin yazılı olmasına dikkat edilmesi gerekiyor. 
     
</TEXT>
</DOC>
