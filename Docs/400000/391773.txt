<DOC>
<DOCNO> 391773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur02.html </URL>
<DATE> 2005/11/02/ </DATE>
<TIME> 04.30 </TIME>
<AUTHOR>  </AUTHOR>
<HEADLINE>
TÜRSAB Başkanı Ulusoy, birliği en üst seviyeye taşıdıklarını söyledi 
</HEADLINE>
<TEXT>

     Türkiye Seyahat Acenteleri Birliği TÜRSAB Başkanı Başaran Ulusoy, ''TÜRSAB'ı en üst noktaya taşıdıklarını'' kaydetti. 
     Birliğin genel kurulu öncesi Alanya'ya gelen Başkan Başaran Ulusoy, TÜRSAB üyeleriyle iftarda bir araya geldi. 
     Ulusoy, burada yaptığı konuşmada, ''1992 yılında kasasında 95 bin lira varken devraldığımız TÜRSAB'ı bugün 30 milyon dolarlık bir kurum haline getirdik'' dedi. 
     TÜRSAB'ı ''en üst noktaya taşıdıklarını'' söyleyen Ulusoy, birliğin ''Türkiye'nin dünyaya açılan penceresi'' olduğunu ifade etti. 
     TÜRSAB'ın 4 bin 500 seyahat acentesi bulunduğunu kaydeden Ulusoy, ''Hizmet dönemimizde üyelerimize ne söz verdiysek yaptık. Yapamadıklarımız varsa, bu da ülkemizde bürokrasinin ağır işlemesi yüzünden yapılamayanlardır'' diye konuştu. 
     Alanya'daki üyelerden son bir hizmet dönemi için destek isteyen Ulusoy, Ankara'da yapılacak genel kurula yaklaşık 1400 delegenin katılacağını söyledi. 
     
</TEXT>
</DOC>
