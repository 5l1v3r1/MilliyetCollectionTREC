<DOC>
<DOCNO> 382315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo18.html </URL>
<DATE> 2005/09/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Galatasaray tur peşinde... İşte muhtemel 11'ler... 
</HEADLINE>
<TEXT>

     UEFA Kupası 1. tur rövanş maçında yarın Norveç'in Tromsö ekibini konuk edecek Galatasaray, adını 2. tura yazdırmayı hedefliyor. 
     Norveç'te oynadığı ve oldukça kötü saha şartlarında gerçekleştirilen maçı 1-0 kaybeden sarı-kırmızılı ekip, yarın Ali Sami Yen Stadı'nda yapılacak karşılaşmadan kendisini bir üst tura çıkaracak skorla ayrılmanın planlarını yapıyor. 
     Tromsö ekibi, kendi evinde aldığı 1-0'lık galibiyetle, Eric Gerets yönetimindeki Galatasaray takımına bu sezon resmi maçlardaki ilk mağlubiyetini de tattırmıştı. 
     Galatasaray, Tromsö maçı öncesi son çalışmasını bugün öğleden sonra Florya Metin Oktay Tesisleri'nde yapacak ve ardından da kampa girecek. 
     
     OLASI 11'LER 

     Galatasaray'ın Tromsö karşısına, Mondragon, Uğur, Tomas, Song, Ergün, Hasan Şaş, Volkan Sabri , Saidou, Heinz, Necati ve Ümit olası 11'i ile çıkması bekleniyor. 
     Norveç temsilcisinde ise teknik direktör Steinar Nilsen'in yarınki mücadelede Galatasaray karşısına, Hirschfeld, Hafstad, Kibebe, Pedersen, Szekeres, Christensen, Strand, Bernier, Essediri, Ademolu ve Arst'ı sahaya sürmesi bekleniyor. 
     Ali Sami Yen Stadı'nda saat 19.45'de başlayacak mücadelede Portekiz Futbol Federasyonu'ndan Antonio Almedia Costa düdük çalacak ve yardımcılıklarını ise Paulo Januario Leite Ribeiro ile Bertini Cunha Miranda yapacak. 
     
     ILIC YİNE YOK 

     Galatasaray'ın Sırbistan Karadağlı oyuncusu Sasa Ilic, Tromsö karşısında ilk maçta olduğu gibi yine forma giyemeyecek. 
     Ilic'in geçtiğimiz yıldan Avrupa kupalarında 2 maçlık cezası olması nedeniyle Ali Sami Yen Stadı'ndaki karşılaşmada da oynamayarak cezasını doldurmuş olacak. 
     
     SAKATLARIN DURUMU 

     Galatasaray'da Tromsö maçı öncesi Cihan, Orhan, Altan ve Hasan Kabze'nin sakatlıkları sürüyor. 
     Kulüp doktoru Murat Çevik, UEFA Kupası 1. tur rövanş maçı öncesi sakatlıkları bulunan oyuncuların son durumlarıyla ilgili bilgi verirken, Altan'ın Tromsö karşısında oynama şansı bulunmadığını açıkladı. 
     Çevik, Cihan ile Hasan Kabze'nin durumları için, ''Bu iki oyuncu kesin oynayamaz diyemem ama yarın forma giyme şansları çok düşük. Ligde hafta sonu yapılacak Trabzonspor karşılaşması öncesi riske edilmeme ihtimalleri yüksek. Tamamen hazır olmaları için bir süre daha tedavilerine devam edilebilir'' derken, Orhan'ın ise bugünkü antrenman öncesi kontrolden geçirileceğini belirterek, ''Eğer antrenmana takımla birlikte çıkarabilirsek ve herhangi bir ağrısı olmazsa teknik direktör Gerets kendisine görev verebilir. Ama son durumu için maç saatine kadar bekleyebiliriz'' şeklinde konuştu. 

     
</TEXT>
</DOC>
