<DOC>
<DOCNO> 355567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo13.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'un aklı Avrupa'da 
</HEADLINE>
<TEXT>



Yeni sezon hazırlıklarını yoğun bir şekilde sürdüren Konyaspor, hedef büyüttü. Transferin en hızlı takımı olan Yeşil - Beyazlılar, kadrosuna önemli yıldızları katarken, rotayı Avrupa Kupaları olarak belirledi. 
Başkan Yardımcısı Arif Çelik, şu ana kadar sekiz transfer yaptıklarını hatırlatarak, takım içindeki bütün eksiklerin giderildiğini açıkladı. 
Çelik, "Yaptığımız transferler ile gücümüze güç kattık. Yeni sezondaki üst sıralar hedefine ulaşmak için kadromuzu geniş tutmamız gerekiyor. Biz de bunu gerçekleştirdik. Süper Lig'de korkulan bir ekip olmak istiyoruz. Yeni transferlerimizle birlikte bunu başaracağız. Asıl hedefimiz Avrupa Kupaları'na gitmek" ifadelerini kullandı. 
Konyaspor yeni sezon hazırlıklarına yarından itibaren başlayacak. 7 Temmuz'a kadar sürecek ilk çalışma döneminin ardından takım iki gün izin yapacak ve 9 Temmuz'da Bolu kampı başlayacak. 


</TEXT>
</DOC>
