<DOC>
<DOCNO> 392594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo17.html </URL>
<DATE> 2005/11/06/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Daum ''Haklı bir galibiyet aldık'' 
</HEADLINE>
<TEXT>

     Deplasmanda Sivasspor karşısında 3-2 galip gelen Fenerbahçe'de, teknik direktör Christoph Daum, ''Girdiğimiz gol pozisyonlarını gözönüne alırsak haklı bir galibiyet aldık'' dedi. 
     Maçı değerlendiren Christoph Daum, önemli olanın Avrupa'da yapılan maçlardan sonra lige dönüşün istenildiği gibi gerçekleşmesi olduğunu belirterek, net bir biçimde takımının bu yönde kendini geliştirdiğinin görüldüğünü söyledi. 
     Bazı pozisyonlarda iyi pas kombinasyonları yaptıklarını ifade eden Daum, ''O pozisyonlarımızı değerlendirebilsek oyunu 3-1, 4-1'e getirebilirdik. Ama bunun tam tersi oldu. Farkı açmak yerine beraberlik golünü yedik. Ama orada pes etmek yerine haklı olarak galibiyet golünü bulduk'' diye konuştu. 
     Sivasspor karşısında çok önemli bir galibiyet aldıklarını ifade eden Daum, ''Sivasspor kendi evinde güçlü, çok iyi mücadele eden bir takıma sahip. Burada oynayan tüm takımlar puan kayıplarıyla döneceklerdir'' dedi. 
     Konuşmasında 18. Dünya Kupası Avrupa elemeleri play-off baraj maçında İsviçre ile karşılaşacak milli takıma da değinen Daum, ''Zorlu bir görev. Fatih Terim ve milli takım oyuncularına güveniyorum'' diye konuştu. 
     
     ''HAKEMLERİN İŞİ GÖRÜNDÜĞÜNDEN ZOR'' 

     ''Fenerbahçe'nin her maçından sonra rakipleriniz 'Fenerbahçe hakemle kazandı' diyor. Bugün de aynı şey oldu. Bu konuda ne söyleyeceksiniz '' biçiminde soru üzerine Daum, şunları kaydetti 
     ''Biz bizim aleyhimize olan hakem kararlarıyla ilgili şikayette bulunmuyoruz. Çünkü genelde maçları kazanan taraf oluyoruz. Bir sezon boyunca bunlar hep yaşanıyor. Bazı kararlar aleyhinize, bazı kararlar lehinize çalınır. Ama sezonun bitiminde bunlar birbirini dengeler. Futbolun içinde bu tartışmalar var. Bazen hakem kararları nedeniyle ben de sinirleniyorum. Ancak bizler örnek olmalıyız. Çünkü hakemlerin işi göründüğünden daha zor. Girdiğimiz gol pozisyonlarını gözönüne alırsak haklı bir galibiyetti. Hakemin kararını tartışmayı gereksiz görüyorum.'' Anelka'nın ülkesinin milli takımına seçildiği hatırlatılan Daum, ''Anelka'nın bu performansı Fenerbahçe'den kopuşuna neden olabilir mi '' sorusunu, ''Böyle birşey her an söz konusu olabilir. Buna karşı doğru zamanda hazırlığımızı yapmalıyız. Anelka'yı takımda tutmak istiyoruz ve bırakmak gibi bir düşüncemiz yok'' diye yanıtladı. 
     
     ''TUNCAY DİSİPLİNSİZ Mİ DAVRANDI '' 

     ''Tuncay, Schalke 04 maçında kolye taktığı için sarı kart görmüştü. Bu maçta da hakemler maç başlamadan önce Tuncay'ı kontrol etti. Tuncay'ı uyardınız mı '' biçimindeki soru üzerine ise Daum, ''Ben kendisini uyarmadım çünkü kurallar net bir biçimde belirlenmiş, herkes de biliyor bu kuralları. Oyuncular maça başlamadan önce tek tek kontrol ediliyor. Hatta o kontrolden Tuncay'ın nasıl geçtiğini merak ediyorum. Bu zaten uyulması gereken bir kural'' diye konuştu. 
     Daum, Fenerbahçe Kulübü Başkanı Aziz Yıldırım'ın yabancı futbolcu kısıtlamasına yönelik eleştirisinin hatırlatılması üzerine de, antrenör açasından bakıldığı zaman antrenörün görevlerinden birinin yetenekleri yetiştirmek olduğunu belirterek, '' Bu Fenerbahçe'de olduğu gibi çok fazla genç oyuncuyu takıma monte ettik. Ama uluslararası arenada mücadele eden takımların bu yönde dezavantajı var, Fenerbahçe'de olduğu gibi. Türkiye, AB üyesi olduğu zaman Türk futbolcularına yabancı gözüyle bakılmayacak. Bu zaten zaman içinde kalkacak. Mantıklı tartışmalara girmek gerekiyor. Yabancı futbolcu transfer ediyorsanız bunlar Türk futboluna katkı sağlayacak kapasitede olmalı'' dedi. 
     
     LORANT'TAN HAKEME TEPKİ 

     Sivasspor Teknik Direktörü Werner Lorant ise, güzel bir futbol sergilediklerini belirterek, ''Futbolcularıma söyleyecek birşeyim yok. 90 dakika boyunca güzel top oynadılar, savaştılar ve bence yenilgiyi haketmediler'' dedi. 
     Tartışmalı penaltı pozisyonuyla ilgili soru üzerine ise Lorant, şunları kaydetti 
     ''Fenerbahçe'ye karşı oynadığınız zaman böyle olayların olacağını herkes biliyor. Penaltı pozisyonunu çok kişi gördü. Benim için de penaltıydı. Genel olarak Fenerbahçe'nin son 2 maçını izlerseniz sahasında 92. dakikasında penaltı atıyor. Burada da verilmeyen penaltı. Bu büyük takımla Anadolu takımı arasındaki fark. Bunu herkes görebiliyor. Futbolda herkes işini yapmak zorunda.'' Oyuncularının performansından çok memnun olduğunu kaydeden Lorant, ''Süper Lig'e yeni çıkmış takım olarak şampiyonluğa oynayan Fenerbahçe ile aramızda çok büyük bir fark görülmedi. Bundan sonra gelecek maçlarda toplayabildiğimiz kadar puan toplamaya çalışacağız'' diye konuştu. 
     Lorant, ''Hakemlerin Fenerbahçe'yi tuttuğunu ve o biçimde galip geldiğini söylüyorsunuz. Siz de Fenerbahçe'nin başındayken bu şekilde mi topluyordunuz puanları '' biçimindeki soru üzerine de, ''Arşivler elinizde bunu kontrol edin. Benim zamanımda Fenerbahçe bu kadar penaltı kazandı mı Futbolda dün, yarın yoktur, bugün vardır'' dedi. 
     Maçın ardından güvenlik nedeniyle Fenerbahçe taraftarları stattan geç çıkarıldı. Fenerbahçe kafilesi de karayoluyla kentten ayrıldı. 
     
</TEXT>
</DOC>
