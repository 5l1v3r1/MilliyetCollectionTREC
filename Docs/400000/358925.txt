<DOC>
<DOCNO> 358925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun42.html </URL>
<DATE> 2005/07/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bush'tan ülkesine Aşırı derecede tetikte olun 
</HEADLINE>
<TEXT>

     ABD Başkanı George Bush, terörle mücadelenin sürdüğünü söyledi. 
     Bush, G-8 zirvesinin düzenlendiği İskoçya'nın Gleneagles kasabasında yaptığı açıklamada, Londra'da metro ve otobüslere yönelik saldırılardan sonra Amerikan iç güvenlik yetkililerine, ''aşırı derecede tetikte'' olmalarını söylediğini belirtti. 
     ABD Başkanı Bush, ''Bu sabah İç Güvenlik yetkilileriyle görüştüm. Onlara Londra'da ne olduğuna ilişkin gerçekler hakkında yerel ve hükümet yetkilileriyle bağlantı kurmaları ve aşırı derecede tetikte olmaları talimatını verdim'' dedi. 
     
     BUSH G-8'DE KALACAK 

     ABD Başkanı Bush’un G-8 zirvesi toplantılarına devam etmeyi planladığı ve federal güvenlik örgütlerine Londra’daki saldırıların ardından ABD’de uygun tedbirler alması talimatı verdiği bildirildi. 
     Beyaz Saray sözcüsü Scott McClellan, yaptığı açıklamada, Londra’daki saldırıların G-8 zirvesinin sabahki oturumunda "geçici bir ertelemeye" neden olduğunu kaydederek, "Düşüncelerimiz ve dualarımız kurbanları ve aileleriyle" dedi. 
     
</TEXT>
</DOC>
