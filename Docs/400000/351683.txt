<DOC>
<DOCNO> 351683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/siyaset/siy01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnce' bir yanıt 
</HEADLINE>
<TEXT>


CHP Milletvekili İnce, Bilal Erdoğan'a yanıt verdi Babanızın 3 çocuğunu ABD'de okutması takdire şayan. Şanslısınız 

ANKARA Milliyet 


CHP Grup Başkan Vekili Kemal Anadol'a mektup yazarak "imam hatip lisesi mezunu olduğu için ÖSS'de mağdur olduğunu, bu nedenle ABD'de okuduğunu" belirten Başbakan Recep Tayyip Erdoğan'ın oğlu Bilal Erdoğan'a, CHP Yalova Milletvekili Muharrem İnce mektupla yanıt verdi. İnce, konuyu televizyonlarda tartışmayı teklif etti. 
İnce, dün TBMM'de düzenlediği basın toplantısında, grup başkan vekillerinin, parlamentoda genel başkanın vekili olduğunu ve Anadol'un Bilal Erdoğan'ın muhatabı olamayacağını ifade etti. İnce şöyle konuştu 
"Babanızla hemen hemen aynı maaşı almaktayız... Geçen yıl oğlum Bilkent Üniversitesi'ni tercih etmek istedi. 'Bilkent 5 yıl, erken seçim olur da kazanamazsam, yıllık 8000 doları ödeyemem. Devlet üniversitesine gideceksin' dedim... Babanızın üç çocuğunu ABD'de okutması takdire şayandır. Sanırım, arkadaş grubum olan öğretmenler, esnaflar, şoförler, doktorlar, yeterince yetenekli değiller. Babanızın sizi çok seven arkadaşlarının olması konusunda gerçekten çok şanslısınız" dedi. 


</TEXT>
</DOC>
