<DOC>
<DOCNO> 379992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy11.html </URL>
<DATE> 2005/09/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başbakan Erdoğan Herkes tilkilik peşinde 
</HEADLINE>
<TEXT>

     Tekin ATAY- Muhammet KAÇAR FINDIKLI Rize , DHA 

BAŞBAKAN Recep Tayyip Erdoğan, SSK’lıların da artık Sağlık Bakanlığı’na bağlı hastanelerden yararlandığını, herkesin istediği eczaneden ilaç alabildiğini söyledi. Ancak uygulamada bazı sıkıntılar yaşandığını belirten Başbakan, Herkes tilkilik peşinde. Fakir fukaranın, garip gurebanın, tüyü bitmemiş yetimin hakkını çalmanın hesabı ağır olur. Bu da bir başka hortumculuk. Hortumcunun küçüğü büyüğü olmaz. Hepsini lanetlemek, ayaklarımızın altına almak zorundayız'' dedi. 
     Rize’nin Fındıklı İlçesi’nde yaptırılan Bölge Guatr Araştırma ve Tedavi Merkezi’nin açılışına Başbakan Erdoğan'ın yanı sıra Bayındırlık ve İskan Bakanı Faruk Özak, Çevre ve Orman Bakanı Osman Pepe, Adalet Bakanı Cemil Çiçek ve Sağlık Bakanı Recep Akdağ da katıldı. 
     Törende konuşan Başbakan Erdoğan, Türkiye’yi eğitim, sağlık, adalet ve emniyet’ olmak üzere 4 ayak üzerine inşa ettiklerini vurguladı. Sağlık alanında gelişim- dönüşüm projesini hayata geçirerek SSK hastanelerindeki kuyrukları bitirdiklerini ve SSK’lıların artık istedikleri eczaneden ilaç almalarını sağladıklarını belirten Erdoğan şunları söyledi 
     Ama diyorlar ki devleti zarara sokuyorsunuz.’ Doğrudur, kaçaklar oluyor. Bu bir ahlak meselesi. İşte bu insan unsuru, burası önemli. Bunu söylemek zorundayım. Herkes tilkilik peşinde. Fakir fukaranın, garip gurebanın, tüyü bitmemiş yetimin hakkını çalmanın hesabı ağır olur. Bunu böyle bilmenizi isterim. Hiçbir geliri olmayana yeşil kart veriyoruz. Türkiye’de 12- 13 milyon yeşil kartlı var. Ama burada da bazı tilkilikler var. Geliri olduğu halde bazı SSK’lılar ve emekliler, aldıkları ilaca yüzde 20 katkı payı vermemek için gelirleri yokmuş gibi yeşil karttan yararlanıyorlar. İnsaf ya...'' Böyle olunca ciddi bir fatura gelmeye başladığını söyleyen Başbakan, bunun da bir başka hortumculuk yöntemi olduğunu belirtti. Başbakan Erdoğan, Hortumcunun küçüğü, büyüğü olmaz. Hepini lanetlemek, hepsini ayaklarımızın altına almak zorundayız. Hortumcunun büyüğü ile de küçüğü ile de mücadele edeceğiz. Büyükleri ile mücadele etmeseydik bu hizmetleri ülkemize sunamazdık, kaynak yaratamazdık'' diye konuştu. 
     
     PARALAR TURŞUSU KURULSUN DİYE GÖNDERİLMİYOR 

     Valilik ve kaymakamlıkların Sosyal Yardımlaşma ve Dayanışma Vakıfları'na düzenli olarak para gönderdiklerini ve bütün fakir, fukaranın buralara müracaat ederek yardım alması gerektiğini anlatan Başbakan Recep Tayyip Erdoğan şöyle dedi 
     Bu paralar turşusu kurulsun diye gönderilmiyor. Valiler ve kaymakamlar bu paraların üzerine oturmayacaklar. Fakir fukara, garip gurebaya hizmet verecekler. Vali ve kaymakamlarımızın vatandaşlarımıza naz yapmaya, afra tafra yapmaya hakkı yok. Biz de vali de kaymakam da milletin efendisi değil, kölesiyiz. Milletine hizmet etmeyen milletin efendisi olamaz. Millete efendi olabilmek için hizmet etmek gerekir. Cumhuriyetin kurucusu Gazi Mustafa Kemal, bize bunu böyle işaret etti.'' Konuşmasının son bölümünde Karadeniz Sahil Yolu’nun tamamının yakında biteceğini vurgulayan Başbakan, yola övgüler dizdi, Dünyanın hiçbir yerinde bu uzunlukta denizi gören sahil yolu yok'' dedi. 
     Erdoğan ayrıca, 2007 sonuna kadar Türkiye’de hiçbir köyün yol ve su sorunu kalmaması için Köylere Hizmet Götürme Birlikleri vasıtasıyla çalışmaların sürdüğünü söyledi. Başbakan, İnsanın olduğu her yere elimiz, ayağımız, gözümüz muhakkak ulaşıyor, ulaşacaktır'' diyerek konuşmasını tamamladı. 
     Başbakan ve beraberindekiler Fındıklı'daki Bölge Guatr Araştırma ve Tedavi Merkezi’nin açılışından sonra Çayeli İlçesi’ne gitti. 
     
</TEXT>
</DOC>
