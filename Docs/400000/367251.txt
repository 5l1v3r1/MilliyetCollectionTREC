<DOC>
<DOCNO> 367251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yasam/yas02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bina adaları Bodrum'da mavi yolculuğu bitirdi 
</HEADLINE>
<TEXT>


Beton canavarının esir aldığı Bodrum, yıllardır tamamlanamayan imar planını fırsat bilenler yüzünden 'bina adalarına' döndü 

Önay Yılmaz - Bodrum Milliyet gökyüzünde - MURAT ÖZTÜRK 

BODRUM yıllardır tamamlanamayan imar planı yüzünden beton bir canavara dönüşüyor. Bodrum Mimarlar Odası Başkanı Mahmut Yıldırım, "2002'deki imar planı revizyonunda kat sayısı 5'e çıkıyordu, durduruldu. Bu hükümetin yaptığında ise gökdelen bile dikebilirsiniz. İptali için dava açtık" diyor. 

SİT alanına imar izni 
ANTİK SİTALANI bölgesine bile imar izni verildiğini iddia eden Yıldırım, şöyle devam ediyor "Akvaryum bölgesi 1. derece doğal SİT alanı. Burası için başvuran firmaya belli sözler verilmiş. Sivil toplum örgütleri ve halk büyük tepki gösterdi. Hükümet kararı geri almak zorunda kaldı." 

Kimliği yok ediliyor 
BODRUM Gönüllüleri Derneği 2. Başkanı Bülent Parmak ise oluşturulan bina adaları sayesinde "mavi yolculuk"un yok edildiğini belirtiyor. Parmak, "Bodrum'daki tarihi tekne tersaneleri buradan taşınmak isteniyor. Kruvaziyer gemiler için büyük bir liman yapımı gündemde" diyor. 

'Koruma kargaşası sürüyor' 

Bodrum gönüllüsü gazeteci Can Pulak, "Ne Başbakanımız, ne de Cumhurbaşkanımız denizi tanıyor. Denize ayaklarını sokmamış bu insanlara buraların önemini nasıl anlatacağız " diyor. Koruma kararlarında süreklilik olmadığı için bu bölgelerin tümünün kaçak yapılaşmanın merkezleri haline geldiğini söyleyen Pulak, "Buralarda tam bir koruma kargaşası yaşanıyor. Evraklar bir kuruldan diğerine giderken inşaatlar bitiyor" diye konuşuyor. 

Belediye'nin kaçak oteli 

BODRUM'UN merkezinde belediyenin 5 yıldızlı Diamond of Bodrum Oteli yapılırken kendi koyduğu kuralların hiçbirini uygulamadığını savunan Mimarlar Odası yetkilileri, "3 kez durduruldu ve belediye encümeni yıkım kararı aldı. Ancak nasıl olduysa bu otele geçen mayıs ayında geçiçi işletme ruhsatı verildi. Şimdi davası sürüyor. Ama çalışmasına da devam ediyor" dediler. 


</TEXT>
</DOC>
