<DOC>
<DOCNO> 380633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo15.html </URL>
<DATE> 2005/09/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çalımbay, 'Malmö'ye elenirseniz istifa edecek misiniz' sorusuna kızdı 
</HEADLINE>
<TEXT>

     Beşiktaş Teknik Direktörü Rıza Çalımbay, son haftalarda yaşadıkları düşüşün her takımda yaşanabileceğini ifade ederek, önemli olanın bunu atlatabilmek olduğunu söyledi. 
     Çalımbay, menajer-kaptan Tayfur Havutçu ile birlikte BJK Nevzat Demir Tesisleri'nde düzenlediği basın toplantısında, son 10 gündür yoğun bir gündem oluştuğunu ifade ederek, ''Son 10 gün bana çok şey öğretti. Antrenörlük hayatım için de çok şey öğretti. Bana bundan sonrası için de faydası oldu'' dedi. 
     Fenerbahçe maçından sonra, gerçek olmayan haberlerin yapıldığını öne süren Çalımbay, şunları söyledi 
     ''En çok üzüldüğüm nokta asılsız haberlerin yapılması oldu. Hiç olmayan haberler yazıldı. Bu da bizi zor durumda bıraktı. Yönetim her zaman arkamızda olduğunu söyledi ama farklı şeyler yazıldı. Biz yönetimle sürekli görüşüyoruz ve mükemmel bir şekilde kenetlendik. Önemli olan zor dönemde kenetlenmek. Sizin abarttığınız kadar olaylar yok. Artık yapacağımız ilk şey Ankaraspor maçını kazanmak. Bunu kazandıktan sonra da hedefimiz Malmö'yü geçmek.'' Göreve geldiğinden bu yana ligde 23 maç yaptıklarını hatırlatan Çalımbay, ''23 maç yaptık ve bu maçlarda çok iyi çıkış yapmıştık. Şu anda kötü bir dönem geçiriyoruz. Sadece 3 yenilgi aldık. Bir an önce bunu durdurmalıyız. Ankaraspor ve Malmö maçları bizim için çok çok önemli. Bu maçları kazanıp olayları noktalamak istiyoruz'' diye konuştu. 
     
     ''ŞANSSIZLIK YAŞIYORUZ'' 
     Oynadıkları son 4 maçta takımından memnun olduğunu kaydeden Rıza Çalımbay, şunları söyledi 
     ''Pozisyona çok giriyoruz, ama maalesef gol atamıyoruz. Şanssız bir dönem geçiriyoruz. Son iki haftada iki oyuncumuzun burnu kırıldı. Her maçımızda başta Volkan olmak üzere rakip takım kalecileri Murat, Asper, Zdravkov sahanın yıldızıydı. Demek ki takımımız pozisyona giriyor, ama rakip kaleciler mükemmel oynuyor.'' Çalımbay, kendisini üzen esas olayın çok basit gol yemeleri olduğunu kaydederek, ''Şanssız bir dönem geçiriyoruz. Rakiplerimiz karşısında baskılı oynamamıza rağmen, gol pozisyonlarına girmemize rağmen, basit goller yiyiyoruz. Buna son vermeliyiz'' diye konuştu. 
     
     SORUYA SİNİRLENDİ 
     Bir gazetecinin, Beşiktaş'ın Malmö ile oynayacağı rövanş maçında kötü bir sonuç alması durumunda kendisinin nasıl bir tavır alacağı sorusuna, şöyle yanıt verdi 
     ''Bana şimdi böyle soru sormayın. Bu takıma zarar veriyor. Daha ilk Malmö maçından önce bana istifa edip etmeyeceğim soruluyor. Bu gündem oluşturuyor. Mağlup olunca bir çok antrenör ismi yazılıyor. Malmö rövanş maçı henüz oynanmadı. Oynandıktan sonra bu konuda istediğinizi sorun. Ben Beşiktaş için her şeyi yaparım. Daha olaylar bitmemiş. Malmö'yü burada yenseydik de iş bitmemişti. Bırakın bu iki maçı oynayalım ondan sonra istediğinizi sorun. Ligde de hedefimiz bitmedi. Ligin başı, daha 6 maç oynandı. Kimin ne olacağı belli değil. Beşiktaş 11 puan öndeyken şampiyonluğu verdi. Her şey olabilir futbolda'' diye yanıt verdi. 
     
     ''İYİ BİR GALİBİYETE İHTİYACIMIZ VAR'' 
     Çalımbay, şu anda birlik ve beraberlik içinde olduklarını, sadece iyi bir galibiyete ihtiyaç duyduklarını anlatarak, ''Öncelikle Ankaraspor maçını düşünüyoruz. Tek hedefimiz Ankara'da galibiyet almak. Daha sonra da camiamız için çok önemli olan Malmö maçına çıkacağız. Buradan da turu getirecek sonucu alacağımıza inanıyorum'' diye konuştu. 
     
     ''ESKİ FUTBOLCULARLA İLGİLİ KONUŞMADIM'' 
     Takımdaki eski futbolcularla ilgili kendi ağzından yorumlar yapıldığına dikkat çeken Çalımbay, ''Ben eski futbolcularımızla ilgili konuşmadım. Eski futbolcularla ilgili benim adıma yazılan şeyler doğru değil'' dedi. 
     Yapılan eleştirilerin kendi üzerinde baskı oluşturmadığını belirten Çalımbay, ''Beşiktaş'ta çalışıyoruz. Burada tek alternatifin başarılı olmak. Ben eleştirilere karşı değilim. Tabii ki olacak'' şeklinde konuştu. 
     
     TAKIMIN DURUMU 
     Çalımbay, Ankaraspor maçında burnu kırık olan Youla ile çocuğu olacağı için Romanya'da bulunan Pancu'yu oynatmayı düşünmediğini, Ailton ve Tümer'in ise bu karşılaşmaya yetişebileceklerini söyledi. 
     Ankaraspor'un Türkiye Kupası maçında 6 gol yemesinin kendileri için dezavantaj olabileceğine değinen Çalımbay, ''Ancak biz bunları düşünecek durumda değiliz. Rakip kim olursa olsun çıkıp kazanmak istiyoruz. Kafa olarak hazırız'' dedi. 
     
     TAYFUR ''HOCAMIZIN EN BÜYÜK DESTEKÇİSİ BİZİZ'' 
     Menajer-kaptan Tayfur Havutçu ise, teknik direktör Rıza Çalımbay ile hiçbir sorun yaşamadıklarını belirterek, ''Biz eski futbolcular olarak hocamızın en büyük destekçisiyiz'' dedi. 
     Tayfur, daha 10 gün önce Beşiktaş'ın ligin en iyi takımı olarak gösterildiğini hatırlatarak, şunları söyledi 
     ''Ama 3 şanssız yenilgiden sonra her şey tersine döndü. Bazı yazarlar eski futbolcuların takım içinde hocaya karşı olduklarını söyledi. Dava açtık. Eski futbolcular olarak, en az oynayan biziz ama en büyük destekçisi de biziz. Biri diyor ki hocanın arkasından konuşuyorlar, yeni oyuncular da etkileniyor. Herkes kimin ne olduğunu biliyor. Hocamızın en büyük destekçisi biziz ve yanındayız.'' 
     
     MENAJERLİK OLAYI 
     Tayfur, basın mensuplarının Beşiktaş'ta menajerlik sisteminin güçlendirilmesi konusunun gündeme geldiğini, bu konuda ne düşündüğünü sormaları üzerine, şöyle konuştu 
     ''Takım ne zaman şanssız bir dönem yaşasa menajer olayı gündeme geliyor. Geçen sene sakatlığım sonrası başkanla konuşmuştuk ve bana Bu işi sen yüklen demişti. Beşiktaş'ta işler kötü gitti mi hemen menajer olayı gündeme geliyor. Ben başkanımızla konuştum, Beşiktaş'ın menfaatleri için elimden geleni yaparım. Diğer kulüplerde böyle bir sorun yok. Galatasaray 4 yıl şampiyon olup, UEFA Kupası'nı aldığında kimin menajer olduğunu kimse bilmez. İşimizi yapmaya ve faydalı olmaya çalışıyoruz.'' 
     
     ''BİRBİRİMİZE KENETLENDİK'' 
     Yaşadıkları zor dönemde tüm futbolcuların birbirlerine kenetlendiğini vurgulayan Tayfur, sözlerini şöyle sürdürdü 
     ''Takımda herkes istekli. Şanssız bir dönem geçirdik. Zor günümüzde herkes birbirine daha da kenetleniyor. İki maç bizim için önemli. Kadromuz iyi, hocamız iyi, yönetimimiz iyi. Bizim hoca ile hiçbir sorunumuz yok. Ne yerli, ne yabancı oyuncuların. Eski ve yeni oyuncular diye bir olay ortaya atıldı. Gereksiz polemikler ortaya atılıyor. Böyle bir şeye biz izin vermeyiz. Arkadaşlarımız farkında. Pazar gününü bekliyoruz. Camiamız, yönetimimiz, hocamız için oynayacağız.'' 
     
</TEXT>
</DOC>
