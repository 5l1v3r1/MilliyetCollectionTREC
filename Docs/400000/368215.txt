<DOC>
<DOCNO> 368215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/siyaset/siy02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış da heyette 
</HEADLINE>
<TEXT>


"Aydınlarla görüşme"de TBMM İnsan Hakları Komisyonu Başkanı Mehmet Elkatmış da Erdoğan'ın heyetinde yer alacak 

ANKARA Milliyet 


Başbakan Recep Tayyip Erdoğan'ın aydınlarla yapacağı görüşmedeki heyetinde, TBMM İnsan Hakları Komisyonu Başkanı Mehmet Elkatmış ile Başbakanlık İnsan Hakları Başkanı Vahit Bıçak da yer alacak. Başbakanlık Sözcüsü Akif Beki'nin verdiği bilgiye göre Erdoğan, aydınların terörle mücadele konusundaki görüşlerini dinleyecek. Aydınlar grubunun 6 kişi için randevu talebinde bulunduğunu belirten Beki, Erdoğan'ın genişletilmesini istemesi üzerine heyetin 12 kişiye çıkarıldığını açıkladı. 

Zirvede kimler var 
Başbakanlık'taki görüşmeye katılacak aydınların yanı sıra, Erdoğan'ın ekibi de belirlendi. Zirvede şu isimler yer alacak 
Aydınlar Adalet Ağaoğlu yazar , Prof. Gençay Gürsoy İstanbul Tabip Odası Başkanı , Ali Bayramoğlu gazeteci-yazar , Tayfun Mater Bianet yöneticisi , Osman Kavala işadamı , Yücel Sayman eski İstanbul Barosu Başkanı , Hakan Tahmaz ÖDP Genel Başkan Yardımcısı , Yılmaz Ensarioğlu Eski Mazlum-Der Başkanı , Nuray Mert gazeteci , Mustafa Karaalioğlu gazeteci , Oral Çalışlar gazeteci ve Ahmet Hakan Coşkun gazeteci 
Başbakanlık Erdoğan, Dışişleri Bakanı Gül, AKP Adana Milletvekili Ömer Çelik, Başbakanlık Müsteşarı Ömer Dinçer, TBMM İnsan Hakları Komisyonu Başkanı Mehmet Elkatmış, Başbakanlık İnsan Hakları Başkanı Vahit Bıçak, Başbakanlık Başdanışmanı Yalçın Akdoğan ve Başbakanlık Sözcüsü Akif Beki. 

Aydınlar 'gizli' hazırlandı 

SERHAT OĞUZ İstanbul 

Başbakan Erdoğan'la zirve öncesi dün basından gizli İstanbul Makine Mühendisleri Odası İstanbul Şubesi'nde bir araya gelen aydınlar, 3,5 saatlik görüşmede yol haritası belirlediler. 12 aydından 11'inin katıldığı toplantıda, Erdoğan'ın isteğiyle son anda heyete katılan Adalet Ağaoğlu da yer aldı. Toplantı sonrası Milliyet'e konuşan grubun sözcüsü İstanbul Tabip Odası Başkanı Prof. Gençay Gürsoy, yarın Erdoğan'a, imzaladıkları bildiri çerçevesinde genel bir sunuş yapacağını, aydınların da kendi vurgulamak istedikleri konuları dile getireceklerini açıkladı. Gürsoy, görüşmenin ana çerçevesinin PKK'nın silah bırakması ile hükümetin demokratik ve ekonomik açılımlar yapmasının oluşturacağını söyledi. Gürsoy, toplantıda daha çok Erdoğan'ı dinlemek istediklerini de belirtti. Çalışlar da, PKK ile hükümet arasında arabulucu olmadıklarını, bir sıcaklık yaratma çabası içinde olacaklarını kaydetti. Çalışlar, operasyonların kesilmesi gibi bir taleplerinin söz konusu olamayacağını da vurguladı. 



</TEXT>
</DOC>
