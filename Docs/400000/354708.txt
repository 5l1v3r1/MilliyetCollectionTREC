<DOC>
<DOCNO> 354708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun39.html </URL>
<DATE> 2005/06/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
" Türkiye dahil 6 Nato ülkesinde 400 nükleer bomba var" 
</HEADLINE>
<TEXT>

     ABD ve İngiltere eski Savunma Bakanları Robert McNamara ve Robin Cook, NATO’nun halen aralarında Türkiye’nin de yer aldığı 6 ülkedeki üslerinde 400 kadar taktik nükleer bomba bulundurduğunu açıkladılar. 
     Financial Times, ABD ve İngiltere’nin eski savunma bakanları Robert McNamara ve Robin Cook imzalı bir makale yayımladı. "Soğuk Savaş’ın Nükleer Mirasını Sökme Zamanı" başlıklı makalede NATO’nun halen Türkiye, İngiltere, Almanya, İtalya, Hollanda ve Belçika’daki üslerinde 400 kadar taktik nükleer bomba bulunduğu belirtiliyor. 
     McNamara ve Cook, ortak makalede Sovyet tehdidi ortadan kalktığı için ABD’nin Avrupa’da taktik nükleer silahlar bulundurmasının kıtanın savunması açısından anlamsız olduğunu öne sürdüler. 
     NATO’nun, yol açacağı insan felaketi nedeniyle nükleer silahları kulanmak isteyeceğinin pek düşünülmeyeceğini savunan iki eski bakan, Amerikan nükleer silahlarının kademeli olarak Avrupa’dan çekilmesi ve NATO’nun kalan taktik nükleer misyonlarının son bulması çağrısında bulundular. McNamara ve Cook, silahların geri çekilmesi halinde Avrupa tarihinin tehlikeli bir döneminin kapanacağını savundular. 
     
</TEXT>
</DOC>
