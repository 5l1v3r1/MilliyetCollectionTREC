<DOC>
<DOCNO> 351564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo21.html </URL>
<DATE> 2005/06/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor Kocaman'ı A Milli Takım'a isteselerdi, sırtımızda götürürdük 
</HEADLINE>
<TEXT>

     Konyaspor Kulübü Futbol Şubesi Sorumlusu Bahattin Karapınar, teknik direktörleri Aykut Kocaman'a A Milli Takım Teknik Direktörlüğü için öneri gelmesi durumunda kendisini adeta sırtlarında götüreceklerini söyledi. 
     Bahattin Karapınar, AA muhabirine yaptığı açıklamada, Ümit Milli Takım'ın teknik direktörlüğü için öneride bulunulan Aykut Kocaman ile görüştüğünü belirterek, aralarında hiçbir sorunun olmadığını bildirdi. 
     Kocaman'ın gitmeyi düşünmediğini ve gelecek sezon Konyaspor'un başarısı için çalışacağını ifade eden Karapınar, şunları kaydetti 
     ''Kocaman'a A Milli Takım Teknik Direktörlüğü için teklif gelseydi sırtımızda götürürdük. Biz Konyalılar bunu herkesten çok isteriz. Ancak Aykut Kocaman gibi bir teknik direktörü Ümit Milli Takım'a göndermek istemedik. Geleceğin teknik direktörünün Anadolu kulüplerine vereceği çok şey var. Kendisi de böyle düşünüyor. Kocaman, kesinlikle Konyaspor'un teknik direktörüdür, bir yere gitmiyor. Konyalılar'ın içi rahat olsun.'' Karapınar, Kocaman'ın federasyonun önerisinden onur duyduğunu, ancak konunun Konyaspor Kulübü yönetimiyle ilgili olması nedeniyle teknik direktörlerini kesinlikle bırakmayacaklarını söyledi. 
     Fenerbahçeli Murat Hacıoğlu ile el sıkıştıklarını ve arada hiçbir sorunun bulanmadığını dile getiren Karapınar, ''Murat Hacıoğlu ile ilgili Fenerbahçe Kulübü yönetiminin kararını bekliyoruz. Olumlu yanıt vermeleri durumunda Hacıoğlu ile sözleşme imzalayacağız'' dedi. 
     Karapınar, hafta içinde Faslı orta alan oyuncusu Karrazi ile sözleşme imzalayacaklarını vurgulayarak, Arnavutluk'tan Osmani'yi de hafta sonunda takımın renklerine bağlayacaklarını sözlerine ekledi. 
     
</TEXT>
</DOC>
