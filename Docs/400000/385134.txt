<DOC>
<DOCNO> 385134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur26.html </URL>
<DATE> 2005/10/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bursa'da kuyumcudan silahlı soygun girişimi... 
</HEADLINE>
<TEXT>

     Bursa'nın merkez Nilüfer İlçesi'nde bir kuyumcu dükkanında tabancayla soygun girişiminde bulundukları iddia edilen 2 kişi, dükkan sahibinin bağırması üzerine kaçtı. 
     AA muhabirinin aldığı bilgiye göre, Beşevler Mahallesi Konak Caddesi'nde Adnan Demir'e ait kuyumcu dükkanına giren kimliği henüz belirlenemeyen 2 kişi, çocuk künyelerine bakmak istediklerini söylediler. 
     Künyeleri almak için vitrine eğildiği sırada, zanlıların bellerinden tabanca çıkardıklarını gören Demir, ''İmdat'' diye bağırmaya başladı. İşyeri sahibinin bağırması üzerine, zanlılar olay yerinden kaçtılar. 
     İhbar üzerine olay yerine giden güvenlik güçleri, Demir'in ve görgü tanıklarının ifadeleri doğrultusunda bölgede yaptıkları arama çalışmalarından sonuç alamadılar. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
