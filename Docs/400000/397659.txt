<DOC>
<DOCNO> 397659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy15.html </URL>
<DATE> 2005/11/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan Öğretmenlerin ek ders ücretleriyle ilgili çalışma gündemimizde 
</HEADLINE>
<TEXT>

     Başbakan Recep Tayyip Erdoğan, Türkiye'nin ufkunu açma iddiasındaki bir hükümet olarak birinci önceliklerinin, eğitim kalitesini azami oranda yükseltmek olduğunu ifade ederek, öğretmenlerin ücretlerinde yaşadıkları sıkıntının ve sorunların farkında olduklarını bildirdi. 
     Ek ders ücretleriyle ilgili çalışmanın hükümetin gündeminde olduğunu belirten Başbakan Erdoğan, ''İnşallah ülkemizin gerçekleriyle, öğretmenlerimizin ideallerini buluşturacak bir formül bulacağız. Huzurunuzda söz veriyorum. Bu meselenin bizzat takipçisi olacağım'' dedi. 
     Başbakan Erdoğan, 24 Kasım Öğretmenler Günü nedeniyle Milli Eğitim Bakanı Hüseyin Çelik başkanlığında 81 ilden gelen öğretmenleri Başbakanlık Yeni Bina'da kabul etti. 
     Öğretmenlere hitap eden Başbakan Erdoğan, Öğretmenler Günü'nün, ''kadirşinas Türk Milleti'nin, ellerini öpmeye layık bulduğu öğretmenlere vefanın bir nişanesi olarak 1981 yılından itibaren kutlanmaya başlandığını'' hatırlattı. 
     24 Kasım'ın, Cumhuriyetin Banisi Gazi Mustafa Kemal Atatürk'ün 1928 yılında ''Başöğretmen'' unvanını kabul ettiği gün olduğunu anımsatan Erdoğan, bu nedenle Öğretmenler Günü kutlamalarının, ''milli hasletlerinden olan kadirşinaslığın güzel bir örneğini teşkil ettiğini'' söyledi. 
     Erdoğan, şöyle konuştu 
     ''Öğretmenlik mesleğini diğer birçok meslekten ayrıcalıklı kılan, malzemesinin de meyvesinin de insan olmasıdır. İnsanın insan olma vasfını ön plana çıkaran şey, eğitim ve kültürdür. Türkiye'nin yüksek kültür ve yüksek siyaset hedefine, muasır medeniyetlerin üstüne çıkma hedefine ulaşmasındaki en önemli anahtar hiç kuşku yok ki eğitimdir. eğitimde yakalayacağımız yüksek kalitenin Türkiye'nin bir çok kronik sorununu ortadan kaldıracağına inanıyorum. Toplumun eğitilmesinde birinci derece rolü bulunanlar, Hakkari'de Edirne'de Samsun'da Ağrı'da İzmir'de İstanbul'da Ankara'da, Türkiye'nin dört bir yanında bin bir zorluklarla görev yapan sizlersiniz, öğretmenlerimizdir. 
     Bizim millet olarak geleceğimizin en önemli mimarları da sizlersiniz. Zira, geleceğimizin teminatı olan nesiller, sizlerin ellerinde şekillenmektedir. Sizler, ilim ve irfan meşalesini ellerinizde taşıdıkça bizim istikbal ufkumuz açık, önümüz aydınlık olacaktır. Bundan hiç kimsenin şüphesi olmamalıdır. 
     Bu sebeple öğretmenlerimizin bu ulvi görevi hakkıyla yerine getirebilmeleri için karşılaştıkları sorunları çözüme kavuşturmak, modern çalışma ortam ve şartlarına sahip olabilmelerini sağlamak, ekonomik ve sosyal yaşam seviyelerini yükseltmek ve eğitim sisteminde ihtiyaç duyulan reformları gerçekleştirmek hükümetimizin öncelikli görevlerinden biridir. 
     Türkiye'nin ufkunu açma iddiasındaki bir hükümet olarak birinci önceliğimiz, eğitim kalitesini azami oranda yükseltmektir.'' 
     
     EĞİTİM KAMPANYALARI 
     Bu amaçla, göreve gelir gelmez bütçeden milli eğitime ayrılan payı artırdıklarını belirten Erdoğan, bunun bir zihniyet değişikliği anlamına geldiğini ve cumhuriyet tarihinde bir ilk olduğun bildirdi. 
     2005 yılında 105 milyon 760 bin ders kitabını, öğrencilere ücretsiz dağıttıklarını anlatan Erdoğan, ''Haydi Kızlar Okula Kampanyası'' ile de 160 bin kız çocuğunun okuma imkanı kazandığını söyledi. Bu sayının yeterli olmadığını kaydeden Başbakan, hükümetin hedefinin, okula gitmeyen bir tek çocuk kalmayıncaya kadar bu çalışmaları sürdürmek olduğunu ifade etti. 
     
     KIRSAL KESİMDEKİ ÖĞRENCİLER 
     Kırsal kesimde yaşayan öğrencilerin her türlü eğitim imkanından eşit olarak yararlanmasını sağlamak amacıyla ortaöğretimde 102 öğrenci pansiyonu açtıklarını ve 14 bin öğrenciye yatak kapasitesi sağladıklarını belirten Başbakan Erdoğan, Taşınabilir Okul Projesi ve Taşımalı Öğretmen Projesi'ni yürürlüğe koyduklarını hatırlattı. 
     Öğretmensiz okulların öğretmen ihtiyacını karşılamak amacıyla 2005-2006 öğretim yılı başında 20 bin sözleşmeli öğretmen ataması gerçekleştirildiğini bildiren Erdoğan, Bilgisayarlı Eğitime Destek Kampanyası'nın da başlatıldığını söyledi. 
     Öğretmenlerin öğrencilerin gerisinde kalmasının kabul edilemeyeceğini vurgulayan Başbakan Erdoğan, bu kapsamda dizüstü bilgisayar kampanyasının yapıldığını dile getirdi. 
     Öğretmenlerin daha iyi imkanlara kavuşturulması için gereken çalışmaların yapıldığını ve özlük hakları için bir çok adım atıldığını belirten Erdoğan, ülkenin ekonomik gelişmesine paralel olarak bu yöndeki iyileştirme çalışmaları yapıldığını kaydetti. 
     
     ÖĞRETMENLERE KONUT 
     Bin 445 öğretmenin konut sahibi yapıldığını anlatan Erdoğan, Türkiye'nin her ilinde öğretmenlere konut projelerinin hayata geçirileceğini bildirdi. 
     Erdoğan, şöyle konuştu 
     ''Biz hükümet olarak, Türkiye'nin kaynaklarını Türkiye'ye kazandırıyoruz. özelleştirme de hedeflerimizin üzerinde başarılara imza atıyoruz, rekorlar kırıyoruz, ancak yapılan özelleştirmelerde devletin sosyal yönünü yıpratacak adımlardan da özellikle kaçınıyoruz. Bu nedenle öğretmen evlerini özelleştirme kapsamı dışında tuttuğumuz gibi, mevcut öğretmen evlerini de yenileme gayreti içinde olduk. 
     Ücretlerinizde yaşadığınız sıkıntıların ve sorunların farkındayız. Ek ders ücretleriyle ilgili çalışma hükümetimizin gündemindedir. İnşallah ülkemizin gerçekleriyle, öğretmenlerimizin ideallerini buluşturacak bir formül bulacağız. Huzurunuzda söz veriyorum, bu meselenin bizzat takipçisi olacağım. Türkiye'nin imkanlarını harekete geçirdikçe, üretim arttıkça, elde ettiğimiz hasılayı halkımızla paylaşmak en büyük arzumuzdur. Bu açıdan, öğretmenlerimizin ekonomik durumlarını düzeltmek en büyük arzumuzdur. 
     Bu ülkenin bütün çocukları adına 652 bin öğretmenimizi yürekten kutluyorum.'' Konuşmasının ardından, Başbakan Erdoğan'a öğretmenler adına Milli Eğitim Bakanı Hüseyin Çelik tarafından bir vazo armağan edildi. 
     Başbakan Erdoğan da öğretmenlere saat hediye ederek, daha sonra birlikte hatıra fotoğrafı çektirdi. 
     
</TEXT>
</DOC>
