<DOC>
<DOCNO> 396398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/dunya/adun.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo uçağında delirenler oldu 
</HEADLINE>
<TEXT>


Afganistan'da tutuklandıktan sonra Küba'daki Guantanamo Üssü'ne gönderilen Tatar asıllı Rus vatandaşı Airat Vakhitov, 'En sık başvurulan işkence uykusuz bırakmaktı. Birkaç hafta buz gibi bir odada tutuldum' dedi 

Nevsal Elevli - Londra 


Küba'daki Amerikan üssü Guantanamo'da El Kaide teröristlerinin tutulduğu hapishanede 2.5 yıl kalan ve Mart 2004'te ülkelerine iade edilen 7 Rus tutukludan biri olan 27 yaşındaki Tatar genci Airat Vakhitov, Guantanamo'da çektiklerinden dolayı ABD'ye karşı dava açtığını söyledi. Uluslararası Af Örgütü'nün Londra'da düzenlediği bir toplantıya Guantanamo'da yaşananları anlatmak için katıldığını belirten Müslüman Rus vatandaşı Airat Vakhitov, Milliyet'e konuştu. 

İmamın macerası 
Guantanamo'daki 2 Türk'ün de eziyet gördüğünü belirten Vakhitov, "Orada 2 Türk arkadaşım vardı. Almanya'dan Murat Kurnaz ve Nuri adında bir arkadaş. Onlar çok eziyet ve işkence gördü" dedi. 
Vakhitov'un Guantanamo'ya kadar uzanan maceralı yolculuğu büyük bir coğrafyayı kapsıyor. Kendi anlatımına göre, Tataristan'da din eğitimi gören Vakhitov, 1997'de imam olmuş ve 1998'de arkadaşlarını ziyaret için gittiği Çeçenistan'da teröristler tarafından esir alınmış. Buradan kaçtıktan sonra 1999'da Tacikistan'a giden Vakhitov, Pamir Dağları'nı geçerken Özbekistan'daki radikal İslamcı militanlar tarafından Afganistan'a götürülmüş. Burada da Rus ajanı olduğu gerekçesiyle tutuklanıp işkence edilmiş. 
ABD'nin Afganistan'a müdahalesi sonucunda bir müddet serbest kalmasına rağmen Kandahar Valisi'nin tutukluları sorgulaması için CIA uzmanlarını çağırması üzerine yeniden tutuklanarak bir toplama kampına atılan Vakhitov'a burada da Bin Ladin'in yerini söylemesi için Amerikalılar tarafından işkence edilmiş. 

'Çıplak betonda uyudum' 
Kandahar'da 6 ay kaldığını ve burada birçok tutuklunun dövülerek öldürüldüğüne tanık olduğunu söyleyen Vakhitov, yaşadıklarını "Bağırmaları duyulmasın diye battaniyelere sarıp öyle dövülüyorlardı. İlk sorgulama Bin Ladin ve Çeçenistan ile ilgiliydi. Daha sonra Rus gizli haber alma teşkilatları ile ilgili olarak sorgulandık" diye anımsıyor. 
Vakhitov'a göre, ABD'nin eline geçen terör zanlıları için en kötü dönemi Guantanamo'ya yolculuk oluşturuyor. "Hepimiz zincire vurulmuştuk ve gözlerimiz bağlıydı. Kimileri oksijen azlığından dolayı bayıldı, birkaç tanesi de delirdi" dedi. 
Vakhitov, Guantanamo Kampı'nda tutukluların tahta yataklı, küçücük hücrelerde kaldığını anlatarak şunları anlattı 
"Sistematik işkence gördüm. En sık kullanılan işkence yöntemi uykusuz bırakmaktı. Sorguya çekildiğim günlerde birkaç hafta beni buz gibi bir odada tuttular. Çıplak betonda uyuyorduk. Bu yüzden hepimizin böbrekleri mahvoldu. Ayrıca odada bir de havalandırma çalıştırıyorlardı. Aylarca tecrit odalarında bırakıldık. Ben 5 ay süreyle tecrit odasında kaldım. Bunlara karşın bende en derin yarayı, fiziki işkenceler değil, 'terörist, aşırı dinci' gibi hakaret ve küçültücü ifadeler açtı." 

Çıplak bırakıp resim çektiler 

Uluslararası Af Örgütü'nün toplantısına katılan ve suçsuz olduğu halde Guantanamo'da 3.5 yıl tutuklu kaldığını iddia eden Pakistanlı Üstad Badrüzzaman Badr anlatıyor 
"Çok acı çektik. Askerler çizmeleriyle tekmeledi. Çıplak bırakıldık, bu şekilde resimlerimiz çekildi. Sakal ve bıyıklarımız tıraş edildi. Hakaretlere maruz kaldık. 3 ay hiç yıkanmadık. Peşaver-Bagram-Kandahar Guantanamo arası uçuşlar korkunçtu. Son uçuş 24 saat sürdü. Ellerimiz plastik kelepçelerle bağlandı. Ayaklarımızda zincirler vardı ve oturduğumuz yere bağlanmıştık. Kelepçe ve zincirler çok acıtıyordu. Gözlerimize görmemizi önleyen siperlikli gözlükler, kulaklarımıza basınç yapan kulaklıklar, yüzümüze nefes almamızı zorlaştıran maskeler takıldı. 1.5 sene ailelerimizle haberleşemedik." 


</TEXT>
</DOC>
