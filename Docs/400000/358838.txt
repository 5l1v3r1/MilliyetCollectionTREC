<DOC>
<DOCNO> 358838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/axspo02.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e çifte mesaj 
</HEADLINE>
<TEXT>


MEHMET ÇİFTÇİ 


Real Sociedad'da forma giyen Nihat Kahveci dün İspanya'da düzenlediği basın toplantısında transferleriyle ilgili açıklamalarda bulundu. 
Yıldız futbolcu, "Hakkımda bir sürü söylenti çıktı ama görüyorsunuz h l buradayım. Anladığım kadarıyla CSKA beni tamamen unuttu, bunda da çok haklı. Şu an 26 yaşımdayım. Beni herhangi bir takım istiyorsa en az 4-5 yıllık sözleşme ile karşıma gelmeli. Kiralık hiçbir yere gitmem. Hayatımı garanti altına almak istiyorum. Artık bu takım kim olur bilemem. Sakatlığımın geçmesine az bir süre kaldı. Şu an kendimi biraz kilolu hissediyorum. Ama Ronaldo da böyle bir sakatlık geçirmişti sonra kaldığı yerden gollerine devam etti. Ben de böyle olacağım. Eski Nihat geri dönecek. Bu sakatlık beni üzmedi aksine daha fazla cesaretlendirdi" dedi. 
Nihat bir soru üzerine, "Türkiye'de Fenerbahçe'ye gideceğim yolunda haberler çıktı. Ama şunu söyleyebilirim ki, ne benimle, ne de kulübümle temasları olmadı. Her şey dedikodu. Fenerbahçe eğer ciddiyse kapıyı çalar. Hem benim, hem de kulübümün istekleri belli" diye konuştu. 
Bu arada Barcelona Sportif Direktörü Beguiristian dün İspanyol radyolarına yaptığı açıklamada, "Rüştü için Fenerbahçe ile yine masaya oturabiliriz. Kendisi Türkiye'de oynamayı çok istiyor" diyerek yumuşama sinyalleri verdi. Yönetici Mahmut Uslu ise "14 Temmuz'a kadar Rüştü konusunudaki sorunu çözeceğiz "dedi. 

Önce sitem sonra övgü 

YUSUF KOBAL 

Fenerbahçe Teknik Direktörü Christoph Daum dün sabah yapılan antrenmanda futbolcularına sert uyarılarda bulunmak zorunda kaldı. İki saat süren taktik antrenmanda son derece düşünceli gözüken Alman hoca, takımın performansından memnun kalmayınca, futbolcularını saha ortasına toplayarak uzun uzun nasihatta bulundu. Oyuncularına tek tek yapmaları gerekenleri anlatan tecrübeli çalıştırıcı, antrenmanın geri kalanında temponun yükselmesini ve takımın hırsını alkışlarla karşıladı. 
Teknik Direktör Daum, taktik antrenmanda geçen sezonki savunma kurgusunu yine bozmadı. Önder sağda, Luciano ve Deniz göbekte, Ümit Özat ise solda görev aldı. Alman hoca ön liberoda Aurelio'nun yanına Kemal'i monte etti. Daum, orta sahanın sağında ise Mehmet Yozgatlı'yı denedi. 

Tepeören'de dev zirve 

Fenerbahçeli futbolcular ile teknik kadro dün yönetici Ali Yıldırım'ın Tepeören'de inşaa edeceği Milleniumpark Villaları'nın tanıtım toplantısına katıldı. Teknik Direktör Christoph Daum'un, uzun süre Başkan Aziz Yıldırım ve yönetici Hakan Bilal Kutlualp ile gazetecilerden uzakta uzun süre baş başa görüşmesi dikkat çekti. Üçlünün transferler hakkında fikir alış verişinde bulunduğu belirtildi. 

Dili yanmış 

Geçtiğimiz yıl bir çift kale maçta Nobre'ye kafa atarak sakatlanmasına neden olan, daha sonra Christoph Daum tarafından takımdan uzaklaştırılan Can Arat, dün antrenmanlara başladı. Ancak genç oyuncu bu sefer çok sakindi. Yine Nobre'ye karşı oynadı, ancak bu kez Brezilyalı oyuncuya hiç dokunmadı. Son derece dikkatli davrandığı gözlenen Can'ın heyecanı da gözlerden kaçmadı. 


</TEXT>
</DOC>
