<DOC>
<DOCNO> 371158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko15.html </URL>
<DATE> 2005/08/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çöp milyonlar kazandıracak... 
</HEADLINE>
<TEXT>

     Gaziantep Büyükşehir Belediyesi, çöpten elektrik enerjisi üretmek amacıyla yap-işlet modeliyle tesis kuracak. 
     58 dönümlük arazi üzerinde yapılacak tesiste, kuru çöplerden günde 10 megavat enerji elde edilecek. Büyükşehir Belediyesi böylece, her yıl çöp depolamak için verdiği 5-6 milyon YTL'den kurtulmayı, ayrıca yılda 7 milyon dolar enerji geliri sağlamayı hedefliyor. 
     Gaziantep Büyükşehir Belediyesi Genel Sekreter Vekili Mehmet Akdoğan, AA muhabirine yaptığı açıklamada, Çöpten Enerji Dönüşüm Projesi kapsamında kuracakları tesis için Alman ve İtalyan 2-3 firmayla görüşmelerin devam ettiğini belirterek, ''Yıl sonundan önce bu işin startını veririz'' dedi. 
     Akdoğan, çöpten enerji üretim tesisinin Hazine'den aldıkları 58 dönüm arazi üzerinde yapılacağını ifade ederek, şunları söyledi 
     ''Tesis yap-işlet modeliyle yapılacak. Biz hiçbir şey yapmayacağız, para koymayacağız. Türkiye'de böyle bir tesis ilk olacak. Öyle bir tesis ki yanında piknik yapılabilecek. Koku yok. Biz inanmadık, gittik Roma'da gördük.'' Tesiste günde 180 ton kuru çöp yakılarak en az 10 megavat elektrik enerjisi elde edileceğini bildiren Akdoğan, bu enerjinin enterkollektif sisteme verileceğini, evsel kullanımının yanı sıra İstanbul'daki bir sanayicinin bile TEDAŞ ile anlaşma yaparak bunu alabileceğini kaydetti. 
     Akdoğan, Gaziantep'te günlük atık çöp miktarının ortalama 800 ton olduğunu ifade etti. 
     
     PROJENİN MALİYETİ 30-32 MİLYON AVRO 
     Akdoğan, projenin maliyetine ilişkin olarak, ''Roma'da gördüğüm tesisin maliyeti 35 milyon avroydu. Ancak, oradakilerin ifadesi Türkiye'de işçilik ve bazı çelik aksamları ucuz olduğu için daha aza mal oluyor. Bu proje için 30-32 milyon avro arasında yapılabileceğini söylediler'' dedi. 
     Mehmet Akdoğan, çöpten enerji üretim tesisi ile çevre kirliliğinden kurtulmanın yanı sıra ekonomiye katkı sağlanacağını vurgulayarak, şöyle dedi 
     ''Avrupa'da böyle bir tesis kendini 10 yılda amorti ediyor. Biz de 13-15 yılda bile etse bunu kurdurmakta fayda var. Biz bu tesis sayesinde masraftan kurtulacağız. Şu an çöpümüzü parayla topluyoruz, parayla naklediyoruz ve depolamak için para veriyoruz. En azından her yıl sırf çöp depolamak için verdiğimiz 5-6 trilyon liradan kurtulmuş olacağız. Ayrıca, çöpün enerjiye dönüştürülmesiyle yılda 7 milyon dolar gelir elde edeceğiz.'' 
     
</TEXT>
</DOC>
