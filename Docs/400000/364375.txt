<DOC>
<DOCNO> 364375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko21.html </URL>
<DATE> 2005/07/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Otomotivciler, konut sektörünün müşterilerini çaldığını düşünüyor 
</HEADLINE>
<TEXT>

     Otomotiv Distribütörleri Derneği ODD Genel Koordinatörü Işık Dikmen, ''Gayrimenkul kredileri başka bir kulvar açtığı için, açık konuşmak gerekirse bizden müşteri çaldığını düşünüyoruz'' dedi. 
     ODD tarafından düzenlenen ve otomotiv pazarının ilk 6 aylık değerlendirmesinin yapıldığı basın toplantısında konuyla ilgili raporu açıklayan Dikmen, soruları da yanıtladı. 
     Dikmen, sektöre ilişkin vergi, devlet teşvikleri, dış ticaret, altyapı politikalarının yer aldığı master plan hakkında Ankara ile görüşüp görüşmedikleri yönündeki bir soru üzerine, ''Ankara ile yapılan her toplantıda, her çalışmada, bu konu sürekli olarak gündeme getiriliyor. Sürekli işlenen bir konu ve bunu bir kere daha tekrarlama gereği duyduk. Öyle bir master plan olmalı ki bu, tarafları çok olmalı'' diye konuştu. 
     Bir gazetecinin, otomobil kredi faiz oranlarındaki düşüş, yeni ürünler ve avantajlı koşullara tüketicinin duyarlı olup olmadığını sorması üzerine Dikmen, şunları söyledi 
     ''Var. Ödeme koşulları uygun olduğu müddetçe, aylık ödemelerin belli bir tasarrufa yönelik olması durumunda toplam maliyet çok da dikkate alınmıyor. Yalnız, biliyorsunuz bir mortgage hadisesi var. Daha sistem tam olarak kurulmadan bankalar bu kredileri uygulamaya, cazip şartlar sunmaya başladı ve yeni bir kulvar açtığı için açık konuşayım bizden müşteri çaldığını düşünüyoruz.'' 
     
     AYBAR ''BİRBİRİMİZİ TAMAMLADIĞIMIZI DÜŞÜNÜYORUZ'' 

     Daha sonra söz alan Renault Mais Genel Müdürü İbrahim Aybar, mortgage konusuna olumsuz bakmadıklarını, sistemin yeni şehirleşme, yeni uydu kentler, yeni yerleşim birimleri getireceğini ve bu yerleşim birimlerinin şehir merkezinin dışında olacağını söyledi. 
     Sıkışık kent merkezinde konutu olan bazı vatandaşların bile bu gayrimenkullerini satarak şehir dışındaki yerlere taşındığını anlatan Aybar, ''Buralar uzakta olacağı için altyapısı ulaşım sektörünün katkılarıyla olacak. Yeni potansiyel alanlar olacak. Bu bize de katkı yapacak, biz, birbirimizi tamamladığımızı düşünüyoruz'' yanıtını verdi. 
     Bu arada Dikmen, İstanbul Sanayi Odası'nın İSO ''Türkiye'nin 500 Büyük Sanayi Kuruluşu Raporu''ndaki sektör kuruluşlarının başarısına dikkat çekerek, ''Bu sıralama sektörün geldiği yerin önemi açısından önemli bir sıralama'' dedi. 
     ODD Yönetim Kurulu Başkanı Yüksel Mermer de, derneğin, güvenilir ve ciddi bir sektör kuruluşu olarak saygınlığını ve etkinliğini artırmakta olduğunu söyledi. 
     Otomotiv sektöründe faaliyet gösteren ithalatçı ve üretici 30 firmanın oluşturduğu derneğin, diğer sektör dernekleriyle dayanışma içinde çalışmalarını sürdürdüğünü anlatan Mermer, otomotiv sektörünün 1990'lı yıllardan itibaren rekabetçi bir nitelik kazanarak, Türk sanayiinin itici gücü, lokomotifi işlevini gördüğünü dile getirdi. 
     
     ODD RAPORU KİŞİ BAŞI ORTALAMA GELİR, AB'NİN DÖRTTE BİRİ 

     Otomotiv Distribütörleri Derneği ODD tarafından hazırlanan raporda, Türkiye'de kişi başına düşen milli gelirin AB ortalamasının dörtte biri seviyesinde olmasına karşın, motorlu araç vergilerinin AB ortalamasının iki katına yakın olduğu belirtilerek, satın alma gücünü olumsuz etkileyen bu faktörler nedeniyle pazarın yeterince büyüyemediği kaydedildi. 
     Otomotiv pazarına ilişkin yılın ilk 6 ayının değerlendirildiği raporda, dünyada yılda 60 milyonun üzerinde araç üretildiği ve satıldığına dikkat çekilerek, dünya pazarının istikrarlı bir trend izlediği, Türkiye pazarının ise son derece istikrarsız bir pazar görünümünde olduğu değerlendirmesi yapıldı. 
     Türkiye otomotiv sektöründe ilk 6 ayda, adet bazında üretimde yüzde 8.5, ihracatta yüzde 21.5 ve ihracatta dolar bazında yüzde 33.2'lik artış yaşandığı, buna karşın pazarın adet olarak yüzde 15, ithal satışların da adet olarak yüzde 17.6 oranında gerilediği kaydedilen raporda, dış ticaret açığının nispeten kapandığı ve dış ticaret dengesinin kurulduğu belirtildi. 
     Satışların 2004 yılı bölgesel dağılımına da yer verilen raporda, binek otomobil ve hafif ticari araç pazarında toplam 335 bin 196 araç satılan Marmara Bölgesi'nde İstanbul'un yüzde 76.6'lık payla, toplam 117 bin 597 araç satılan İç Anadolu Bölgesi'nde Ankara'nın yüzde 65.9'luk payla, 80 bin 795 adet satış gerçekleşen Ege Bölgesi'nde İzmir'in yüzde 57.3 payla, toplam 74 bin 147 araç satılan Akdeniz Bölgesi'nde Antalya'nın yüzde 35.7'lik payla, toplam 37 bin 647 araç satışı yapılan Karadeniz Bölgesi'nde Samsun'un yüzde 25'lik payla, toplam 27 bin 157 araç satışı yapılan Güneydoğu Anadolu Bölgesi'nde ise Gaziantep'in yüzde 46.1'lik payla, toplam 17 bin 277 araç satışının yapıldığı Doğu Anadolu Bölgesi'nde Erzurum'un yüzde 31 oranındaki pazar payıyla bölgelerinde ilk sırada yer alan iller olduğu belirtildi. 
     Pazarın bölgelere göre dağılımının Türkiye'deki gelir dağılımının bir yansıması olduğu vurgulanan raporda, pazardaki gelişmenin nedenleri ise uygulanan ekonomik istikrar programının disiplinli bir şekilde sürdürülmesinin makro dengelerin kurulmasını sağlaması, mali disiplin ve kararlılığın politikalara güveni artırması ve uzun vadeyi görme imkanını sağlaması, enflasyonun düşmesi, ekonominin büyümesi, ihracatın artması, faiz oranlarının düşmesi olarak açıklandı. 
     
     "VERGİ ORANLARI İNDİRİLMELİ..." 

     Raporun beklentiler bölümünde ise Türkiye'de siyasi ve ekonomik istikrarın sürdürülmesi, sürdürülebilir ekonomik büyümenin sağlanması halinde, otomotiv sektörünün istikrarlı büyüyeceği belirtilerek, bazı ülkelerin kişi başı milli gelir rakamlarına yer verildi. 
     Milli gelirde AB ortalamasının 18 bin 900 dolar olduğu aktarılan raporda, şu görüşlere yer verildi 
     "Ülkemizde kişi başına milli gelir AB ortalamasının dörtte biri seviyesindedir. Motorlu taşıt vergileriyse AB ortalamasının iki katına yakındır. Satın alma gücünü olumsuz etkileyen bu faktörler nedeniyle otomotiv pazarı yeterince büyüyememektedir. Dolayısıyla da kişi başına düşen otomobil sayısı dünya ortalamasının altındadır. Vergi yükü ve vergi oranlarının yüksek olması ekonomik kalkınmayı, üretim, yatırım ve istihdamı olumsuz etkilemektedir. Türkiye'de vergi oranları pazarın istikrarlı büyümesi ve sektörün uluslararası rekabet gücünün korunması açısından AB ülkelerindeki oranlara kademeli olarak indirilmelidir. 
     Türkiye'de yaratılan gelirler etkin bir şekilde vergilendirilememektedir. Bu nedenle kayıtlı ekonominin vergi yükü çok ağırdır. Vergi tabanının genişletilmesi gerekmektedir. Kayıt dışı ekonomi Türkiye'de kalkınmayı engelleyen boyutlara ulaşmıştır. Devlet gelirlerinde azalmaya, ülke kaynaklarının verimsiz kullanılmasına, sürdürülebilir büyümenin düşük oranlarda gerçekleştirilmesine, istihdamın artmamasına ve haksız rekabete neden olmaktadır." Raporda, OECD ülkelerindeki işsizlik rakamlarına da atıf yapılarak "Gelişmesine ve büyümesine karşın ekonomimizin istihdam yaratma performansı düşüktür. İstihdam oranı rakip ekonomilere kıyasla çok yetersizdir" ifadesi kullanıldı. 
     Yerli ve yabancı sermayenin önündeki engellerin kaldırılmasının, doğrudan yabancı yatırımların özellikle teşvik edilmesinin de son derece önemli olduğu aktarılan raporda, yapısal reform sürecinin eşiği olarak kabul edilen özelleştirmelerin hızlandırılması gerektiği kaydedildi. 

     
</TEXT>
</DOC>
