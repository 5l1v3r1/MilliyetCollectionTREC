<DOC>
<DOCNO> 396600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/magazin/mag01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Yarası Oscar sınavında 
</HEADLINE>
<TEXT>


SEMA EMİROĞLU New York 

Türkiye'nin bu yıl Oscar ödüllerine aday gösterdiği Gönül Yarası Lovelorn adlı filmin ABD sinema çevrelerine ve Film Akademisi üyelerine yönelik tanıtımı, önceki akşam New York'ta yapıldı. 
Queens Film Festivali'ne katılan filmin Fransız Enstitüsü'ndeki özel gösterimi, Amerikalı izleyicilerden büyük alkış toplarken, gösterime, filmin başrol oyuncuları Şener Şen ve Meltem Cumbul ile yapımcılar Mine Vargı ve Ömer Vargı da katıldılar. 

58 filmle yarışıyor 
Gazetecilerin sorularını yanıtlayan Şener Şen, filmin 58 yabancı film arasında yarıştığını, bunların bir jüri heyeti tarafından elenerek beşe indirileceğini ve finalistlerin 31 Ocak'ta ilan edileceğini söyledi. 
Gösterimden sonra New York'un Queens semtinde özel bir parti düzenlendi. İzleyicilerin otobüslerle transfer edildiği gecede, Türk yemekleri ve canlı müziğin yanı sıra dansözler de yer aldı. 
Mine Vargı, filmin bu yıl Altın Küre'ye de katıldığını ve bunun için resmi gösteriminin 30 Kasım'da Los Angeles'ta yapılacağını kaydetti. 



</TEXT>
</DOC>
