<DOC>
<DOCNO> 351640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas14.html </URL>
<DATE> 2005/06/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Doğru zamanda doğru oyuncak... 
</HEADLINE>
<TEXT>

     Medicana Bahçelievler Çocuk Hastalıkları Uzmanı Gülperi Pınarcık, çocuk için yaşına uygun, yanmayan, patlamayan, yıkanabilir, koparılmayan, anti-alerjik oyuncukların tercih edilmesi gerektiğini bildirdi. 
     Pınarcık, yaptığı yazılı açıklamada, evlerin vazgeçilmez üyesi olan oyuncakların, çocuğun sadece eğlenmesine değil, düşünmesine, arkadaşlarıyla iletişim kurup, paylaşmasına da yardımcı olduğunu vurguladı. 
     Oyuncakların, büyükşehirlerde oyun alanlarının gittikçe daralması sonucu her geçen gün sayıları artarak evlerde yerlerini aldığını kaydeden Pınarcık, şöyle dedi 
     "Müzik kutuları ve çıngıraklarla başlayan, tüylü hayvancıklar, pilli arabalar, robotlarla devam eden oyuncak çılgınlığı, çocuk odalarını nerede ise harekete izin vermeyecek kadar daraltıyor. Oysa çocuk için yaşına uygun, yanmayan, patlamayan, yıkanabilir, koparılmayan, anti-alerjik oyuncaklar tercih edilmeli." Çocuk için ilk ayda görme-işitme fonksiyonlarının gelişmesinde yatak üzerine asılan müzikli, sesli oyuncakların önemli olduğunu ifade eden Pınarcık, 6. ayda özellikle düğmeli, sesli, hareketli oyuncakların beyin gelişmesine katkıda bulunduğunu belirtti. 
     Pınarcık, 9. ayda ses çıkaran top, iç içe geçebilen halka, kutu, bir yaşında sesli telefon, top, hareketli araba, 2 yaşında ise büyük parçalı logoların ideal oyuncaklar olduğunu söyledi. 
     Çocukların 3 yaşında 3 tekerlekli bisiklete binebileceğini ve oyun hamuruyla oynayabileceğini kaydeden Pınarcık, 3-6 yaş arası grupta ise oyunların ön planda olduğunu sözlerine ekledi. 
     
</TEXT>
</DOC>
