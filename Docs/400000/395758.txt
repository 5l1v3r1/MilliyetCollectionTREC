<DOC>
<DOCNO> 395758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko32.html </URL>
<DATE> 2005/11/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
AB'de ekonomik büyüme hızlanacak... 
</HEADLINE>
<TEXT>

     AB Komisyonu, Birlik ekonomisindeki ekonomik büyümenin önümüzdeki iki yılda da hızlanarak süreceğini bildirdi. 
     Komisyon'un hesaplamalarına göre bu yılı yüzde 1.5 büyümeyle tamamlayacak olan 25 üyeli AB, büyüme hızını 2006 yılında yüzde 2.1'e, 2007 yılında da yüzde 2.4'e çıkaracak. 
     AB Komisyonu, avro kullanan 12 ülkedeki büyümenin, diğer birlik ülkelerine kıyasla yavaş olacağını kabul ediyor. 
     Buna göre ortak para kullanan ülkelerden oluşan Avro Alanı'nda 2005 yılında yüzde 1.3 olarak gerçekleşecek olan ekonomik büyüme, 2006 yılında yüzde 1.9'a çıkmasına karşın AB ortalamasının altında kalacak. 
     AB'deki ekonomik büyüme, 2004 yılında yüzde 2.1 seviyesinde gerçekleşmişti. 
     Daha önceki ekonomik raporlarında bu yıl için AB'deki büyümenin yüzde 1.2'ye kadar gerileyebileceğini kaydeden Komisyon'un güz dönemi raporunda beklentilerin olumluya dönmesinde, Almanya başta olmak üzere birçok üye ülke ekonomisi için hayati öneme sahip dış talebin canlılığını koruması ve tarihinin en yüksek seviyelerinde gezinerek halkın alım gücünü kemiren petrol fiyatlarının kısmen etkisini kaybetmesi önemli rol oynadı. 
     AB'deki büyümede, yıllardır şikayet konusu olan iç talepte yaşanacak canlanmanın etkili olacağını bildiren Komisyon, istihdamın artırılmasıyla tüketicilerin güveninde yaşanacak artışın iç talepteki canlanmayı sürükleyeceğini ifade ediyor. 
     Tahminlere göre AB enflasyonu, yüksek petrol fiyatlarının da etkisiyle bu yıl yüzde 2.3 seviyesinde gerçekleşecek. Komisyon, 2006 yılında enflasyonun yüzde 2.2, 2007 yılında da yüzde 1.9 seviyesine gerilemesini bekliyor. 
     Komisyon ayrıca, 2004 yılında yüzde 8.9 seviyesinde gerçekleşen AB'deki işsizlik oranının, ekonomik büyümedeki hızlanmanın olumlu etkisiyle 2008 yılında yüzde 8.1 seviyesine kadar ineceğini tahmin ediyor. 
     AB Komisyonu'nun ekonomik ve parasal işlerden sorumlu üyesi Joaquin Almunia, son açıklanan raporla ilgili yaptığı açıklamada, ''beklentileri karşılamayan ilk yarı yılın ardından, avro ülkeleri ve tüm AB, global ekonomideki canlanmanın avantajlarından faydalanmak için iyi bir pozisyondadır'' dedi. 
     ''Ekonomide kaybedilen güvenin tekrar geri gelmesi'' ve ''işsizlik oranlarındaki istikrarlı gerilemenin'' tüketicileri alım için teşvik edeceğini ve yatırımları tetikleyeceğini bildiren Almunia, ''uygun finansal koşulların faiz oranları da yardımıyla şirket karları artacak'' dedi. 
     
</TEXT>
</DOC>
