<DOC>
<DOCNO> 374121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo10.html </URL>
<DATE> 2005/08/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tuborg Pilsener, ABD'li Mike Hall ve Mike Bell ile sözleşme imzaladı 
</HEADLINE>
<TEXT>

     Türkiye Basketbol Ligi takımlarından Tuborg Pilsener, ABD'li iki oyuncuyla sözleşme imzaladı. 
     Kulüpten verilen bilgiye göre, bir süredir denenen Mike Hall ve Mike Bell ile birer yıllık sözleşme imzalandı. 
     Florida Atlantic Üniversitesi mezunu, 23 yaşında ve 2.06 boyundaki Bell'in geçen sezon 19.1 sayı ve 9.03 ribaunt ortalamasıyla forma giydiği bildirildi. 
     Amerikan Kolej Basketbol Ligi NCAA oyuncusu Mike Hall'ın ise geçen yıl 13.5 sayı ve 3.0 ribaunt ortalamasıyla oynadığı kaydedildi. 
     Tuborg Pilsener Antrenörü Murat Özgül, iki oyuncunun da antrenmanlar ve hazırlık maçlarıyla uyum sorununu aşmaya başladığını belirterek, ''Şimdiki hedefimiz, NBDL'de kalmayı tercih eden Bryant Matthews'in yerine en az onun kalitesinde bir ABD'li bulmak. Araştırmalarımız devam ediyor. Lider, skorer ve tecrübeli birini arıyoruz. Sorunu en kısa sürede çözeceğiz'' dedi. 
     
</TEXT>
</DOC>
