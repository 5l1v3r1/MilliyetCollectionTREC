<DOC>
<DOCNO> 379706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo04.html </URL>
<DATE> 2005/09/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum'dan eleştirilere tepki... 
</HEADLINE>
<TEXT>

     Fenerbahçe Teknik Direktörü Christoph Daum, Beşiktaş karşısında kendileri için anlamı ve değeri büyük bir galibiyete ulaştıklarını söyledi. 
     Karşılaşma sonrası düzenlenen basın toplantısında Alman çalıştırıcı, saha zemininin de futbolcularını zorladığını belirterek, "Gerçekten anlamı ve değeri büyük bir maçtı. 3 puan almayı başardık. 
     Tüm takımı yürekten kutluyorum. Bu tip zeminde böyle maçlarda mücadele etmek zor. Takımı eleştireceklerden ricam, saha zemininde bir kez yürüsünler" diye konuştu. 
     Karşılaşmanın henüz başlarında Beşiktaş karşısında 1-0 öne geçtiklerini anlatan Daum, maçla ilgili şu değerlendirmeleri yaptı 
     "Oyunun daha sonraki bölümünde Beşiktaş’ı üzerimize çekip kontrataklarla gol arayacaktık. Bunda da başarılı olduk ve bir penaltı kazandık. 2-0 öne geçebilirdik. Penaltıyı atamadıktan sonraysa Beşiktaş uzaktan tehlikeli şutlar attı ve gol buldu. Uzatmalarda takımım pes etmedi ve sonuca gitmesini bildi. Bu, takım içindeki uyumun ve birlikte çalışma ortamının varlığının göstergesidir. 
     İçimizde sorun yok. Gayet uyumluyuz. Bu zorlu maçta istediğimizi almasını bildik." Fenerbahçe Teknik Direktörü, Alex’in yerine Nobre’yi oyuna sokmasındaki nedenin, Alex’in maçın ilk yarısında yaşadığı bir sakatlık olduğunu ifade etti. 
     Bu konuda maçtan sonra basından kendisine eleştiri geldiğini anlatan Daum, "Belki de sakatlığı olmasaydı da Alex’i alabilirdim şartlar bakımından. Bana göre Nobre oyuna girip hemen adapte olmasını bildi. Ofansif anlamda rahat bir oyun sahaya yansıttık. Aldığım bu karar doğru ve yerindeydi" şeklinde konuştu. 
     
     ELEŞTİRİLERE TEPKİ 
     Fenerbahçe’ye geldiğinde takımın durumunu hatırlatmak istediğini kaydeden Daum, yabana atılmayacak işler yaptıklarını ama buna rağmen acımasızca eleştirildiğini belirterek, "Bir yerde artık bunlar son bulmalı. Çünkü kişisel eleştiriler yapılmaya başlandı. Taraftar ve yönetim buna artık farklı bakmalı. Dur demenin zamanı geldi" diye konuştu. 
     Türkiye’de Fenerbahçe için çalışmaktan mutlu olduğunu ve müsaade edildiği müddetçe sözleşmesini tamamlayana kadar çalışmak istediğini dile getiren Daum, "Hedeflerimizi gerçekleştirmek üzere gece gündüz çalışıyorum ve bunu da mutlulukla yapıyorum" dedi. 
     Fas’a tatile gitmesi konusuyla ilgili Fas Milli Takımı ile görüşme yaptığı yönünde çıkan haberler için de Alman çalıştırıcı, herhangi bir milli takımdan teklif almadığını anlatarak, burada bulunduğu müddetçe çalışma arzusunun Fenerbahçe için olacağını kaydetti. 
     Beşiktaş ve Galatasaraylı tanıdıklarıyla sohbet ettiğinde, kendisine yapılan eleştirileri anlayamadıklarını ifade ettiklerini söyleyen Daum, "Bunu ben de anlayamıyorum" dedi. 
     Alman çalıştırıcı, kendisine yapılan eleştirilerle ilgili, "Taraftarlar ve yönetim farklı bakmalı" şeklindeki sözünün tahrik edici olabileceğinin söylenmesi üzerine de, "1,5 yıldır kişiliğime saldırılarda bulunuldu. Yanıt vermedim ve bu sefer de dozajı arttı. 
     Kendimi ben nasıl savunacağım. Basın mensuplarının eleştirileri tartarak yapması lazım. Bundan sonra buna müsaade etmek istemiyorum. 
     Fenerbahçe bir aileyse ve ben de bu ailenin mensubuysam, ailemi de bu işin içine katıyorum" şeklinde konuştu. 
     Christoph Daum son olarak, Nobre’nin kaçırdığı penaltı konusunda da şunları kaydetti 
     "Alex’in de penaltıyı atma garantisi yok. Bu her oyuncu için böyle. Bu konuda konuştuğumuz şey, takımda 3 tane oyuncudan kendisine en çok güvenenin kullanması yönündeydi. Demek ki Nobre o an kendini en iyi hissediyordu." Daum, maç sonrası yayıncı kuruluş LİG TV’ye yaptığı açıklamalardaysa, bazı oyuncuları dinlendirip, bazı oyuncuları kullanma zamanının artık geldiğini söyleyerek, "Bu Alex de olabilir, Tuncay da olabilir. Her oyuncumu zaman zaman dinlendirebilirim" dedi. 
     
     RIZA ÇALIMBAY DAUM’U BEKLEDİ 
     Fenerbahçe Teknik Direktörü Christoph Daum’un maçtan sonra düzenlediği basın toplantısı uzun sürünce Beşiktaş Teknik Direktörü Rıza Çalımbay, Alman çalıştırıcının bitirmesini bekledi. 
     Rıza Çalımbay’ın yanındaki görevliler, Daum’un toplantısı sırasında iki kez basın odasına gelerek toplantının daha da uzaması halinde Çalımbay’ın toplantı yapmadan ayrılacağını söylediler. 
     Bunun üzerine basın mensupları Rıza hocanın beklediğini belirtince, Daum toplantıyı bitirdi. 
     Daum, toplantıdan ayrıldıktan sonra koridorda Rıza Çalımbay’la karşılaşınca iki teknik adam birbirlerine bir süre sarıldı. 
     Öte yandan, maça bilet alarak giren ve oyunun başlamasından sonra kendilerini gösteren 136 Fenerbahçe taraftarının göz altına alındığı ve sorgulandığı öğrenildi. 
     
</TEXT>
</DOC>
