<DOC>
<DOCNO> 382099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/guncel/gun03.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genç' eleştirmenler 
</HEADLINE>
<TEXT>


Milliyet Sanat dergisinin, Bilkent Üniversitesi Türk Edebiyatı Merkezi ile ortaklaşa düzenlediği Yeni Yetenekler Eleştiri Ödülleri 2005'in ödül töreni önceki akşam yapıldı 

KÜLTÜR SANAT SERVİSİ 

Yarın 34. yaşına basacak olan Milliyet Sanat dergisinin, Bilkent Üniversitesi Türk Edebiyatı Merkezi ile ortaklaşa düzenlediği Yeni Yetenekler Eleştiri Ödülleri 2005'in ödül töreni, önceki akşam İstanbul, Beyoğlu'ndaki Cezayir lokantasında gerçekleştirildi. 
Edebiyatta yıllardır dikkat çekilen 'eleştirmen' boşluğundan hareketle, Türk edebiyatına yeni eleştirmenler kazandırmayı ve eleştirel düşünceyi geliştirmeyi hedefleyen yarışma bu yıl ilk kez gerçekleştirildi. Prof. Dr. Talat Halman'ın başkanlığında Doç. Dr. Füsun Akatlı, Prof. Dr. Jale Parla, eleştirmen Ömer Türkeş ve Radikal Kitap Yayın Koordinatörü Cem Erciyes'ten oluşan Seçici Kurul, Birincilik Ödülü'ne Ahmet Ergenç'i, İkincilik Ödülü'ne Bülent Yıldız'ı, Üçüncülük Ödülü'ne ise Senem Kale'yi değer gördü. Ayrıca Nüsra Şahin ve Yeşim Aslangiray Vesper'e Özendirme Armağanı verildi. 

Açılış konuşması Eryılmaz'dan 
Milliyet Sanat Dergisi Yayın Yönetmeni Tuğrul Eryılmaz'ın açılış konuşmasının ardından, ödül törenine geçildi. Ahmet Ergenç, ödülünü Doğan Gazetecilik A.Ş. İcra Kurulu Başkanı Hanzade Doğan'dan aldı. Yıldız'ın ödülünü Hürriyet Gazetesi Yazarı Doğan Hızlan, Kale'nin ödülünü Bilkent Üniversitesi Türk Edebiyatı Merkezi Başkanı Talat Halman, Şahin'in ödülünü ise Milliyet Gazetesi Genel Yayın Yönetmeni Sedat Ergin verdi. 
Milliyet Sanat Dergisi'nin organize ettiği törene, aralarında ressam Komet, yazar Ahmet Ümit, Celil Oker, Aslı Erdoğan, tiyatro sanatçısı Sumru Yavrucuk, ses sanatçısı Nükhet Duru, sinema sanatçısı Sevda Ferdağ, yönetmen Kutluğ Ataman, gazeteciler Hakkı Devrim, Oral Çalışlar, Milliyet'ten Meral Tamer, Osman Ulagay, Nurcan Akad, Emre Oral, Deniz Alphan ve şair Lale Müldür'ün de aralarında bulunduğu pek çok ünlü isim katıldı. 
Eleştiriye edebiyatın soğuk yüzü derler ama Milliyet Sanat'ın genç eleştirmenleri, birbirinden renkli çok sayıda ismi buluşturan keyifli geceyle, bu dünyaya sıcacık bir giriş yapmış oldular. 


</TEXT>
</DOC>
