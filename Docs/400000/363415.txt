<DOC>
<DOCNO> 363415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy04.html </URL>
<DATE> 2005/07/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kamudan altı ayda 15 milyar YTL'lik ihale harcaması... 
</HEADLINE>
<TEXT>

     Kamu İhale Kurumu KİK Başkanı Sener Akkaynak, yılın ilk altı aylık döneminde mal, hizmet alımları ve yapım işleri için toplam 15.6 milyar YTL’lik kamu harcaması yapıldığını bildirdi. 
     Akkaynak, ocak-haziran dönemine ilişkin ihale istatistiklerini açıkladı. Bu yılın ilk altı ayında mal, hizmet alımları ve yapım işleri için ihale usullerine göre 13.2 milyar YTL, doğrudan temin yöntemine göre 1.4 milyar 
     YTL ve istisna kapsamında da 1 milyar YTL olmak üzere toplam 15.6 milyar YTL’lik kamu harcaması yapıldığını belirten 
     Akkaynak, bu dönemde Kuruma ihale usullerine göre 43 bin 511, istisna kapsamındaki alımlara göre ise 8 bin 9 olmak 
     üzere toplam 52 bin 50 ihaleye ilişkin veri ulaştığını kaydetti. Akkaynak, bu dönemde yapılan kamu harcamalarının yüzde 84’ünün ihale usullerine göre, yüzde 9’unun doğrudan temin yöntemiyle, yüzde 7’sinin ise istisna kapsamında yapıldığını söyledi. 
     
     MAL ALIM İHALELERİ İLK SIRADA 
     Akkaynak’ın verdiği bilgiye göre, ilk altı ayda ihale usulüne göre yapılan 43 bin 511 ihalenin yüzde 60 oranındaki 25 bin 967’sini mal alım ihaleleri oluşturdu. Hizmet alımı 
     ihalelerinin oranı yüzde 34, yapım işleri ihalelerinin oranı ise yüzde 6 oldu. Parasal olarak bakıldığında ise ihale usulüne göre yapılan kamu alımlarının yüzde 41 oranındaki 5.3 milyar YTL’sini mal alımları, yüzde 33’ünü 4.3 milyar YTL’yle hizmet alımları ve yüzde 27’sini de 3.5 milyar YTL’yle yapım işleri oluşturdu. İstisna kapsamında yapılan 8 bin 9 kamu alımının ise yüzde 75’ine denk gelen 6 bin 392’sini mal alımları oluşturdu. Hizmet alımlarının oranı ise yüzde 25 olarak gerçekleşti. Parasal olarak ise yüzde 81’ine denk gelen 835.2 milyon YTL’sini mal alımları yüzde 18’ine denk gelen 191 milyon YTL’lik kısmını da hizmet alımlarından kaynaklandı. Doğrudan temin yöntemiyle yapılan toplam 1.4 milyar YTL’lik alımların ise 1 milyar 45 milyon YTL’sini mal alımları, 278.7 milyon YTL’sini hizmet alımları ve 81.5 milyon YTL’sini de yapım işleri oluşturdu. 
     
     BÜYÜK BÖLÜMÜ AÇIK İHALE 
     İlk altı ayda 36 bin 911 ihale açık ihale, 6 bin 541’i pazarlık, 59 ihale ise belli istikliler arasında ihale usulüne göre yapıldı. Parasal olarak ise kamu harcamalarının yüzde 87 oranındaki 11.5 milyar YTL’si açık ihale, yüzde 12 oranındaki 1.6 milyar YTL’si pazarlık usulü, yüzde 1’i ise belli istekliler arasında ihale usulüne göre yapıldığı belirlendi. 
     KİK Kurumu Başkanı Akkaynak, açık ihale usulünde sözleşme bedelinin yaklaşık maliyetin yüzde 82’si oranında gerçekleştiğini, 100 liralık yaklaşık maliyeti olan bir alımın ortalama 82 liraya alındığını belirten Akkaynak, belli istikliler arasındaki ihale usulünde ise 100 liralık yaklaşık maliyeti olan bir alımın ortalama 86 liraya, pazarlık usulünde ise 100 liralık maliyeti olan bir malın 92 liraya alındığını açıkladı. Akkaynak, "Bu sonuçlar kamu alımlarında en ekonomik ve etkin alım yönteminin açık ihale usulü olduğunu daha net bir şekilde gösteriyor" dedi. 
     

      ANKA 
     
</TEXT>
</DOC>
