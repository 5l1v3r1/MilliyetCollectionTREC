<DOC>
<DOCNO> 394319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/uras.html </URL>
<DATE> 2005/11/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Pekineller' 'İş Sanat' 'Bilkent Orkestrası' 
</HEADLINE>
<TEXT>


Güher ve Süher Pekinel'in solist olarak katıldıkları Bilkent Senfoni Orkestrası'nın konseri ile İş Sanat'ın 6'ncı konser sezonu açıldı. 
Konseri anlatmadan sanat ve para ilişkisine dikkat çekmek istiyorum. Sanat olmazsa hiçbir şey olmaz... Ama... Para olmaz ise de ne sanatçı yetişir, ne sanatçı yaşar, ne o sanattan ve sanatçıdan başkalarının haberi olur ve ne de sanat yayılır. 
Güher ve Süher Pekinel, günümüzün en iyi piyano ikililerinden biri olarak kabul ediliyor. Sahnede sırt sırta yüzleri birbirine dönük olmadan çalan dünyanın tek piyano ikilisi olarak ün yaptılar. İstanbul'da doğan, ilk derslerini annelerinden alan Güher ve Süher Pekinel, Paris, Frankfurt, Philadelphia ve New York'ta müzik eğitimi gördüler. Solist olarak çok sayıda uluslararası yarışmada birincilik ödülü aldılar. Dünyanın her köşesinde en ünlü orkestralarla çaldılar, çalıyorlar. Konserler veriyorlar. 
Geçen salı akşamı, İstanbul'da İş Sanat Kültür Merkezi'nin 800 kişilik salonunda Bilkent Orkestrası eşliğinde J. S. Bach ve F. Poulenc'in iki piyano için konçertolarını seslendirdiler. 

Pekineller 'harika' 
Yaptıkları müzik ile, sahne h kimiyetleri ve zarafetleri ile izleyenleri büyülediler. Konser bitti. Gece yarısı uçağa bindiler. Kuala Lumpur'a uçtular. Bu yazının yayımlandığı hafta sonu orada üç konserleri var. 
Güher ve Süher Pekinel'in başarılarının temelinde yetenek var, çalışma var, disiplin var... Ama Güher ve Süher Pekinel gibi sanatçıların yurtiçinde ve yurtdışında eğitim görmelerinin, deneyim kazanmalarının, tanınmalarının bir de "parasal faturası" var. 
Dünyanın her ülkesinde her sanat dalındaki sanatçıların özellikle müzik ve sahne sanatları dallarındaki sanatçıların yetişmesi, gelişmesi kişisel ve kurumsal desteklerle mümkün olabildi. Olabiliyor. 
Kişilerin ve kurumların sanatçıları ve sanatı desteklemeleri için önce "bunun önemine inanması, sonra da bunu yapacak maddi güce sahip olması" gerekiyor. 

Destek önemli 
Şimdilerde Türkiye'de sanatçıyı destekleyen kişi ve kuruluşların sayıları artıyor. 
Güher ve Süher Pekinel'lere eşlik eden Bilkent Senfoni Orkestrası'nı Ankara'daki Bilkent Üniversitesi destekliyor. 11 yaşındaki orkestrada, 14 ülkeden 87 sanatçı var. Bu sanatçılar aynı zamanda Bilkent Üniversite Müzik ve Sahne Sanatları Fakültesi'nde öğrenci yetiştiriyor. Dekan Vekili Dr. Işın Metin'den öğrendiğime göre, orkestra üyelerinin maaşları hariç orkestranın yıllık 1 milyon dolarlık "proje bütçesi" üniversite kaynaklarından karşılanıyor. Geçen salı akşamı Steuart Bedford yönetimindeki orkestra, İstanbullulara nefis bir müzik ziyafeti çekti. 
Müzik danışmanlığını Serdar Yalçın'ın, genel koordinatörlüğünü Yeşim Gürer Oymak'ın yürüttüğü İş Sanat'ın İstanbul Salonu bu yıl 50'ye yakın konsere ev sahipliği yapacak. İş Bankası Halkla İlişkiler Müdürü Bülent Ünal, İş Sanat'ın yıllık bütçesinin 2 milyon dolar olduğunu, bankanın bunu kültür hizmeti olarak değerlendirdiğini söylüyor. 



</TEXT>
</DOC>
