<DOC>
<DOCNO> 359459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur46.html </URL>
<DATE> 2005/07/08/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Pendik'te kazaya neden olan Tır ile Halk otobüsü sürücüleri tutuklandı 
</HEADLINE>
<TEXT>

     Pendik'te dün gece meydana gelen zincirleme trafik kazasına karışan TIR ile halk otobüsünün sürücüleri, çıkarıldıkları mahkemece tutuklandı. 
     E-5 Karayolu'nun Pendik Üstkaynarca mevkiinde 3 kişinin ölümü, 65 kişinin yaralanmasına neden olan, 3 otobüs, 1 TIR ve 1 kamyonun karıştığı kazayla ilgili açılan soruşturmada, işlemleri tamamlanan TIR şoförü Ramazan Uzar, Tuzla-Cevizlibağ hattında çalışan halk otobüsünün şoförü Burhan Ondin ile kazaya karışan diğer 2 otobüs ile bir kamyonun sürücüleri Pendik Adliyesi'ne gönderildi. 
     Burada Cumhuriyet Savcılığı'nda ifadeleri alınan sürücülerden Uzar ile Ondin tutuklanmaları istemiyle nöbetçi mahkemeye sevk edilirken, öteki sürücüler ise serbest kaldı. 
     Nöbetçi mahkemede tekrar ifade veren TIR sürücüsü Uzar ile halk otobüsünün sürücüsü Ondin, tutuklanarak Kartal H Tipi Cezaevi'ne gönderildi. 
     Bu arada, kazada hayatını kaybeden İmdat Çebi ve Fidan Kaya'nın cenazeleri Kartal Dr. Lütfi Kırdar Eğitim ve Araştırma Hastanesi'nde, Üstün Kanar'ın cenazesi ise Özel Umut Hastanesi'nde Kartal Cumhuriyet Savcısı Ahmet Çetin tarafından yapılan incelemenin ardından ailelerine teslim edildi. 
     Kazada yaralananların tedavilerinin ise Kartal Dr. Lütfi Kırdar Eğitim ve Araştırma Hastanesi, Haydarpaşa Numune Hastanesi, Sağlık Bakanlığı Göztepe Hastanesi ile bazı özel hastanelerde sürdürülüyor. 
     Yetkililer, Göztepe Hastanesi'ndeki yaralılardan kazada bir bacağı kesilen Emirhan Taşkın adlı çocuk ile Kartal Dr. Lütfi Kırdar Eğitim ve Araştırma Hastanesi yoğun bakım servisindeki Ercan Uzun'un sağlık durumlarının ciddiyetini koruduğunu belirttiler. 
     Öte yandan, kazanın meydana geldiği yerde enkaz kaldırma çalışmaları sürdürülüyor. Kazanın üzerinden uzun süre geçmesine rağmen, olay yerinde toplanan kalabalık bir grup çalışmaları izliyor. 
     
</TEXT>
</DOC>
