<DOC>
<DOCNO> 374255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/magazin/amag.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal Oscar'a özendi 
</HEADLINE>
<TEXT>


Altın Portakal Film Festivali, yerli sanatçıların yanı sıra Elijah Wood, David Caradine, Kiera Chaplin gibi dünyaca ünlü oyuncu ve yönetmenlere de ev sahipliği yapacak 

Birsen Altuntaş 

TÜRSAK Vakfı'nın organize ettiği '42. Antalya Altın Portakal Film Festivali', bu yıl dünyaca ünlü starları ve yönetmenleri de ağırlayacak. Oscar törenleri atmosferinde gerçekleştirilmesi planlanan festivale katılması kesinleşen yıldızlar, yüzü Kill Bill serisiyle akıllarımıza kazınan David Caradine, Charlie Chaplin'in oyunculuk ve modellik yapan torunu Kiera Chaplin ile 'Yüzüklerin Efendisi' filminin başrol oyuncusu Elijah Wood. 

Ödüllü yönetmenler geliyor 
24 Eylül-1 Ekim tarihleri arasında gerçekleşecek festivaldeki '1. Uluslararası Avrasya Film Festivali'nin jüri başkanlığı için de Faye Dunaway ile görüşülüyor. 
Hemen hemen tüm uluslararası festivallerden ödülle dönen yönetmen Güney Koreli Kim Ki-duk da Onur Ödülü almak için festivale gelecek. 'Karanlık Sırlar' adlı filmiyle büyük ilgi gören Güney Koreli yönetmen Kim je Woon ile İranlı ünlü kadın yönetmen Niki Karimi de festivalde seyircilerle buluşacak. 

Kıyafetler Korçan'dan 

Festivalde ödül alan sanatçıların özensiz kıyafetlerinin önceki yıllarda tartışma yaratması üzerine Altın Portakal'da bu yıl, organizasyon çalışanlarının kıyafetlerini tasarlaması için Bahar Korçan ile anlaşıldı. Korçan, festival görevlileri için bir gece, bir de gündüz kıyafeti çizdi. Festivalin erkek çalışanlarının kıyafetlerinin uygulaması için ise Damat Tween firması sponsor oldu. 






</TEXT>
</DOC>
