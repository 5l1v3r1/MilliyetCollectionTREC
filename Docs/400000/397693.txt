<DOC>
<DOCNO> 397693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo19.html </URL>
<DATE> 2005/11/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Demirören 52 saniye konuştu, Belediyeyi suçladı gitti 
</HEADLINE>
<TEXT>

     Beşiktaş Kulübü Başkanı Yıldırım Demirören, düzenlediği basın toplantısında, yönetim kurulu olarak 2007 yılına kadar görevlerinin başında olduklarını söyledi. 
     Demirören, BJK Plaza'da düzenlediği ve sadece 52 saniye süren basın toplantısında, hazırladığı bildiriyi okudu. 
     Soru sorulmasına izin vermeyen başkan Demirören, ''Evet, bir ara bırakmayı düşündüm, ama ne gariptir ki, belli kişiler, benim ifade ettiğim sorunları değil 'Gidiyor mu, gitmiyor mu' diye tartıştılar. Hayır gitmiyorum'' diye konuştu. 
     ''Bir Beşiktaşlı olarak tamamlanması gereken birçok görevimiz var'' diyen Yıldırım Demirören, bunları şöyle sıraladı 
     ''Bunlardan birincisi, Beşiktaş için önemli olan Fulya Projesi'ni, Beşiktaş Belediyesi'nin bütün engellemelerine rağmen, bitirmektir. İkinci vazifemiz, kirlenmiş üyelik yapısından Beşiktaşımızı kurtarmaktır. Üçüncü vazifemiz, 2003-2004 sezonunda kaybedilen şampiyonluğu araştırmaktır. Dördüncü vazifemiz ise menfaatleri için kirlenmiş kalemlerini kullanan genel kurul üyesi yazarlardan Beşiktaşımızı kurtarmaktır. Ben ve sağduyulu Beşiktaşlılar bunun için 2007'ye kadar görevimizin başındayız.'' 
     
</TEXT>
</DOC>
