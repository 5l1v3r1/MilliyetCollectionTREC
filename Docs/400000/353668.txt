<DOC>
<DOCNO> 353668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko19.html </URL>
<DATE> 2005/06/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Otomobilde peşin alım hiç bu kadar avantajlı olmamıştı 
</HEADLINE>
<TEXT>

     SİBEL ÜNLÜ Radikal 

Otomobil pazarında firmalar bu sene yaz mevsimiyle birlikte peşin alımlarda 'astronomik düzeyde' indirim kampanyaları uygulamaya başladı. 
     Hyundai Santa Fe 2.7 V6 H-Matic modelinin 86 bin 914 olan fiyatını peşin alımlarda 10 bin YTL'lik indirimle 76 bin 914, Sonata 2.7'yi ise 7 bin YTL'lik indirimle 62 bin 146 YTL'ye satıyor. Orta sınıfa seslenen Accent 1.3 HY otomatik klimalı modelin fiyatı ise 5 bin 750 YTL'lik indirimle 22 bin 459 YTL oluyor. 
     Bir diğer astronomik indirim ise Daihatsu tarafından uygulanıyor. Kompakt araç üreticisi Daihatsu YRV, YRV Turbo, Sirion, Terios, Cuore ve Delta modelleri için geçerli olan yaz kampanyasında modelleri 3 bin YTL ile 7 bin YTL arasında değişen miktarda indirimlerle satışa sunuyor. 
     
     Haziran fırsatları 

     Kampanyada YRV Turbo'ya 7 bin YTL indirimle 29 bin YTL'ye, otomatik vites Sirion'lara 4 bin 760 YTL indirimle 21 bin 990 YTL'ye, YRV modellere 4 bin 500 YTL indirimle 22 bin YTL'ye, Terios 4x4'lere 4 bin YTL indirimle 25 bin 950 YTL'ye, Cuore'lara ise 3 bin YTL indirimle 15 bin 750 YTL'ye sahip olunabiliyor. Daihatsu'nun hafif ticari aracı Delta ise 3 bin YTL indirimle 24 bin 990 YTL'ye satılıyor. Daihatsu yaz kampanyasını 30 Haziran 2005 tarihine kadar sürdürecek. 
     Citroen de 'büyük' indirim uygulayan firmalar arasına katıldı. Citroen'in Türkiye Genel Distribütörü Baylas Otomotiv, C4'ün 1.6 motor serisinde kısa bir süre için 5 bin 500 YTL'lik indirim yapacağını açıkladı. Bu seride fiyatlar 36 bin 750 YTL ile 43 bin 4 YTL arasında değişiyor. 
     
     Diğer kampanyalar 

     Skoda Fabia HB Elegance'da 30 bin 559 YTL'lik fiyatı peşin alımda 28 bin 220 YTL'ye indirmesinin yanı sıra Fabia 1.2 64 HP Classic'te anahtar teslim fiyatı 23 bin 242 YTL'den 19 bin 990 YTL'ye çekti. Toyota Yaz Günleri Kampanyası'nda Corolla 1.6 terra sedan'ın fiyatını 34 bin 908 YTL'den 30 bin 500 YTL'ye indirdi. Corolla 1.6 terra HB'nin fiyatı da 34 bin 933 YTL'den 30 bin 500 YTL'ye düşürüldü. Ford'un yeni Focus dışındaki modellerinde 2 bin YTL'yi geçen peşin alım indirimleri var. 
     
     10 bin avro indirim 60 adetlik satış getirdi 

     Otomobilde astronomik indirimlerin en dikkat çekicisi Türkiye Genel Distribütörlüğünü Ortaklar Otomotiv'in yaptığı Jaguar Cars'dan gelmişti. Ortaklar Jaguar'la birlikteliğinin 20. yılı şerefine 24 Haziran 2005 tarihine kadar SType 2.5 Luxury için 10 bin avro, XType 2.5 Luxury için ise 4 bin avro daha az ödeme fırsatı sunuyor. S-Type 2.5 Luxury'nin fiyatı 68 bin avrodan 58 bin avro'ya iniyor. Ortaklar, kampanya başladıktan bu yana 60 adet S-Type Luxury sattı. Ortaklar kampanyalarla geçen sene 130 adet olan satış rakamını 180'e çıkarmayı hedefliyor. 

     
</TEXT>
</DOC>
