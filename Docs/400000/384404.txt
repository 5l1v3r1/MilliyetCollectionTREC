<DOC>
<DOCNO> 384404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/akyol.html </URL>
<DATE> 2005/10/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atatürk, milliyetçilik, Avrupa Birliği 
</HEADLINE>
<TEXT>


İNGİLİZ The Independent gazetesine göre, Türkiye'nin AB ile üyelik müzakerelerine başladığı 3 Ekim'de "Atatürk'ün mirası zirveye ulaştı." 
TÜSİAD'a göre, "Atatürk'ün çağdaş uygarlık vasiyetinin siyasi hedefine yaklaşıldı." 
Türkiye'nin modernleşmesi, bu yolda ilerleme her gündeme geldiğinde daima Atatürk'ün hatırlanması son derece normal. Ama buna rağmen Türkiye'de "Atatürkçüler" deyince akla gelen isimlerin çoğu Türkiye'nin AB yolculuğundan hiç de memnun değiller. "AB üyeliği Atatürk'e İhanettir" diye kitaplar yazdılar. 
Basındaki kalemşörleri de 3 Ekim'i yerden yere vuruyorlar. 
Atatürk'ün değişik konjonktürdeki bir sözünü alıp, onu "ezeli ve ebedi" bir dogma gibi Türkiye'nin karşısına dikiyorlar. 
Atatürk'e göre yerimiz "mazlum milletlerin yanı" olmalı imiş Halbuki Atatürk bu sözü sadece Milli Mücadele ortamında kullanmış, Batılılaşma devrimleri yaptığı dönemde ise ağzına almamıştır. 
Bu "Atatürkçüler", Atatürk'ten çeşitli sözler aktararak, Türkiye'nin yabancı uzmanlardan görüş almasına, NATO'ya, IMF ile ilişkilere, bugün de AB'ye karşı çıkıyorlar. 
Atatürk'ün 1922'de,"vaziyeti düzeltmek için mutlaka Avrupa'dan nasihat alma"yı eleştiren sözlerini kullanıyorlar. 

ATATÜRK kalkınma planının hazırlanması için 1932'de Sovyetler'den, 1933'te Amerika'dan uzmanlar getirtti. "Birinci Beş Yıllık Sanayi Planı" böyle hazırlandı. 
Merkez Bankası'nın kurulması için 1930'da İtalyan Kont Volpi çağrıldı. Ardından Lozan Üniversitesi'nden Leon Molf davet edildi. Dönemin ünlü iktisatçılarından Charles Rist'ten rapor istendi. 
Yabancı sermaye ve dış borç almak için Atatürk Amerika'ya heyetler gönderdi, Milli Mücadele yürürken bile Amerikalılara, görüşmeleri Osmanlılar zamanında başlayan "Chester imtiyazı"nı vererek yabancı sermayeye karşı olmadığını gösterdi. 
Daha 1924'te "siyasetimizin, geleneklerimizin, menfaatlerimizin bizi bir Avrupa Türkiye'si, daha doğrusu garba teveccüh etmiş bir Türkiye'ye meylettirdiğini" söyledi. 
1938'de 'Batı ittifakı'nın işareti olarak İngiltere ile askeri antlaşma yapmak istedi, bunun imzasını 1939'da İnönü attı... 

AVRUPA Birliği'ne giden süreç için bizde ilk müracaatı 1959'da Adnan Menderes yaptı. İlk imzayı 1963'te Başbakan İsmet İnönü koydu. Gümrük Birliği ve "tam üyelik müzakereleri"nin hukuki temelinde İnönü'nün bu imzası vardır. 
Atatürk'ün belirttiği "geleneklerimiz"in yönü, Osmanlı'dan başlayarak "garba teveccüh"tür reformist hükümdar Abdülhamit dahildir buna 
Atatürk başka türlü düşünseydi bile bugünkü Türkiye'nin 1950'den itibaren geliştirdiği siyaseti izlemesi doğrudur. 
Milliyetçi düşünce geleneğimizde de mesela Ziya Gökalp "Avrupa beynelmileliyeti" dediği 'Avrupa enternasyonali'ne girmemizi savunmuş, Sadri Maksudi Arsal Avrupa birleşmesinde yer almamızı istemiştir. 
AB sürecinde Türkiye'nin esas kazancı, ekonomisinin gelişmesi ve demokrasisinin sağlamlaşması olacaktır bunu yaşayarak gördük. 
Türkiye'nin Avrasya'da gücünü artırmasının da ülke bütünlüğünü ekonomik ve siyasi entegrasyon gibi çok kuvvetli iki araçla daha bir güçlendirmesinin de yolu budur. 



</TEXT>
</DOC>
