<DOC>
<DOCNO> 387537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/spo12.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'da kapalıyız 
</HEADLINE>
<TEXT>


Lider Bursaspor, Elazığspor beraberliğinin ardından Uşak'ta da galibiyet orucunu bozamadı. İftarı getiremeyen Timsah, 3 puan açlığını bir türlü gideremeyince, koltuğunda korkulu rüya görmeye başladı 

CEVDET ERGUN 


ikinci Lig'de ilk 6 haftada A Kategorisi'nin altını üstüne getiren Bursaspor durgun bir bekleyişe girdi. Ramazan'ın gelişiyle birlikte adeta oruç tutmaya başlayan Timsah, sahasında aldığı Elazığspor beraberliğinin ardından Uşak deplasmanında da umduğunu bulamadı, karnını doyuramadı. Raşit Çetiner bu performans düşüklüğünün nedenlerini sorgulayadursun, rakiplerin haftayı kazançlı kapatması liderlik koltuğunun da sallanmasına yol açtı. Üç maçta evinde 8 puan kaybeden Uşak önünde bir puanla yetinmek, Bursaspor'un henüz sahur mahmurluğunu üstünden atamadığını gözler önüne serdi. 
Antalyaspor, 4-0'lık Dardanel galibiyetinin ardından Mardin'e de üçlü tarife uygulayıp, güle oynaya evine döndü. Coşkun ve Taner'in 2 yine başrolü üstlendiği galibiyet, Yılmaz Vural'ın öğrencileri için Bursaspor'un iyice ensesine yapışmak demekti. Görüldü ki, Erol Tok'un gidişi şimdilik Mardin'de hiçbir şeyi çözmedi. 
Sakaryaspor, kolay lokma olarak gördüğü Dardanelspor karşısında neye uğradığını şaşırdı. Soğuk terler döken yeşil - siyahlılar, Kadir'in 90 3'teki golüyle hayata dönerek yarışa ortak oldu. İzmir'deki Altay - Kocaelispor maçı kan değişikliğine giden iki ekip için de farklı anlamlar taşıyordu. Sadi Tekelioğlu'ndan görevi devralan Fuat Yaman, Ercan Ertemçöz'ün bayrağı teslim ettiği Levent Eriş'in ekibi önünde yine 3 puanı bir arada göremedi. 
İstanbul Büyükşehir Belediye, Akçaabat Sebatspor deplasmanında öne geçmesine rağmen Ali'nin golleriyle rakibine teslim oldu. Büyük fırsat tepen Belediye, maçı kazansa, üçüncü sıraya yükselecekti. 
İstanbulspor, 1-0 geriye düşmesine karşın Gaziantep B.Belediye engelini son dakika golüyle 2-1 geçip, sahasında üst üste üçüncü maçından da 3 puan çıkardı. Evinde kaybetmeyen Mersin İdmanyurdu, beklendiği gibi Karşıyaka'ya çelme taktı. Son haftaların flaş ekibi Elazığ, Yozgat önünde 26 dakika on kişi oynadı, 80'de galibiyet golüne ulaştı. Orduspor, geçen hafta 9 kişiyle Altay'a kafa tutan Türk Telekom'a 3-0'la ağır darbe indirdi. 

Tansiyon yükseliyor 
Zorlu maratona bakıldığında haftalar ilerledikçe gerilimin de arttığı gözleniyor. Altay - Kocaeli maçında ev sahibi taraftarlar ile polis arasında yaşanan gerginlik, Sakarya'nın son dakika golünün ardından Dardanelli taraftarların sahaya fırlattığı koltuklar, Uşak'ta beraberliği sindiremeyen Bursalı seyircilerin hakem ve rakip oyunculara yabancı madde yağdırması tansiyonun tırmandığının göstergesiydi. Karşıyaka'dan Atilla'nın, taç atışı sırasında takım arkadaşına küfür etmesi sonucu kırmızı kart görmesi de şaşılacak cinstendi. 

HAFTANIN KARMASI 
Alper A.Sebat 
Süleyman Uşak 
Levent Antalya 
Mevlüt Mersin İY 
Bekir İst.Spor 
Mehmet Altay 
Serkan Ordu 
Evren Elazığ 
Kadir Sakarya 
Ali A.Sebat 
Taner Antalya 

HAFTANIN TAKIMI 
Antalyaspor 

HAFTANIN FUTBOLCUSU 
Ali Akçaabat Sebat 

HAFTANIN TEKNİK DİREKTÖRÜ 
Yılmaz Vural Antalyaspor 

2. LİG A KATEGORİSİ TAKIMLAR O G B M A Y P 1 Bursaspor 8 6 2 0 15 3 20 2 Antalyaspor 8 6 1 1 19 6 19 3 Sakaryaspor 8 5 2 1 11 4 17 4 Altay 8 4 3 1 13 11 15 5 İstanbulspor 8 4 2 2 12 7 14 6 Karşıyaka 8 4 2 2 12 12 14 7 Elazığspor 8 3 4 1 12 7 13 8 Orduspor 8 3 3 2 13 8 12 9 İst.B.Bld. 8 4 0 4 10 7 12 10 A.Sebat 8 2 3 3 11 12 9 11 Uşak 8 2 2 4 8 11 8 12 Mersin İY 8 2 2 4 7 12 8 13 Yozgatspor 8 1 4 3 9 13 7 14 Mardinspor 8 2 1 5 6 13 7 15 G.Antep Bld. 8 2 0 6 12 15 6 16 T.Telekom 8 1 3 4 7 14 6 17 Kocelispor 8 1 3 4 6 13 6 18 Dardanelspor 8 1 1 6 3 18 4 

HAFTANIN MAÇLARI 
G.Antep B.Ş.Bld-Altay, Uşak-İstanbulspor, Bursa-Yozgat, İst.B.Şehir Bld-Elazığ, Kocaeli-Ordu, Sakarya-Mardin, Antalya-Mersin İ.Y, Karşıyaka-A.Sebat, T.Telekom-Dardanel 


</TEXT>
</DOC>
