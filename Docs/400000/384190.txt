<DOC>
<DOCNO> 384190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko30.html </URL>
<DATE> 2005/10/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
AB ile müzakerelerin başlaması piyasaları nasıl etkiledi 
</HEADLINE>
<TEXT>

     Türkiye ile Avrupa Birliği AB arasında tam üyelik müzakerelerinin resmen başlaması, özellikle Borsa'da yeni rekor ve yükselişlerle karşılandı. 
     Müzakerelerin başlamasına bağlı olarak özellikle Borsa'da gözlenen yükseliş dalgasıyla birlikte yeni endeks ve işlem hacmi rekorları kırıldı. 
     İstanbul Menkul Kıymetler Borsası'nda İMKB işlem gören hisse senetleri haftanın ilk 2 günü sonunda ortalama yüzde 6.87 oranında değer kazandı. Dövizde özellikle Salı günü yaşanan düşüşler Merkez Bankası'nın alım yönünde müdahalesiyle durdu. Son haftalarda yükseliş trendinde olan altın fiyatları da müzakerelerin başlamasının ardından inişe geçti. Tahvil ve bono faizlerinde Cuma gününe göre gerçekleşen düşüşler bazı vadelerde 1 puana yaklaştı. Gecelik repo oranlarında da yüzde 15.00'lerin altına inildi. 
     
     İMKB 
     Haftanın ilk işlem gününde piyasalar, Türkiye ile AB arasında tam üyelik müzakerelerinin başlamasına ilişkin gelişmeleri yakından takip etti. 
     AB Genel İşler Konseyi'nde devam eden görüşmelere odaklanan piyasa, Avusturya'nın tutumu nedeniyle yaşanan belirsizlikte önce moral bozukluğu yaşadı. Kapanışa doğru ise gelen bazı olumlu haberler hisselere alım getirdi. 
     Pazartesi günü 1. Seansta 882.25 puan azalan İMKB Ulusal 100 Endeksi, 2. Seans'ta 1.849.92 puan artarak tarihi zirve yaptı. Cuma günkü kapanışa göre günü 967.67 puan artışla noktalayan Borsa'da hisse senetleri ortalama yüzde 2.90 değer kazandı. 
     Türkiye-AB tam üyelik müzakerelerinin resmen başlamasının ardından Salı günü İMKB hızlı bir yükseliş trendine girdi. Endeks seansın ilk 5 dakikası dolmadan 35,500 puanı aştı. Endeks, 1. seansta 1.185.82 puan artarak 35,486.72 puana, 2. seansta da 138.07 puan artarak 35,624.79 puana ulaştı. Bu seviye kapanış rekoru olarak kaydedildi. 2. Seans içinde görülen 35,809.90 puan endeksin yeni tarihi zirvesi oldu. Endeks, günlük bazda 1.323.89 puan ve yüzde 3.86 yükseldi. Hisse senetleri piyasasında Salı günü gerçekleşen toplam 2 milyar 833 milyon 37 bin 978 YTL'lik işlem hacmi de 2005 yılının en yüksek değeri olarak kaydedildi. 
     Endeksteki ilk 2 günlük artış 2,291.56 puanı bulurken İMKB Bileşik Endeksi 35,624.79 puandan ve 35,500 direncinin üstünde kapandı. İlk 2 günlük ortalama artış yüzde 6.87 olarak gerçekleşti. 
     İlk 2 günün en çok değer kazanan hisse senetleri yüzde 22.35'le T. Kalkınma Bankası, yüzde 19.82 ile Tekstil Finansal Kiralama ve yüzde 17.84'le Van Et oldu. Yüzde 5.00'lik kayıpla Mensa Mensucat, yüzde 3.70'lik kayıpla Çimbeton ve yüzde 2.78'lik kayıpla da Meges Boya en çok kaybettiren hisse senetleri olarak sıralandı. 
     
     DÖVİZ-TAHVİL-BONO-REPO-FON 
     Pazartesi günü döviz ve faiz oranlarında önemli bir hareket gözlenmedi. Akşamki kapanışlar bir önceki kapanış seviyelerinde gerçekleşti. 
     Salı günü ise açılıştan itibaren serbest piyasa ve bankalararası piyasadaki kotasyonlarda düşüşler dikkat çekti. 
     Sabah saatlerinde 0.0100 YTL'nin üzerinde düşüşle açılan dolar ve avro, Merkez Bankası'nın döviz piyasasına doğrudan alım yoluyla müdahalesi sonucunda yükseldi ve günlük bazda önemli bir değişim yaşanmadı. 
     Bankalararası piyasada dolar kotasyonları, gün sonunda satışta en düşük 1.3490 YTL, en yüksek 1.3515 YTL düzeyinde gerçekleşti. 
     İMKB Tahvil ve Bono Piyasası Kesin Alım Satım Pazarı'nda işlem gören 9 Mayıs 2007 vadeli tahvilin bileşik getirisi yüzde 15.26 seviyelerinden yüzde 14.67 seviyelerine geriledi. Akşam kapanışta ise bu tahvilin bileşik getirisi yüzde 14.60 oldu. 
     İMKB Tahvil ve Bono Piyasası Repo-Ters Repo Pazarı'nda gecelik işlemlerde yüzde 15.00'lerin altına gerileyen oranlar, Salı günü ortalama yüzde 14.28 olarak gerçekleşti. 
     Yatırım fonlarına katılma belgelerinde Endeks bazında önemli bir hareket gözlenmedi. AA Bileşik Fon Endeksi'ndeki iki günlük artış sadece 37 puan ve yüzde 0.01 oldu. 
     Son iki gün içinde en çok değer kazanan yatırım fonları yüzde 3.49'la İş A Tipi Mali Endeks Fon, 2.76 ile İş Bankası A Tipi İMKB-30 Endeks Fon ve yüzde 2.74'le YKY A Tipi İMKB-30 Endeks Fon oldu. 
     
</TEXT>
</DOC>
