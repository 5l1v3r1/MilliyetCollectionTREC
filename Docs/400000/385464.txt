<DOC>
<DOCNO> 385464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko10.html </URL>
<DATE> 2005/10/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İMKB... Yabancılar en çok İş Bankası hissesi alıp sattı... 
</HEADLINE>
<TEXT>

     Yabancı yatırımcılar, yılın ilk dokuz ayında İMKB’de en fazla işlemi 6.5 milyar dolarla İş Bankası hisselerinde yaptı. Daha sonra 5 milyar dolarlık işlemle Yapı Kredi, 4.9 milyar dolarla Garanti Bankası hisseleri geldi. Yabancıların halka açıklık oranı içindeki payının en yüksek olduğu hisse ise yüzde 99’la Garanti oldu. 
     ANKA’nın İstanbul Menkul Kıymetler Borsası İMKB 
     verilerinden yaptığı hesaplamaya göre, yabancı yatırımcılar ocak-eylül döneminde Borsa’da 55 milyar 829.3 milyon dolarla rekor düzeyde işlem gerçekleştirdi. Bu dönemde 29 milyar 577.9 milyon dolarlık hisse alımına giden yabancıların, 
     toplam hisse satışları ise 26 milyar 251.1 milyon dolar oldu. 
     Buna göre, yabancıların dokuz aylık işlemleri net 3 milyar 326.8 milyon dolarlık hisse senedi alımıyla sonuçlandı. 
     
     EN FAZLA İŞLEM İŞ BANKASI’NDA 

     Yabancıların dokuz ayda en fazla işlem yaptıkları hisse İş Bankası C oldu. Bu hissede 3 milyar 463 milyon dolarlık alış, 3 milyar 3.3 milyon dolarlık satış yapan yabancıların, İş Bankası hisselerindeki toplam işlemleri 6 milyar 466 milyon doları buldu. 
     En fazla işlem gerçekleştirilen ikinci hisseyi Yapı ve Kredi Bankası oluşturdu. Dokuz ayda yabancılar Yapı Kredi hisselerinde 2 milyar 504.1 milyon doları alış, 2 milyar 516.5 milyon doları satış olmak üzere toplam 5 milyar 20.6 
     milyon dolarlık işlem yaptılar. 
     Garanti Bankası hisseleri ise toplam 4 milyar 957.5 milyon dolarlık işlemle üçüncü sırada yer aldı. Bu işlemlerin 2 milyar 508.9 milyon dolarını alış, 2 milyar 448.6 milyon dolarını satış işlemleri oluşturdu. 
     Daha sonra, toplam 4 milyar 623.8 milyon dolarlık işlemle Akbank, 3 milyar 327.7 milyon dolarla Turkcell, 3 milyar 296 milyon dolarla Tüpraş, 3 milyar 213 milyon dolarla Doğan Holding, 3 milyar 13.5 milyon dolarla Sabancı Holding, 2 milyar 251.4 milyon dolarla Koç Holding hisseleri geldi. 
     
     EN FAZLA NET ALIM TÜPRAŞ’TA 

     Yabancı yatırımcıların ilk dokuz ayda en fazla net alım yaptıkları hisse ise Tüpraş oldu. Bu hissede 1 milyar 917.7 milyon dolarlık alış, 1 milyar 378.3 milyon dolarlık satış yapan yabancıların, Tüpraş’taki net alımları 539.4 milyon dolar oldu. 
     Tüpraş’ı 459.4 milyon dolarlık net alımla İş Bankası, 371.3 milyon dolarla Sabancı Holding, 233.4 milyon dolarla 
     Finansbank, 216.3 milyon dolarla Akbank, 105.5 milyon dolarla Doğan Holding hisseleri izledi. 
     
     HALKA AÇIKLIK ORANI İÇİNDEKİ PAYLARI 

     Oyak Yatırım’ın yaptığı araştırmaya göre, 29 Eylül itibariyle yabancı yatırımların halka açıklık oranı içindeki paylarının en yüksek olduğu hisse yüzde 99.1’le Garanti Bankası oldu. Toplam halka açıklık oranı yüzde 44 olan Garanti Bankası’nın, halka açık kısmının piyasa değeri 2 milyar 716 milyon dolar olarak hesaplandı. 
     Yabancıların halka açıklık içindeki paylarında Garanti’yi yüzde 95.3’le Denizbank, yüzde 91.5’le Hürriyet Gazetecilik hisseleri izledi. 
     Sözkonusu oran Finansbank’ta yüzde 88.4, Aksigorta’da yüzde 87, Akbank’ta yüzde 86.3, Anadolu Efes ve Yazıcılar Holding’de yüzde 84.3, Doğan Yayın Holding’de yüzde 83.1, Turkcell’de yüzde 82.2, Migros’ta yüzde 81.1, Tüpraş’ta yüzde 80.4 düzeyinde oluştu. 
     
</TEXT>
</DOC>
