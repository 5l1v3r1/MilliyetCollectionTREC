<DOC>
<DOCNO> 354287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/pulur.html </URL>
<DATE> 2005/06/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tatil Günlüğü 1 
</HEADLINE>
<TEXT>


-BİRİNCİ GÜN- 
AMERİKA'dan vıcık vıcık haberler akıyor. Maşallah kaleminden kan değil, yağ damlayanlar, Başbakan Tayyip Erdoğan'ı ve ABD politikasını öve öve bitiremiyorlar, bazıları mazilerinden mahcup ve utangaç olsalar da... 
Hele Amerikan halkının Tayyip Erdoğan'a gösterdiği yakınlık ve itibar, her ölçünün üzerindeymiş... 
Gel de pirlerimizden Ahmet Emin Yalman'ı rahmetle anma .. 
1950'li yıllar, Cumhurbaşkanı Celal Bayar Amerika'da, "Vatan" başyazarı Ahmet Emin Yalman izlenimlerini, o günkü deyimle intibalarını yazıyor 
"Celal Bayar'ı gören Amerikan halkı hem hayıflanıyor, hem de kıskanıyor, Allah'ım, niye bizim böyle bir başkanımız yok diye..." 
Ahmet Emin Yalman'ın ikinci baskılarını gördükçe onu rahmetle anmamak mümkün mü 

-ÜÇÜNCÜ GÜN- 
Geldiğimiz gün hanım tutturdu "Bu eve bir ayakkabı dolabı gerek " diye. Ayakkabılar düzenli duracakmış, sağa sola atılmayacakmış... İyi, yaptıralım da, marangoz nerede Yazlık kasabalarda mevsim gelince marangozu, elektrikçiyi, su tesisatçısını arada bulasın... Bulsan bile ne yazar, ha bugün, ha yarın tatilin sonuna gelirsin. Neyse, her soruna çare bulan dostumuz Tayyip Süne bir marangoz ayarladı, o da birkaç gün atlattı, gelmedi, üçüncü gün geldi, dolabın ölçüsünü aldı, hanım süre verdi 
"On beş gün sonra getirirsin inşallah " 
"Belli olmaz, belki bu akşam, belki yarın " 
Herhalde inceden dalgasını geçiyor dedik... 
Akşam üzeri kapıda bir minibüs durdu, içinden marangoz, çırağı ve dolap çıktı 
Olacak iş değil, ama oldu, marangoz Cengiz Güneş rekor kırmadı, Çeşme'de devrim yaptı. 

-DÖRDÜNCÜ GÜN- 
Eski Cumhurbaşkanı Sayın Demirel, memleket hizmetlerine devam ediyor, bir ferdi millet gibi... 
Son fetvasını vermiş 
"Eşi türbanlı da olsa, Tayyip Erdoğan cumhurbaşkanı seçilirse Çankaya'ya çıkar " 
Rahmetli İsmet Paşa onun için boşuna mı "Bir ayağı Konya müftüsünde " demişti... 

-BEŞİNCİ GÜN- 
Orhan Boran'ın jübilesinde, meşhur komiklerimizden Yılmaz Erdoğan Vali Muammer Güler'in taklidini yapmış, Vali hızlı konuşur ya... 
Akşam "Levent'in Yeri"nde arka masadakiler bunu tartışıyor. 
"Yüz verirsen Ali'ye..." 
"İnsanın haddini bilmesi kadar irfan olmaz." 
Biri "Canım mizah " diyecek oldu, cevabını aldı 
"Densizliğin adı ne zaman mizah oldu " 

"KÜRKÇÜ Mustafa" telefonla arada "Okudun mu " diye lafa girdi... 
Kim bilir ne okumuştur, yakası açılmadık yazıları hiç kaçırmaz, özetledi 
"Ali Rıza Kardüz Milliyet ekinde yazdı. Lüks bir yerde iki şişe yabancı şarap için 10 bin YTL ya da 10 milyar lira almışlar, başka hiçbir yerde bu şarap yokmuş..." 
Peki, bize ne bundan 
Biz ne diyor muşuz 
"Kürkçü"nün merakını giderdik 
"Çüşşşş " 
Meğer o da okuyunca bizim gibi demiş de 

-ALTINCI GÜN- 
Uyuklaması ve gaflarıyla meşhur olan Kültür Bakanımız Atilla Koç, Orhan Kemal'in yoksulluk ve sıkıntı içinde yaşamasının sebebini bulmuş 
"Eğer bizim entelektüellerimiz içki içeceklerine Orhan Kemal'in kitaplarını alsaydılar, romancı bu kadar sıkıntı çekmezdi " 
AKP'lilerin huyu bu, lafı evirip çevirip rakıya getirecekler... 
İyi de Orhan Kemal hemen her akşam Sirkeci ile Hocapaşa arasındaki Adana Seyhan Kebapçısı'nda rakı içerdi, yanında da "Arap Talat" ve Muzaffer Buyrukçu... 
Hadi diyelim okur yazar olanlar rakı içmekten Orhan Kemal'in romanlarını alıp okuyacak para bulamadılar, ya Orhan Kemal rakı içip bu romanları nasıl yazdı 
DEVAMI YARIN 



</TEXT>
</DOC>
