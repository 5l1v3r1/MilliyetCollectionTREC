<DOC>
<DOCNO> 379197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun16.html </URL>
<DATE> 2005/09/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çin'de yarın Ay Bayramı kutlanacak... 
</HEADLINE>
<TEXT>

     Çinlilerin önemli geleneksel bayramlarından biri olan ''Ay Bayramı'' yarın akşam kutlanacak. 
     Çince karşılığı ''Güz ortası bayramı'' olan Ay Bayramı, Çinlilerin geleneksel Ay Tarım Takvimi'ne göre sekizinci ayın 15'inde kutlanıyor. 
     Ay Bayramı hasat mevsiminin bitişini simgelediğinden, köylüler hasat mevsiminin bitişini içinde tuzlu yumurta sarısı bulunan ayçöreği yiyerek kutluyor. Dolunay ve ayçöreği, Çinlilerin inanışına göre birliğin sembolü olarak kabul ediliyor. 
     Pekin Haberleri gazetesinde çıkan habere göre, Çin Kültür Bakanlığı, Güz Ortası Bayramı'nın Dünya Mirasları Listesi'ne alınması için UNESCO'ya başvuruda bulunacak. Haberde, bu bayramın yurtdışında yaşayan Çinlileri birleştirici bir niteliği olduğu ve kültürlerine bağlı kalmalarını sağladığı ifade edildi. 
     Ekonomi Günlüğü gazetesinde çıkan haberde de, bu yıl ay çöreği fiyatlarında düşüş görüldüğü kaydedildi. 111 ay çöreği üreticisi arasında yapılan araştırmaya göre, ay çörekleri bu yıl geçen yıla göre yüzde 14,1 daha ucuza satılıyor. Bir kutu ay çöreğinin genellikle 200 yuandan 25 ABD Doları daha ucuza satıldığı bildirildi. 
     Öte yandan aynı gazetedeki başka bir haberde, yapılan denetimler sırasında ay çöreği üretilen yerlerin yüzde 7'sinde standartların yakalanamadığı belirtildi. 
     
     TATLAR BÖLGELERE GÖRE DEĞİŞİYOR 
     Güz Ortası Bayramı'nın akşamında dolunay gökte ilk belirdiği zaman, insanlar sofraya ay çörekleri ve çeşitli meyveler koyarak aya tapınırlar. Aya tapındıktan sonra aile üyelerinin ayrılmaması ve hep bir araya gelmesini dilemek için, aile fertleri ay çöreklerini paylaşarak yerler. 
     Çin'de ay çöreklerinin tatları bölgelere göre değişir. Pekin'de üretilen Jing tipi ay çöreği, ülkenin doğusunda bulunan Suzhou'da üretilen Suzhou tipi ay çöreği, Çin'in güneyindeki Guangdong bölgesi ve Chaozhou bölgesinde üretilen Chao tipi ay çöreği, en ünlü ay çöreklerinden. 
     Halkın yaşam düzeyinin yükselmesiyle birlikte, ay çöreğinde de değişiklikler meydana geldi. Geleneksel şeker, çiğde, kırmızı fasulye, jambon ve hindistancevizi ezmesinin yanı sıra çöreğin içinde tuzlanmış ördek yumurtası sarısı, meyve, kakao ve krem de kullanılmaya başladı. 
     
     GİZLİ MESAJLI ÇÖREKLER 
     Ay Bayramı'nda bütün aile üyelerinin bir araya gelerek yemek yemeleri, Çin'de yıllardır süren bir gelenek. Bu geleneğin doğuşuyla ilgili birçok efsane bulunuyor. 
     Tarihçilere göre, Ay Bayramı kutlamaları, Moğol istilacıların kurduğu Yuan Hanedanı'na 1279-1368 karşı başlattığı isyanla ortaya çıktı. Zu Yuanzhang ve diğer Han liderleri, isyan için hazırlıklara başlar. Ancak etrafta muhbirler cirit atmaktadır. 
     Ay Bayramı öncesi liderler ve aileleri, içlerine gizli mesajlar konulmuş ayçörekleri hazırlar ve taraftarlarına dağıtır. Ay Bayramı gecesi isyan başlar. Bu olay, aynı zamanda Ming Hanedanı'nın 1368-1644 kurulmasına yol açar. 
     
</TEXT>
</DOC>
