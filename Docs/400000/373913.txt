<DOC>
<DOCNO> 373913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur45.html </URL>
<DATE> 2005/08/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türk "hacker" Atilla'yı cezaevinde rahatsız ediyorlar Bize de öğret 
</HEADLINE>
<TEXT>

     Adana’dan gelen ailesi, Microsoft başta olmak üzere 110 ülkede, bilgisayar, medya ve finans şirketlerine ait internet sitelerine virüs bulaştırdığı ve interaktif dolandırıcılık yaptığı iddiasıyla tutuklanan Atilla E.’yi Ulucanlar Cezaevi’nde ziyaret etti. 
     Tutuklandıktan sonra Ankara Merkez Kapalı Ceza ve Tutukevi’ne Ulucanlar Cezaevi konulan oğulları Atilla E.’yi ziyaret etmek için Adana’dan Ankara’ya gelen anne ve babası, çocuklarının suçsuz olduğunu söyledi. 
     AA muhabirinin sorularını yanıtlayan baba Mustafa Kemal E., Atilla’nın çevresinde "efendi ve kendi halinde bir genç" olarak tanındığını belirterek, hakkında yapılan suçlamaların doğru olmadığını savundu. Maddi durumlarının iyi olmadığını ve Atilla’nın kendisinden harçlık aldığını da anlatan Mustafa Kemal E., oğlunun bir an önce serbest bırakılmasını istedi. 
     Atilla’nın gözaltına alınmasından tutuklanmasına kadar olan süreçte kamuoyunun olayı abarttığını ve oğullarının hayatı ile oynandığını ifade eden Mustafa Kemal E., şunları kaydetti 
     "Ben çocuğumun hacker olduğuna inanmıyorum. Yapmaz. Benden aldığı terbiye de buna izin vermez. Biraz fazla para harcasa hesabını bana verir. 
     Atilla’nın içkisi sigarası, kumarı gece hayatı yok. İddia edildiği gibi para transferleri yapsa, hesabına para geçirse böyle mi yaşar 
     Bankadaki 3 milyar lirayı da tohum alması için Atilla’ya ben verdim. 
     oğlum kimsenin parasına el uzatmaz. Oğlumun geleceği ile oynuyorlar" Geçimlerini çiftçilik yaparak sağladıklarını ve bir dönem durumlarının oldukça iyi olduğunu da anlatan Mustafa Kemal E., iflas etmeden önce Atilla ile birlikte diğer çocuklarını da özel okullarda okuttuğunu, ancak şartların değişmesi ile Atilla’yı özel okuldan alarak Adana Erkek Lisesi’ne gönderdiklerini söyledi. Liseyi bitirdikten sonra Atilla’nın 3 yıl üst üste girdiği üniversite sınavlarında istediği yeri kazanamadığını ve zaman zaman tarlada kendisine yardım ettiğini de ifade eden Mustafa Kemal E. "Ben internet kafelere gitmesinler diye eve bilgisayar aldım. Bilgisayarı da sadece Atilla kullansın diye almadım" diye konuştu. 
     
     "CEZAEVİNDE ATİLLA’YI RAHATSIZ EDİYORLAR" 
     Atilla’nın annesi Nafiye E. ise tutuklandıktan sonra konulduğu cezaevindeki hükümlü ve tutukluların çocuklarını "Sen iyi para kaldırmışsındır. Bu işi bize de öğret" sözleriyle rahatsız ettiklerini belirterek, oğlunun içinde bulunduğu durumdan endişe duyduğunu söyledi. 
     Atilla E.’yi savunmak için görevlendirilen avukat Eşref Polat ise, müvekkiline "yargısız infaz" yapıldığını öne sürerek, "Atilla’nın suç işlediğinden haberinin bile olmadığını" söyledi. 
     Polat, Atilla’nın, internet ortamında sohbet ettiği "Diablo" lakaplı Faslı hackerın isteği üzerine önceden kiraladığı sitelerin şifrelerini verdiğini kaydetti. Polat, "CNN’de saldırı haberini duyunca Atilla, Diablo ile bağlantısını kesmiş, kendisinin bir şey yapmadığına inandığı için de kaçmaya gerek duymamış" diye konuştu. 
     Müvekkilinin delil karatmasının ve kaçmasının mümkün olmadığını, sabit ikamet adresinin de bulunduğunu savunan Polat, ilk duruşmada Atilla’nın tahliyesini isteyeceğini belirtti. 
     Atilla E.’nin, Microsoft’un yanı sıra CNN İnternational, The New York Times ve ABC gibi basın kuruluşlarının da sitelerine virüs bulaştırdığı, bankaların internet sitelerine girerek müşteri hesapları üzerinde oynama yaptığı ve para transferleri gerçekleştirdiği iddia ediliyor. 
     
</TEXT>
</DOC>
