<DOC>
<DOCNO> 365266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/spo04.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a sert uyarı 
</HEADLINE>
<TEXT>


Başkan Atay Aktuğ, Anorthosis karşısında rakibi küçümseme nedeniyle şok bir yenilgi aldıklarını belirtti, "Bu takım eğer böyle oynarsa rövanşta da şansımızın olmayacağını düşünüyorum" dedi 


Bordo - Mavili takımda, Anorthosis karşısında alınan 3-1'lik yenilginin şoku sürüyor. Başkan Atay Aktuğ hesapta olmayan şok bir mağlubiyet aldıklarını belirterek, teknik heyet ve futbolculara sert mesajlar gönderdi. 
Aktuğ, "Rakip küçümsendiği için şok bir sonuç ortaya çıktı. Anorthosis'i her zaman yenecek güçte bir ekibiz ama konuşmayla olmuyor. Hiçbir takımı küçümsememek lazım. Ben kimseyi suçlu ilan etmiyorum. Takım halinde kötüydük. Bu konu da futbolcular ve teknik heyetin konusudur. Bu takım böyle oynarsa 2. maç için de şansımızın olmayacağını düşünüyorum. 3 Ağustos'taki rövanşa ciddi çıkmalıyız" diye konuştu. 
Kıbrıs Rum Kesimi'ndeki güvenlik önlemlerinin aynısının Trabzon'da da uygulanmasını isteyen Başkan Aktuğ, sezon açılışında Başbakan aleyhine yapılan olumsuz tezahüratlara da değindi. Ak Parti Trabzon Milletvekili Cevdet Ördül'ün açıklamalarına yanıt veren Aktuğ, "Trabzonspor'u siyasi malzeme olarak hiç kimsenin kullanmasına izin vermeyiz. Arkadaşlarımız hassas, biz daha hassasız. Ne Başbakan, ne Trabzonspor'un ismini kullanarak kimse prim yapmaya çalışmasın" ifadesini kullandı. 

Cola Turka ile anlaşma 

Trabzonspor Yönetimi, Cola Turka firması ile forma kolu reklamı, Avni Aker Stadı ve antrenman sahaları reklam panolarıyla ilgili geniş çaplı bir anlaşma imzaladı. Firma imzalanan anlaşma karşılığında Bordo - Mavili kulübe toplam 300 bin dolar ödeme yapacak. 

İzin bitti 

Teknik Direktör Şenol Güneş'in, Yunanistan dönüşü 1 gün izin verdiği Bordo - Mavili futbolcular dünü izinli olarak geçirdi. Trabzonsporlu oyuncular bugün yapılacak çift antrenmanla gelecek hafta çarşamba günü Anorthosis ile Avni Aker Stadı'nda oynanacak maçın hazırlıklarına devam edecek. 

Yattara'ya 1 maç ceza 

Anorthosis Famagusta karşılaşmasında 2 dakika içinde 2 sarı kart görüp, kırmızıyla oyundan atılarak tüm Türkiye'de büyük üzüntü yaratan mağlubiyete zemin hazırlayan İbrahima Yattara'ya 1 maç ceza verildi. UEFA tarafından ikinci sarı kartı düdükten sonra topa vurduğu için görmesi nedeniyle ek ceza verilmeyen Gineli futbolcu, rövanş maçında forma giyemeyecek. Kırmızı kart nedeniyle çok üzgün olduğunu belirten Yattara, turu geçeceklerini iddia etti. 

Onlar da aranacak 

Trabzon Valisi Hüseyin Yavuzdemir, Trabzonspor - Anorthosis Famagusta maçı için Kıbrıs Rum Kesimi'nden geleceklerin büyük bir titizlik ile aranacağını açıkladı. Yavuzdemir, "3 Ağustos'taki rövanşta gerekli tedbirler alınacak ve aramalar geniş çaplı olarak yapılacak" dedi. Rum Kesimi'ndeki ilk maçta Bordo - Mavili futbolcular ve teknik heyetin ayakkabılarının içine kadar aranması büyük tepki çekmişti. 


</TEXT>
</DOC>
