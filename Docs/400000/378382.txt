<DOC>
<DOCNO> 378382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy04.html </URL>
<DATE> 2005/09/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
AKP'de "141 geri geliyor" sıkıntısı... 
</HEADLINE>
<TEXT>

     Teörle Mücadele Yasası’nda yapılacak değişiklik çalışmasının ortaya çıkan ilk ipuçları, AKP’nin Milli Görüş kanadında, "141’inci madde geri mi geliyor " kaygısına yol açtı. Terörle Mücadele Yasası’na ilişkin Adalet Bakanlığı’nda yürütülen değişiklik çalışmalarının ardından konunun AKP’de bir komisyon kurularak değerlendirilmeye alınması, AKP milletvekillerini de hareketlendirdi. AKP’nin ağırlığını "Milli Görüşçü" olarak nitelenen kanadının başını çektiği milletvekillerince AKP yöneticilerinden oluşan komisyona uyarılar yapılmaya başlandı. Milletvekilleri uyarılarını, özellikle PKK eylemlerine paralel olarak geçtiğimiz hafta Başbakan Erdoğan’a yönelik cami eylemleriyle gündeme gelen Hizb-ut Tahrir nedeniyle, "İnançlı toplum kesimlerinin etkinliklerinin" de terör kapsamına alınmasına karşı yoğunlaştırdı. AKP genel başkan yardımcıları ve grup başkanvekillerinin oluşturduğu komisyon tarafından, "Türkiye’nin özellikle bizim dönemimizde sağladığı demokratik adımlardan taviz olmayacak" güvencesi verilmesine karşın AKP’lilerce dile getirilen uyarılar şöyle 
     ".Terör yasasında yapılacak bir değişikliğin geçekleşmesi, bunun halkın, dolayısıyla parti grubunun Meclis’te tam desteğini almasına bağlıdır. Bunun yolu da yapılacak değişikliğin 3 Kasım seçimlerinde aldığımız oy ve halen devam eden desteğin yönünde olmasıdır. Bizim seçmenimiz ve parti grubumuz asla güvenlik ve terör gerekçesiyle 1991 yılında kaldırılan 141’inci maddenin geri getirilmesine izin vermeyecektir. 
     .Bunun için mevcut terör tanımında değişikliğe asla gidilmemelidir. Terör tanımını genişleten bir değişiklik doğru olmayacaktır. Bugün ihtiyaç, yasada ülkenin üniter yapısını hedef alan bölücü ve ayrılıkçı terörü önlemeye yönelik boşlukların doldurulmasıdır. Ama asla bu fısat bilinerek düşünce ve vicdan özgürlüğü amaçlı talep ve örgütlenmeler terör tanımına girdirilmemelidir. 
     .Çok üzerinde tartışılmadan halkın da istediği bir an önce İmralı üzerindeki kısıtlamaların artırılmasıdır ve bu yönde hemen hedefe gidecek bir düzenleme TBMM’den tam destek alacaktır. Bu yapılırsa başka düzenlemelere çok fazla ihtiyaç kalmayacağı ortadadır. 
     .Ülkede hemen hekesin üzerinde anlaştığı terör örgütünün özellikle propagandasının önlenmesi için yapılacak değişiklikler doğru ve gereklidir. Ancak terör örgütü dışındaki haklarını arayan çevrelerin tanıtım ve propaganda çalışmaları kesinlikle kısıtlanmamalıdır. Bu yolda yapılacak bir yanlışlık, misyonerlik faaliyetlerine izin verilirken yüzde 99 çoğunluğa dinini yayma özgürlüğünü elinden alır." 
     
</TEXT>
</DOC>
