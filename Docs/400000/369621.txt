<DOC>
<DOCNO> 369621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/eko05.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
40 milyon pound zarar 
</HEADLINE>
<TEXT>


Heathrow Havalimanı'nda başlayan ve British Airways çalışanlarının da desteklediği grevin, şirkete maliyetinin 40 milyon poundu geçebileceği belirtiliyor 

EKONOMİ SERVİSİ 

Londra Heathrow Havalimanı'ndaki grevin İngiliz havayolu şirketi British Airways'e finansal etkisi üzerinde tartışmalar yapılıyor. 
British Airways'e iki günlük grevin toplam maliyetinin 40 milyon poundu 97.6 milyon YTL geçebileceği ifade ediliyor. British Airways ise grevin şirkete maliyetinin henüz belirlenmediğini ifade etti. 
British Airways, uçuşlardan elde edeceği gelirlerde kayba uğrarken, bazı yolcuların bilet paralarını geri ödemek zorunda kaldı. Şirket ayrıca mahsur kalan yolcularına 4 bin otel odası tutmuştu. British Airways'in hisse senetleri de haber sonrası değer kaybetmesine neden oldu. 

Uçuşlar cuma başladı 
Turizm mevsiminin ortası olması ve yolcu trafiğinin yoğunluğu şirketin zararını artırıyor. 
Uçuşlar cuma akşam saatlerinde tekrar başlarken, British Airways tarifeli uçuşların yüzde 80'den fazlasını gerçekleştirmeyi planlıyor. Fakat daha önceki günlerdeki uçuş iptalleri düşünüldüğünde, herşeyin normale dönmesinin birkaç gün alabileceği belirtiliyor. 
Yiyecek-içecek hizmeti sağlayan Gate Gourmet'in sezonluk işçi çalıştırma kararı üzerine greve başlayan 640 çalışanın kovulması ile başlayan olaylara, bin British Airways personelinin de destek vermesi üzerine havalimanında kaos yaşanmıştı. 
Grev, dünya genelinde 70 bin yolcunun olaylardan etkilenmesine neden olmuştu. British Airways'in uçuşları Heathrow Havalimanı'nda son dört yazdır kesintiye uğruyor. Bu arada, 2003 yılı Temmuz ayında yaşanan iki günlük grevin maliyetinin 40 milyon poundu 72.6 milyon dolar bulduğu belirtiliyor. 


</TEXT>
</DOC>
