<DOC>
<DOCNO> 368992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo14.html </URL>
<DATE> 2005/08/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Akreditasyon kartını almak isteyen Sema Küçüksöz tartaklandı 
</HEADLINE>
<TEXT>

     Soner Sayımlar AA 

23. Dünya Üniversiteler Yaz Spor Oyunları'nın açılış töreninin yapılacağı gün akreditasyon merkezinde üzücü bir olay yaşandı. 
     Yüzme Federasyonu Başkanı, eski Fenerbahçeli yönetici, Sema Küçüksöz, akreditasyon kartını almak için gittiği Kültürpark'taki merkezde, kartını alamazken, görevliler tarafından tartaklandı ve polis zoruyla dışarıya çıkarıldı. 
     Sema Küçüksöz, kartını almak üzere gittiği merkezde, görevlilerin hışmına uğradığını söyledi. 
     Küçüksöz, Manisa'da yapılacak oyunların yüzme yarışmalarına girebilmek için kendisine ve otomobiline akreditasyon kartı almak amacıyla merkeze gidip görevlilere isteğini ilettiğini bildirdi. 
     Görevlilerin kendisine burada güçlük çıkardığını, otomobiline de kart vermeyi reddedip Manisa'ya servis aracıyla gitmesi gerektiğini kaba bir dille söylediklerini kaydeden Küçüksöz, bunun üzerine kendisi ve federasyon genel sekreteri Ozan Çetiner ile görevliler arasında tartışma yaşandığını anlattı. 
     Tartışma sürerken görevlilerin kendilerini tartakladığını ve polis çağrılarak merkezden zorla çıkarıldıklarını ifade eden Küçüksöz, bu tartaklama sırasında ayağında morluklar oluştuğunu söyledi. 
     Genel sekreter Çetiner'in de atlama müsabakalarının yapılacağı havuza, görevli olmasına karşın alınmadığını vurgulayan Küçüksöz, böylesine bir organizasyonda kendilerine karşı olan bu hareketlerin kabul edilemez olduğunu belirterek, ''Görevliler, çözüm getirmek için oradadır. Problem yaratmak için değildir'' dedi. 

     
</TEXT>
</DOC>
