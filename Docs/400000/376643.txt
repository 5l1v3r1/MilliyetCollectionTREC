<DOC>
<DOCNO> 376643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun02.html </URL>
<DATE> 2005/09/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Telaferli aileler kaçıyor 
</HEADLINE>
<TEXT>

     Can HASASU DHA 

      IRAK'ta koalisyon güçleri ve Irak Ulusal Muhafızları'na bağlı birliklerin Telafer kasabasına yönelik askeri operasyonları sürerken, sivil halk çevre köylere ve Musul'a kaçıyor. 
     Telaferli göçmenler, yaya olarak terk ettikleri kasabanın birkaç kilometre yakınında bulunan Sincar ve Mahlabi gibi nahiyelere bağlı köylere sığındı. Irak Türkmenleri Cephesi'nin açıklamasına göre, kasabayı terk ederek çevre köylere ve Musul'a yerleşen aile sayısı 7 bini buldu. 10 bin kişilik Mahlabi nahiyesine, geçen yıl Ağustos ayında başlayan Telafer operasyonlarından bu yana 300'den fazla aile göçmen olarak geldi. Gelenler arasında bulunan Selma Muhammet, 5 Eylül gecesi şiddetlenen hava saldırıları üzerine çocuklarıyla birlikte Telafer'i terk ettiklerini söyledi. Eşinin evde kaldığını ve kendileriyle birlikte gelmediğini belirten Muhammet, Çok kötüydü. Mahallemize 18 füze atıldı. Çoğu ailede ölenler oldu. Elektrikler gitti ve evler yıkıldı.'' diye konuştu. 
     Operasyonların sürdüğü Kadisiyye Mahallesi'nde oturduğunu söyleyen Azize Hüseyin, Akşamdan bizi vurmaya başladılar. O kadar vurdular ki sabaha kadar uyuyamadık. Oturup ağladık. Sabah hemen arabamıza binip kaçtık ve Mahlabi'ye geldik.'' dedi. Fatma Muhammet isimli göçmen ise, Uçak vurdu. Kıyamet koptu. O evde asla kalamayız’ dedik. Deliye döndük. Yayan geldik.'' diye konuştu. 
     Telaferli göçmenlerin ilk durağı olan Mahlabi'nin üç kilometre batısında yer alan Şeyh İbrahim köyü muhtarı Salim İsmail, göçmenlerin kayıtlarını alarak, onları uygun ailelerin yanına yerleştirdiğini belirtti. İsmail, Onları karşılıyoruz. Irak Türkmenleri Cephesi'nin getirdiği yardımları dağıtıyoruz. Onlara ev arıyoruz, gerekirse ailelerimizle kalıyorlar. Boş ev bulursak oraya yerleştiriyoruz. Bu bizim görevimiz. Şimdiye kadar yaklaşık 250 aile geldi. Bunların toplam nüfusu 850 kadar olur.'' diye konuştu. 
     
     TELAFERLİ MÜLTECİLERE ÇADIR YETMEDİ 

     Telaferli göçmenler için hazırlanan geçici barınma alanlarına kurulan çadır sayısı ise 250'yi buldu. Türk Kızılayı'nın gönderdiği çadırlar tükenince kasabadan kaçan aileler, civardaki inşaatlara sığındı. Halk, hükümeti Telaferlileri ihmal etmekle suçluyor. 
     Irak Kızılay'ı kasabanın Musul çıkışına kurduğu çadır kentte göçmenlerin ihtiyaçlarını karşılamaya çalışıyor. Türk Kızılayı'nın gönderdiği 250 adet çadırın tükenmesiyle, yeni gelen aileler çevredeki boş inşaatlara sığındı. Çadır kentte, temiz su, battaniye ve yiyecek sıkıntısı yaşanıyor. Irak Kızılay'ı yetkilileri malzemelerin gelmesini beklediklerini söylerken, göçmenler hükümetten şikayetçi. Onlara göre hükümet, Telaferin başına gelenlere duyarsız kalıyor. 
     Akşam saatlerinde, Irak Kızılayı'nın battaniye ve yatak yüklü bir kamyonu çadır kente ulaşırken, Irak Türkmenleri Cephesi ITC ülke genelinde ve dış temsilciliklerinde yardım toplama kampanyası başlattı. ITC, Türkiye'de toplanan yardımları Ankara'daki temsilciliği aracılığıyla bölgeye gönderecek. 
     
</TEXT>
</DOC>
