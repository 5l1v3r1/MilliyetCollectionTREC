<DOC>
<DOCNO> 390727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur07.html </URL>
<DATE> 2005/10/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Gökkuşağı" operasyonunda 7 kişi gözaltına alındı... 
</HEADLINE>
<TEXT>

     Muğla Emniyet Müdürlüğü Kaçakçılık ve Organize Suçlar Şube Müdürlüğü ekiplerince gerçekleştirilen ''Gökkuşağı'' operasyonunda 'çıkar amaçlı suç örgütü' kurduğu iddia edilen 7 kişi gözaltına alındı. 
     AA muhabirinin aldığı bilgiye göre, Kaçakçılık ve Organize Suçlar Şube Müdürlüğü ekipleri, 4 ay süren istihbarat çalışmaları sonucu Bodrum'da, finans ve eğlence merkezleri üzerinde hakimiyet kurarak rant temin etmeye çalışan çıkar amaçlı bir suç örgütü tespit etti. 
     Bunun üzerine, eş zamanlı olarak Şanlıurfa, Ağrı, İzmir ve Bodrum'da düzenlenen operasyonlarda M.N.İ 31 , H.M. 29 , M.İ 22 , M.D. 29 , S.M. 38 , S.M. 35 , O.Ç. 26 , yakalandı. 
     Çıkar amaçlı suç örgütü kurdukları iddiasıyla gözaltına alınan zanlılarla birlikte, değişik çap ve markalarda 6 tabanca, 1 kuru sıkı tabanca, değişik çapta 36 mermi, 15 kuru sıkı tabanca mermisi, 2 açık senet, 30 bin YTL değerinde 2 tanzimli senet, 41 adet 306 bin YTL tanzimli çek, 8 çek koçanı, 7 senet fotokopisi, 2 senet ödeme çizelgesi ele geçirildi. 
     
     ''BU TÜR FAALİYETLERE İZİN VERMEYECEĞİZ'' 
     Muğla Emniyet Müdürü Mehmet Emin Körpe, Kaçakçılık ve Organize Suçlar Şube Müdürlüğü binasında gazetecilere yaptığı açıklamada, bu tür faaliyetlere izin vermeyeceklerini belirtti. 
     Güvenlik güçleri tarafından çıkar amaçlı suç örgütlerine yönelik gerçekleştirilen istihbarat çalışmaları ve planlı operasyonlar sonucunda Bodrum'da çek senet tahsili yapan, haksız yoldan kazanç elde eden 7 kişilik çete tespit edildiğini bildiren Körpe, ''Eşzamanlı 4 ilde düzenlenen operasyonlarda çete üyelerinin tamamı yakalandı, tabanca ve senetler ele geçirildi. Biz bu tür faaliyetlerin yapılmasına izin vermeyeceğiz'' dedi. 
     ''Gökkuşağı'' operasyonunda yakalanan 7 zanlı ifadelerinin alınmasının ardından, 'Çıkar amaçlı suç örgütü kurma suçundan'' Bodrum Cumhuriyet Savcılığı'na sevk edildi. 
     
</TEXT>
</DOC>
