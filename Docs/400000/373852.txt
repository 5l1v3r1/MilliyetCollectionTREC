<DOC>
<DOCNO> 373852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo30.html </URL>
<DATE> 2005/08/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaş'ta sakatlardan sevindirici haber... 
</HEADLINE>
<TEXT>

     Beşiktaş'ın Diyarbakırspor maçında sakatlanan iki oyuncusundan iyi haberler geldi. 
     Diyarbakırspor karşılaşmasında Koray Avcı ile çarpışan Gökhan Zan ve maç sonunda üzerine demir parmaklık düşen İbrahim Toraman, kaldıkları hastaneden taburcu edildi. Kulüp Doktoru Yalçın Yavuzer, iki oyuncunun da geceyi Acıbadem Hastanesi'nde geçirdiğini belirterek, ''Gökhan Zan'ın burun üst kısmında çatlak tespit edildi. Maç sonrasında hemen burnundan operasyon geçiren Gökhan Zan, bu sabah taburcu edildi. 1 hafta sonra koşulara, 2 hafta sonra da takımla birlikte çalışmalara başlayabilir'' diye konuştu. 
     İbrahim Toraman'ın ise sırtında yumuşak doku zedelenmesi meydana geldiğini kaydeden Dr. Yavuzer, ''O da gece hastanede müşahede altında tutuldu. Bugün taburcu edilen oyuncumuzun önemli bir sorununun olmadığı görüldü ve milli takım kampına katıldı'' dedi. 

     
</TEXT>
</DOC>
