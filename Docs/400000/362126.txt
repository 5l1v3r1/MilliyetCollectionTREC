<DOC>
<DOCNO> 362126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo16.html </URL>
<DATE> 2005/07/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Lyon, Chelsea'nin ilgilendiği Essien için 45 milyon avro fiyat biçti 
</HEADLINE>
<TEXT>

     Fransa Birinci Futbol Ligi şampiyonu Olympique Lyon, Ganalı orta alan oyuncusu Michael Essien'in bonservis bedelini açıkladı. 
     Olympique Lyon Başkanı Jean Michel Aulas, L'Equipe gazetesine yaptığı açıklamada, ''İngiltere Premier Ligi şampiyonu FC Chelsea, Essien'i transfer etmek istiyorsa, 45 milyon avroyu 72 milyon 900 bin YTL gözden çıkarması gerekir'' dedi. 
     Daha önce yaptığı açıklamalarda, Essien'in satılık olmadığını kaydeden Aulas, 45 milyon avroya futbolcusunu vereceğini belirtti. 
     Essien'in transferi için son tarihin 25 Temmuz olduğunu vurgulayan Aulas, ''FC Liverpool'un Steven Gerrard için istediği 45 milyon avroyu Chelsea kabul etmişti. Essien'i de sadece o fiyata bırakabileceğimizi ifade ettim. Ancak, şimdilik Chelsea kabul etmedi'' diye konuştu. 
     Fransa Ligi'nde son 4 yıldır şampiyon olan Lyon ile birlikte Güney Kore'deki ''Barış Kupası''na katılan 22 yaşındaki Ganalı futbolcu, daha önce gazetelere verdiği demeçte, İngiltere şampiyonuna transfer olmak istediğini açıklamıştı. 

     
</TEXT>
</DOC>
