<DOC>
<DOCNO> 360729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko34.html </URL>
<DATE> 2005/07/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Petrol piyasasındaki denetim sonuçları Cuma günü açıklanacak... 
</HEADLINE>
<TEXT>

     Türkiye genelinde akaryakıt bayilerinde lisans kontrolü yapılmaya başlandı. 
     Enerji Piyasası Düzenleme Kurumu ile İçişleri Bakanlığı ve Sanayi ve Ticaret Bakanlığı arasında yapılan protokoller kapsamında, Emniyet Genel Müdürlüğü, Jandarma Genel Komutanlığı ve Sanayi Bakanlığı personeli tarafından Türkiye genelinde sürdürülen denetim faaliyeti ilk sonuçlarının, EPDK Başkanı Yusuf Günay tarafından Cuma günü düzenlenecek basın toplantısı ile kamuoyuna açıklanacağı öğrenildi. 
     Edinilen bilgilere göre, petrol piyasasındaki denetim faaliyetlerinin ilk ayağı olarak planlanan bu çalışmalarda 13 bin civarında akaryakıt bayii, denetim programı çerçevesinde bölge bölge taranıyor. 
     5015 Sayılı Petrol Piyasası Kanunu hükümleri çerçevesinde lisansı olmayan akaryakıt bayilerinin faaliyetleri durduruluyor, pompalar mühürleniyor ve buralara asılan ilanlarla bu durum tüketicilere duyuruluyor. 
     Bu kapsamda düzenlenen zabıtlar da, 5 gün içinde EPDK'ya ulaştırılıyor. Denetim programının kısa süre içerisinde tüm piyasa oyuncularına yaygınlaştırılması ve akaryakıt kalite kontrolü ve ulusal marker işaretleyici renklendirici kontrolü şeklinde devam ettirilmesi planlanıyor. 
     
</TEXT>
</DOC>
