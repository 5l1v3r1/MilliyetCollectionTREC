<DOC>
<DOCNO> 365994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/yasam/yas04.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gemisi, yolcularıyla Midilli'de 20 saat bekletildi 
</HEADLINE>
<TEXT>


TUNCEL YILMAZ Balıkesir DHA 

Ayvalık ile Yunanistan'ın Midilli Adası arasında sefer yapan "Zehra Jale" adlı Türk gemisi, "alarm sistemi bozuk olduğu" iddiasıyla Yunan makamlarınca 35 yolcusuyla birlikte 20 saat Midilli Limanı'nda bekletildi. 
Midilli Limanı'ndan önceki akşam 20.00'de Ayvalık'a hareket etmek isteyen Türk bandıralı 50 metre boyundaki gemiye Yunan yetkililer "alarm sisteminin çalışmadığı" gerekçesiyle çıkış izni vermedi. Kaptan Eşref Jale, gemiye dijital alarm sistemi monte ettirdi. Dün saat 02.00'de montajın tamamlanmasına karşın, Yunan yetkililer bu kez, mazot tankı kapağının çelik telle kapatılmadığı gerekçesiyle yine geminin hareketine izin vermedi. Jale Denizcilik'in ortaklarından Fatih Jale, geminin hareket etmesinin keyfi engellendiğini öne sürdü. 
Yunan yetkililer, 20 saatlik beklemenin ardından geminin hareket etmesine izin verdi. 


</TEXT>
</DOC>
