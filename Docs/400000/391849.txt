<DOC>
<DOCNO> 391849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/guncel/axgun01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali 5 gün izne çıktı 
</HEADLINE>
<TEXT>


Malatya Çocuk Yuvası'nda yaşanan olaylardan sonra İçişleri Bakanlığı tarafından hakkında inceleme başlatılan Malatya Valisi Derya Kadıoğlu, 5 gün izin alarak doğum yapan kızını görmek üzere Zonguldak'a gitti 

ANKARA, MALATYA AA 

İçişleri Bakanlığı'nın, Malatya Valisi Osman Derya Kadıoğlu hakkında, Malatya Çocuk Yuvası'nda yaşanan dayak skandalı konusunda inceleme için 2 mülkiye başmüfettişi görevlendirdi. 
Görevlendirilen iki başmüfettiş, olayın meydana geldiği tarihten hemen sonra Malatya'ya gitti. Başmüfettişlerin yapacağı inceleme sonucu Kadıoğlu hakkında soruşturma açılıp açılmamasına karar verilecek. 
Kadıoğlu ise 5 gün için alarak Zonguldak'ta ikamet eden ve doğum yapan kızının yanına gitti. Vali Kadıoğlu, İçişleri Bakanlığı'nın kendisiyle ilgili olarak birkaç gün önce inceleme başlattığını belirterek, "Bu bir incelemedir. Açıklama yapmam doğru olmaz" dedi. 
Kadıoğlu, AKP milletvekilleri ve TBMM İnsan Haklarını İnceleme Komisyonu Başkanı Mehmet Elkatmış tarafından, gerekli denetimlerin yapılmaması nedeniyle eleştirilmişti. 

'Denetleyin' genelgesi 
İçişleri Bakanı Abdülkadir Aksu da, valiliklere gönderdiği genelgede, devletin korumasındaki çocuk, sakat ve yaşlılara yönelik kötü muamelenin önlenmesi ve ilgili kuruluşlara yönelik denetimlerin eksiksiz yapılması talimatını verdi. 
Malatya'ya iki müfettiş gönderen Aksu, valileri uyardığı genelgede, toplumun vicdanını derinden yaralayan, devletin koruması altındaki korunmaya, bakıma ve yardıma muhtaç aile, çocuk, sakat ve yaşlı vatandaşlara yönelik kötü muamelelerle karşılaşıldığını, resmi kurum ve kuruluşlarda bu olayların yaşanmasının devletin vatandaşlar nezdindeki itibarına büyük zarar vereceğini vurguladı. 

AKP'liler, 'ilahiyatçı kadro' uyarısını dikkate almamış 

CHP'nin, Malatya'daki yuvada yaşanan dayak skandalıyla gündeme gelen 'Sosyal Hizmetler ve Çocuk Esirgeme Kurumu'nda SHÇEK ilahiyatçı kadrolaşma' konusunda 1 yıl önce uyarıda bulunduğu, ancak AKP'den 'Ne olmuş kadrolaşıyorsa' yanıtının geldiği ortaya çıktı. 
Plan ve Bütçe Komisyonu'nun tutanaklarına yansıyan bu diyalogdan satırbaşları şöyle 
Enis Tütüncü CHP - Tekirdağ Uzman personel görevden alınıyor ve konuyla ilgisi olmayan personeller atanıyor. İlahiyat fakültesine ve imam hatip okullarına karşı bir düşünceyi ortaya koymak istemiyorum ama atananlara bakıyoruz, ilahiyat fakültesi mezunu. Taner Yıldız AKP - Kayseri Ne olmuş yani kadrolaşıyorsa İlahiyat mezunu görev almışsa, bunu sevinçle karşılamamız lazım.Tütüncü Selçuk Karacık genel müdür yardımcısıymış, AKP uzmanlığına alınmış ve ilahiyat fakültesi mezunu İmambey Erten getirilmiş. Eğitim Daire Başkanı Meral Güneri alınmış. Yerine Lütfi Öztürk getirilmiş, ilahiyat mezunu. Rafia Akcan, Ankara Atatürk Çocuk Yuvası Müdürü, alınmış. İlahiyat fakültesi mezunu Meral Şanlı getirilmiş. Ali Rıza Şahin Dokuyucu, Sincan Çocuk Yuvası Müdürü, alınmış. Emin Tantürk getirilmiş, ilahiyat mezunu.Ali Kemal Deveciler CHP - Balıkesir Neden kurum haricindeki fakülteleri bitiren mezunlar burada görevlere getirilmiştir 



</TEXT>
</DOC>
