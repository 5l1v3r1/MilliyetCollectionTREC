<DOC>
<DOCNO> 354883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur59.html </URL>
<DATE> 2005/06/23/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Helikopterle hırsız avı... 
</HEADLINE>
<TEXT>

     Pursaklar Beldesi’nden çaldıkları kamyonu Gölbaşı çıkışında terk edip, Mogan Gölü kıyısındaki sazlıklara kaçan kişileri yakalamak için jandarmanın başlattığı çalışma devam ediyor. 
     Alınan bilgiye göre, Pursaklar’da Şerif Aydın’ın çalıştığı şirkete ait 06 CCM 04 plakalı içecek yüklü kamyonu çaldıktan sonra Gölbaşı İlçesi çıkışında yakalanacaklarını anlayınca Mogan Gölü’nün çevresindeki kamışlık alana doğru kaçan 2 kişiyi bulmak için Ankara İl Jandarma Komutanlığı’na bağlı İz Takip Ekibi ile komando birlikleri Mogan Gölü çevresinde aramalarını sürdürüyor. 
     Ankara İl Jandarma Komutanlığı’na ait helikopterle de bir süre havadan arama yapan ekipler, bu çalışmadan sonuç alamadı. 
     Bunun üzerine eğitilmiş köpeklerle sazlıkların bulunduğu alanda çalışma yürüten ekipler, sazlık alanın bir kısmının bataklık olması nedeniyle belli bölgelerden sonra çalışmalarına ara verdi. 
     Ekipler, aracı çalan kişilerin sazlık alandan çıkıp teslim olması için megafonlarla uyarılarda bulunuyor. 
     Bu arada, kaçan kişilerin bataklık alana saplanması ihtimali üzerinde de duran ekipler, bu yönde de çalışmaların yürütüldüğünü kaydettiler. 
     
</TEXT>
</DOC>
