<DOC>
<DOCNO> 382323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo26.html </URL>
<DATE> 2005/09/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TBL... Fenerbahçe, Kambala ve Stevenson ile sözleşme imzaladı... 
</HEADLINE>
<TEXT>

     Türkiye Basketbol Ligi takımlarından Fenerbahçe, daha önce anlaştığı Letonyalı Kaspars Kambala ve ABD'li Jarod Stevenson ile sözleşme imzaladı. 
     Fenerbahçe Burnu'ndaki kulüp binasında düzenlenen imza töreninde Kambala 2, Stevenson ise 1 yıllık sözleşmeye imza attı. 
     İmza töreninde kulüp yönetim kurulu üyesi ve erkek basketbol takımı sorumlusu Semih Özsoy, erkek basketbol takımı icra kurulu başkanı Celal Aras ile şube direktörü Nedim Karakaş da hazır bulundu. 
     Törende Fenerbahçe'ye gelmekten mutluluk duyduklarını belirten her iki oyuncu da sarı-lacivertli takımın başarısına katkıda bulunacak olmalarından memnuniyet duyduklarını söylediler. 
     Celal Aras ise dünyaca ünlü bir pivotu ve yüksek isabetli şut yüzdesiyle rakiplerini korkutan Stevenson'ı renklerine bağlamaktan mutlu olduklarını kaydederek, ''Fenerbahçe bu yıl da şampiyonluk için mücadele edecek'' dedi. 
     Nedim Karakaş da geçen sezon hedefledikleri noktaya ulaştıklarını belirterek, yeni sezonda da ligi zirveye yakın yerlerde bitirmek amacında olduklarını söyledi. 
     
</TEXT>
</DOC>
