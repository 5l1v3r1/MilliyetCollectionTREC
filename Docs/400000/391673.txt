<DOC>
<DOCNO> 391673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun15.html </URL>
<DATE> 2005/11/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Paris banliyöleri 'saatli bomba' gibi... 
</HEADLINE>
<TEXT>

     Fransa'nın başkenti Paris yakınlarındaki Clichy-Sous-Bois banliyösünde perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkarttığı olaylar giderek artıyor. 
     Clichy-Sous-Bois banliyösünden sonra olayların en az beş banliyöye daha sıçradığı ve gerginliğin sürdüğü bildiriliyor. 
     Polis, salıyı çarşambaya bağlayan gece beş ayrı banliyöde toplam 62 otomobilin yakıldığını açıkladı. Olaylarla ilgili 34 kişi gözaltına alındı. 
     Önceki gün de protestocu gençler 68 otomobili ateşe vermişti. 
     Bu arada İçişleri Bakanı Nicolas Sarkozy, Le Parisien gazetesine verdiği demeçte, banliyölerdeki şiddeti durdurma konusunda kararlı olduğunu belirtti ve muhalefet partilerinin itirazına rağmen kendi yönteminin doğru olduğunu savundu. 
     Başbakan Dominique de Villepin ise yaptığı açıklamada, sorunların diyalog yoluyla çözülmesini istedi. 
     Muhalefet yetkilileri, ''olayları yatıştırmak için sadece güvenlik önlemlerine bel bağlamanın yanlış olduğunu'' belirterek, ''sosyal ve entegrasyondan sorumlu dernek ve örgütlerin fonlarına yapılan kısıtlamaları'' eleştiriyor. 
     Clichy-Sous-Bois banliyösünde, polisin arama yaptığını düşünerek kaçan gençlerden ikisi elektrik trafosuna kapılarak hayatını kaybetmiş, aynı grupta bulunan Muhittin Altun isimi Türk genci ise ağır yaralanmıştı. Altun'un vücudunda elektrik akımı sonucu ağır yanıklar meydana geldiği ve tedavisinin devam ettiği bildiriliyor. 
     Paris'teki mahkeme, protesto gösterilerini başlatanların elebaşıları olarak değerlendirilen 3 genci, önceki gün iki ay hapis cezasına mahkum etmişti. 
     Son 6 günde meydana gelen olaylarda, 200'e yakın otomobil ateşe verildi. 
     
     CHIRAC, SÜKUNET ÇAĞRISINDA BULUNDU 

     Fransa Cumhurbaşkanı Jacques Chirac, Paris banliyölerinde son 6 gündür devam eden olaylara ilişkin yaptığı açıklamada, "sükunet" çağrısında bulundu. 
     Bakanlar Kurulu toplantısında konuşan Chirac, "yasaların, diyalog ve saygı ilkesiyle kararlılıkla uygulanması gerektiğini" belirtti. 
     Chirac, "diyalog eksikliğinin ve saygı ilkesinin gözardı edilmesinin tehlikeli sonuçlara yol açabileceği" uyarısında bulundu. 
     
</TEXT>
</DOC>
