<DOC>
<DOCNO> 394173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur10.html </URL>
<DATE> 2005/11/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Telefonda cebindeki parayı söyleyince... 
</HEADLINE>
<TEXT>

     Taylan YILDIRIM DHA 

      İZMİR'in Bornova İlçesi'ne, arsa almak için Denizli'den gelen 51 yaşındaki Ali Karlıoğlu, cep telefonunda konuşurken yanındaki paranın miktarını söyleyince, bunu duyan kimliği belirsiz üç kişi tarafından soyuldu. Tantanacılık’ diye adlandırılan yöntemle kavga ediyormuş gibi yapan üç kişi, aralarına aldıkları Karlıoğlu'nun elindeki, içinde 14 bin 500 YTL ve 2 bin euro bulunan çantayı alarak kaçtı. 
     Olay, dün saat 10.00 sıralarında şehirlerarası otobüs terminali karşısındaki otobüs durağında meydana geldi. Denizli'de market işleten Ali Karlıoğlu, arsa almak için İzmir'e geldi. Sabah saatlerinde geldiği otogardaki bekleme koltuklarında bir süre oturan Karlıoğlu, cep telefonundan aradığı arsa sahibine yanında getirdiği para miktarını söyleyip pazarlık yapmaya başladı. Bu sırada, telefon konuşmasına tanıklık eden kimliği belirsiz üç kişi, yanında para olduğunu öğrendikleri Ali Karlıoğlu'nu takip etmeye başladı. 
     
     TARTIŞARAK YANINA YAKLAŞTILAR 
     Karlıoğlu otobüs durağında arsa sahibini beklerken, tantanacılık’ adlı yöntemle, kavga ediyormuş gibi davranan üç kişi, onu da aralarına aldı. Boğuşma sırasında, Karlıoğlu'nun elindeki içinde 14 bin 500 YTL ve 2 bin euro bulunan çantayı alan zanlılar, kaçtı. Ali Karlıoğlu'nun ihbarıyla harekete geçen polisin aramalarına rağmen parayı çalanların izine raslanmadı. Parasını çalanları, sabıkalı fotoğraflardan teşhis etmek için Yankesicilik ve Dolandırıcılık Büro Amirliği'ne giden Ali Karlıoğlu, Ne olduğunu anlamadan birbirlerine bağırarak yanıma geldiler, sonra da kavga etmeye başladılar. Beni aralarına aldılar, yanlarından uzaklaşmaya çalışırken de elimdeki çantayı aldılar'' dedi. Olayla ilgili soruşturmanın sürdüğü belirtildi. 
     
</TEXT>
</DOC>
