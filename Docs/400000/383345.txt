<DOC>
<DOCNO> 383345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy11.html </URL>
<DATE> 2005/10/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Recai Kutan AB ile ilişkiler, milli menfaatlere aykırı gelişiyor 
</HEADLINE>
<TEXT>

     Saadet Partisi Genel Başkan Vekili Recai Kutan, ''AB ile ilişkiler, milli menfaatlere aykırı bir şekilde gelişiyor'' dedi. 
     Kutan, partisinin Düzce İl Teşkilatı'nın 2. Olağan Kongresi'nde yaptığı konuşmada, vatandaşların geçim sıkıntısı içinde olduğunu söyledi. Recai Kutan, ''Vatandaşlarımızın yüzde 40'ı açlık, yüzde 60'ı yoksulluk sınırında yaşıyor. Çiftçilerimiz büyük sıkıntı içinde. İşsizlik gün geçtikçe artıyor'' diye konuştu. 
     ''AB ile ilişkiler milli menfaatlere aykırı bir şekilde gelişiyor'' görüşünü savunan Kutan, sözlerini şöyle sürdürdü 
     ''İslam anlayışını erozyona uğratıyorlar. Milli, manevi ve ahlaki değerlerimizi yok etmek istiyorlar. Türkiye'yi AB'ye girmesi için özel muameleye tabi tutuyorlar. Bir Amerikan gazetesine göre ABD Başkanı George W. Bush, ılımlı İslam anlayışını yaymak için 8 milyar dolar ayırmış. Bu ülkede 2 yıl zarfında ekonomik sıkıntılar ve işsizlik düzeltilebilir, ama inanca yapılan tahribat 25 yılda düzelir.'' 
     
</TEXT>
</DOC>
