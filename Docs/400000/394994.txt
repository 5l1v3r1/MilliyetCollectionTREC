<DOC>
<DOCNO> 394994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo04.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim duymasın 
</HEADLINE>
<TEXT>


Trabzonspor Teknik Direktörü Vahid Halilhodziç, "İsviçre günümüzün modern futbolunu, Türkiye ise 20 yıl öncenin futbolunu oynadı" dedi 


Trabzon'da yayın yapan yerel bir televizyona konuk olan Vahid Halilhodziç birçok konuda çarpıcı açıklamalar yaptı. Boşnak hoca, Türkiye'nin, İsviçre önünde tur şansının zayıf olduğunu iddia etti. 
Halilhodziç, "Kendi takımımda gördüğüm zaafı milli takımda da gördüm. Fatih Tekke'nin ilk maçta oyuna girmemesine üzüldüm. İsviçre günümüzün modern futbolunu, Türkiye ise 20 yıl öncesinin futbolunu oynadı. Gökdeniz cezalı olmasaydı ve Fatih ile birlikte aynı anda oynasaydı milli takım bu duruma düşmezdi" dedi. 

'Avrupa'dan teklif var' 
Tecrübeli teknik adam, pes etmeyeceğini de söyledi. Halilhodziç, "Sanılandan daha sağlamım. Kalan maçları kazanacağımızı söyleyemem ancak kazanmak için çaba harcayacağız. Trabzonspor'u bırakmak isteseydim 10 gün önce bırakırdım. Çünkü Avrupa'nın önemli bir kulübü tazminatımı ödeme koşuluyla bana teklif getirdi ama kabul etmedim. Trabzon'a gelme nedenlerinden biri Türkler'in savaşta bize yardımcı olmasıdır" diye konuştu. 

Özgür'e izin yok 

Forma şansı bulamadığı için devre arasında Trabzonspor'dan ayrılmak isteyen Özgür'e izin çıkmadı. Teknik Direktör Vahid Halilhodziç, yönetim ile görüşerek genç defans oyuncusunun takımda kalmasını istedi. Boşnak hoca, ligin ikinci yarısında bu futbolcudan daha fazla yararlanmayı düşündüğünü dile getirdi. Özgür'ün ise "Oynayabileceğim bir takıma gitmeyi istiyorum" diyerek yönetimden izin istediği öğrenildi. 

Szymkowiak takımla çalıştı 

Trabzonspor, Diyarbakır'la oynayacağı lig maçının hazırlıklarına 1 günlük aranın ardından devam etti. Bordo - mavililer Halilhodziç yönetiminde taktik ağırlıklı program uyguladı. Milli futbolcuların yer almadığı antrenmanda sakatlıktan yeni çıkan Szymkowiak uzun süre sonra ilk kez takımla çalıştı. Bordo - mavililer bugünkü idmanla hazırlıklarını sürdürecek. 



</TEXT>
</DOC>
