<DOC>
<DOCNO> 363193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas02.html </URL>
<DATE> 2005/07/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Uzay Yolu'nun 'Scotty'si öldü... 
</HEADLINE>
<TEXT>

     Türkiye’de de bir dönem ilgiyle izlenen televizyon dizisi Uzay Yolu’nda baş mühendis "Scooty"yi canlandıran James Doohan 85 yaşında yaşama veda etti. 
     Dizide Kaptan Kirk’ün "Işınla Beni, Scotty" diye seslendiği Doohan’ın ölüm nedeninin uzun zamandır hastası olduğu Alzheimer ve akciğer rahatsızlığı olduğu belirtildi. 
     Kanada doğumlu olan ve 2. Dünya Savaşı’nda Avrupa’ya yapılan çıkarmada yaralanan Doohan, mesleğe atıldığı ilk yıllarda radyolarda yaptığı programlar dolayısıyla tam bir aksan ustasıydı. 
     Uzay Yolu için İskoç aksanıyla konuşan Scotty’yi seçen Doohan, bu rolüyle büyük başarı sağlamıştı. 
     Uzay Yolu’nun ilk orijinal dizisi NBC televizyonunda 1966-1969 yıllarında gösterilmişti. 
     James Doohan’ın "Işınla Beni, Scotty" adlı bir otobiyografisi de bulunuyor. 
     
     KÜLLERİ UZAYA GÖNDERİLECEK 

     Kült uzay dizisi "Uzay Yolu"nun baş mühendisi olan, "Scotty" rolüyle hafızalara kazınan ve dün 85 yaşında ölen aktör James Doohan’ın küllerinin "uzaya" gönderileceği bildirildi. 
     Doohan’ın menajeri Steven Stevens, dizinin her bölümünde, "Bizi ışınla Scotty" direktifiyle karşılaşan ve moleküler taşıma sayesinde uzay gemisindekileri istedikleri yere ışınlayan "Scotty"nin, öldükten sonra yakılarak küllerinin uzaya gönderilmesini vasiyet ettiğini, bunun da yerine getirileceğini belirtti. 
     Scotty’nin küllerini uzaya, Teksas’da bulunan Space Services Inc. 
     isimli şirketin göndereceğini bildiren Stevens, şirketin daha önce de, Star Trek’in yaratıcısı Gene Roddenberry’nin küllerini uzaya gönderdiğini ifade etti. 
     
</TEXT>
</DOC>
