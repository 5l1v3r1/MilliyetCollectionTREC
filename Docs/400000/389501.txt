<DOC>
<DOCNO> 389501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko34.html </URL>
<DATE> 2005/10/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Türkiye, ABD'de yemek ve şarap Festivali'ne katılacak... 
</HEADLINE>
<TEXT>

     Türkiye, ABD'nin Orlando kentindeki Disneyland'ın eğlence parklarından EPCOT'ta düzenlenen Uluslararası Yemek ve Şarap Festivali'ne katılacak. 
     EPCOT'ta 1995 yılından bu yana düzenlenen festivale bu yıl ilk kez Dışişleri Bakanlığı'nın himayesinde ve Türk Amerikan İş Konseyi TAİK tarafından koordine edilen bir dizi etkinlikle katılım sağlanacak. 
     29 Eylül-14 Kasım tarihleri arasında yapılacak EPCOT Uluslararası Yemek ve Şarap Festivali'nde, Türkiye'nin sokak büfesi tarzında bir yiyecek ve içecek satış noktası bulunacak ve buradan Türk yemekleri ile şaraplarının satışı gerçekleştirilecek. 
     Yaprak sarma, çerkez tavuğu, vişneli ekmek, köfte, imam bayıldı, mantı, patlıcan salatası, kısır gibi Türk mutfağı örneklerinin hazırlanışını gösteren sunum ve tadım toplantıları yapılacak. 
     Türk ve farklı ülke şeflerinin hazırladıkları yemeklerin seçilen şaraplarla sunulduğu açık büfe yemekli parti düzenlenecek. 
     
     BULGUR VE ZEYTİNYAĞI TANITILACAK 
     Ayrıca, bulgur ve zeytinyağının tanıtılacağı seminer, otantik Türk lezzetleri üzerine konferans, sohbet ve dia gösterileri gerçekleştirilecek. 
     New York ve Şikago'yu kapsayan turnede bulunan Anadolu Ateşi de, 3 Kasım'daki gala yemeği ve 4 Kasım'daki Türkiye Tanıtım Yemeği'nde dans gösterisi sunacak. 
     Türkiye'nin ABD'de tanıtımı açısından büyük önem taşıyan festivale, Karadeniz İhracatçı Birlikleri Fındık Tanıtım Grubu, İzmir Ticaret Odası, Ege İhracatçılar Birliği Başkanlar Kurulu, Elda A.Ş. ve Başbakanlık Tanıtma Fonu ana sponsor olurlarken, Kurukahveci Mehmet Efendi ve İfsak da destek verdiler. 
     
     FESTİVALE KATILIMIN BÜTÇESİ 250 BİN DOLAR 
     Festivale katılımla ilgili basın toplantısı düzenleyen Türk Amerikan İş Konseyi Başkan Yardımcısı Şerif Egeli, ''Festival, iftihar ettiğimiz mutfağımızı tanıtmak için büyük fırsat olacak. Engin Osmanlı mutfağını tanıtma imkanı bulacağız. Etkinlikleri 1.5 milyon Amerikalı gelip görecek'' dedi. 
     Festivale en büyük katkıyı Dışişleri Bakanlığı'nın sağladığını, bakanlığın himayesinde, Başbakanlık Tanıtma Fonu'nun da desteğiyle katılımın olacağını belirten Egeli, bir soru üzerine, festivale katılım bütçesinin 250 bin dolar olduğunu, büyük bölümünün sponsor kuruluşlardan, kalan miktarın da Başbakanlık Tanıtma Fonu'ndan sağlanacağını söyledi. 
     Egeli, Türkiye'nin ilk kez bu yıl davet edildiği festivalde İtalya, Almanya, Fas, Meksika, Kanada, Norveç, Japonya, Çin'in de yer aldığı 11 ülkenin daimi pavyonu bulunduğunu bildirdi. 
     Şerif Egeli, Amerikalılar fala çok meraklı olduğu için, falcı talep ettiklerini de belirtti. 
     TAİK Koordinatörü Başak Kızıldemir de, 6 hafta süren festivali geçen yıl 1.3 milyon Amerikalının izlediğini kaydetti. 
     Kasım ayı Şükran Günü'ne yaklaştığı için büyük bir kalabalığı festivale çektiğini ifade eden Kızıldemir, ''Türkiye ile ilgili bunları biliyor musunuz '' başlığı altında İstanbul'un 3 imparatorluğa başkentlik yaptığı, Roma İmparatoru Sezar'ın ünlü ''veni, vidi, vici'' Geldim, gördüm, yendim sözlerini Karadeniz kıyısında söylediği, ilk kilisenin Antakya'da olduğu, Noel Baba'nın Türkiye'de yaşadığı, Robert Kolej'in ABD dışındaki en eski Amerikan okulu olduğu, şarabın tarihinin Anadolu'da M.Ö. 4 bin yılına dayandığı, ilk güzellik yarışmasının Anadolu'da yapıldığı, Meryem Ana'nın son evinin Efes'te bulunduğu gibi bilgilerin yer aldığı broşür dağıtılacağını bildirdi. 
     Kızıldemir, Amerikalıların talep ettiği falcıyı bu ülkede yaşayan Türkler arasından temin etmeye çalıştıklarını söyledi. 
     
     BAŞKAN BUSH'UN KARDEŞİ DAVETLİ 
     Festivale, İzmir bölgesinin geniş desteği nedeniyle Efe Rakısı'nı da götürmeye çalıştıklarını belirten Kızıldemir, 185 dolar verilerek katılınacak 3 Kasım'daki gala yemeğine, ABD Başkanı George Bush'un kardeşi Florida Valisi Jeb Bush'u da davet ettiklerini söyledi. 
     Kızıldemir'in verdiği bilgiye göre, festivalde Türkiye'yi tanıtan ''Dünden Bugüne Türkiye'' fotoğraf sergisi açılacak, ebru sanatı tanıtılacak. Yemek sunumları için Türkiye'den başarılı şefler Orlando'ya götürülecek. 
     Festival öncesi Türkiye'de yapılan incelemeler sonrası kubbeli şekilde tasarlanan satış noktasında, ilk önce Amerikalıların beğendiği çerkez tavuğu ve nar ekşili çorba satılacak. 
     Güvenlik endişesiyle Amerikalıların yabancı şefleri mutfağa sokmadıkları, konuk şeflerin verdikleri tariflerle yemeklerin hazırlandığı bildirildi. 
     
</TEXT>
</DOC>
