<DOC>
<DOCNO> 374534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur48.html </URL>
<DATE> 2005/08/31/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Eminönü'nde ayakkabı imalathanesinde yangın... 
</HEADLINE>
<TEXT>

     Eminönü’nde, bir ayakkabı imalathanesinde çıkan yangında binanın üst katlarında mahsur kalan 5 kişi, itfaiye ekiplerince kurtarıldı. 
     Mimar Hayrettin Mahallesi Hamam Caddesi Gedikpaşa Cami Sokak’taki 5 katlı binanın 3. katındaki ayakkabı imalathanesinde henüz 
     belirlenemeyen nedenle yangın çıktı. 
     Ayakkabı yapımında kullanılan bazı malzemelerin alev almasıyla büyüyen yangın üst katlara ve arka taraftaki binaya sıçradı. 
     Yoğun dumanın merdiven boşluğu ve diğer katlara dolması sonucu bazı vatandaşlar binanın üst katlarında mahsur kaldı. 
     Dumandan etkilenen ve bazıları hafif yaralanan 5 kişi, itfaiye ekiplerince merdiven uzatılarak kurtarıldı. 
     Sağlık durumları iyi olan bu kişilerden bazıları daha sonra ambulanslarla çevredeki hastanelere götürüldü. 
     Binada maddi hasara yol açan yangın, Fatih ve Beyoğlu itfaiye ekiplerince söndürüldü. 
     Yangına müdahale için olay yerine giden bazı itfaiye ekipleri yoğun trafik yüzünden yolda zor anlar yaşarken, imalathanede çalışan bazı işçiler, geç geldikleri gerekçesiyle itfaiye görevlilerine tepki gösterdi. 
     Yangının çıkış nedeni araştırılıyor. 
     
</TEXT>
</DOC>
