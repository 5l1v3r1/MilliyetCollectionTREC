<DOC>
<DOCNO> 382414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/dunya/dun01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırımı tanıma da şart olsun' dediler 
</HEADLINE>
<TEXT>


STRASBOURG Milliyet 


Türkiye konusunda Avrupa Parlamentosu'nda AP bulunan tüm siyasi grupların ortaklaşa hazırladıkları bir karar tasarısı da dün kabul edildi. Kararda, "Ermeni soykırımı"nın tanınmasının üyelik için şart haline getirilmesi talep edildi. 
"Ermeni soykırımı" konusu karar taslağında yer almıyordu. Ancak iki değişiklik önergesiyle bu konu AP'nin gündemine getirildi. Yapılan oylamada her iki önerge de kabul gördü. Kararın son halinde, "AP, Türkiye'ye Ermeni soykırımını tanıma çağrısında bulunur bunun AB'ye katılım için bir önkoşul olması gerektiğini düşünür" denildi. Bu söylem 1987'de "Ermeni soykırımı"nı tanıyan AP'de benimsenen en sert ve somut söylem olma özelliğini taşıyor. 
Aynı konudaki ikinci önergede de Türkiye'nin halen Ermeni konusunda AP'nin 1987 kararında dile getirilen unsurları karşılamadığı vurgulandı. AP'nin "Ermeni soykırımı" konusunda benimsediği bu yaklaşımın hukuki açıdan bir bağlayıcılığı yok. Ancak AP'de dile getirilen her konunun bir şekilde Türkiye'nin önüne getirildiğine dikkat çeken gözlemciler bu konunun da orta vadede müzakere süreci açısından somut sorun olma riskinin bulunduğunu belirtiyorlar. 
Karar tasarısında yer alan ve Kıbrıs'ın tanınmaması ya da Ek Protokol'ün uygulanmaması halinde 2006'da yapılacak değerlendirme sonrasında müzakerelerin durdurulabileceği yönündeki unsurların tümü karara da yansıdı. Özel ortaklık vurgusu yapılan bir değişiklik önergesi ise kabul edilmedi. 


</TEXT>
</DOC>
