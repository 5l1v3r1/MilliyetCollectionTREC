<DOC>
<DOCNO> 392392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonsiy03.html </URL>
<DATE> 2005/11/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
AKP'den taksi şoförlerine adres bilme zorunluluğu teklifi 
</HEADLINE>
<TEXT>

     AKP Bitlis Milletvekili Vahit Kiler, taksi şoförlerine çalışacakları yerleşim yerinde belli başlı yerlerin adreslerini bilme zorunluluğu getiren bir yasa teklifi hazırladı. Kiler’in teklifinde turistik yörelerde çalışan taksi sürücülerinin ayrıca başta yön ve ücret olmak üzere ihtiyaca uygun yabancı dil bilmeleri de zorunlu kılınıyor. 
     AKP Bitlis Milletvekili Vahit Kiler, Karayolları Trafik Yasası’nın bir maddesinde değişiklik yapılmasına ilişkin yasa teklifini Ramazan Bayramı tatilinden sonra TBMM Başkanlığına verecek. Yasa teklifinde, ticari taşıt kullanma belgesi alacak sürücülerin eğitiminde ve eğitim sonrası yapılacak sınavda, alınacak belgenin geçerli olacağı yerleşim yerinin mahalle, semt, bulvar, cadde ve belli başlı sokakları ile park ve meydanlarını, otel, tiyatro, sinema ve eğlence yerleri ile spor komplekslerini, önemli iş ve alışveriş merkezlerini bilme zorunluluğu getiriliyor. Bu sürücülere verilecek eğitimin, valilik, kaymakamlık, adliye, polis merkezi ve diğer kamu kurum ve kuruluşlarının binalarına, otobüs terminali, tren ve metro istasyonu, havaalanı gibi ulaşım noktalarına, diplomatik temsilciliklere, eğitim ve öğretim kurumlarına, mezarlıklara, tarihi mekan ve müzelere ilişkin yer ve genel özellik bilgilerini içermesi zorunlu olacak. 
     Teklifte, ticari taşıt kullanma belgesinin geçerli olacağı yerin turistik yöre olması durumunda eğitim ve sınavda başta yön ve ücret olmak üzere ihtiyaca uygun yabancı dil bilgisine yer verilmesi de öngörülüyor. 
     Teklifte, "Ticari taşıt kullanma belgeli sürücülerin mesleklerini icrasında kılık ve kıyafetleri ile saç ve sakal bakımından temiz, düzgün, bakımlı ve genel ahlaka uygun bir dış görünüm arz etmeleri gerekir. Bu konudaki denetim ilgili meslek odasınca gerçekleştirilir ve hükme bağlanır" hükmü de yer alıyor. 
     Hazırladığı yasa teklifiyle ilgili olarak ANKA’ya bilgi veren Vahit Kiler, Avrupa ve ABD’de taksi şoförü olabilmek için sürücü belgesi yetmediğini, bunun yanında şoför lisansı da arandığını söyledi. Kiler, Avrupa’da taksi sürücülerine her ilde yada eyalette bölgeye özgü sınavlar yapıldığını ve özellikle bölgenin coğrafi özellikleri, yolları, sokak ve caddeleri ile trafik bilgilerinin sorulduğunu ve bu sınavlara en az lise mezunlarının girebildiğini anlattı. 
     Kiler, İngiltere’de havaalanında adres verildiğinde taksi sürücüsünün kişiyi gideceği yere bıraktığını da belirterek, "Bizdeki taksiciler Eminönü’nde Sultan Ahmet Cami’nin adresini soruyorlar. Bu durumu ortadan kaldırmak için taksicileri önecelikle adres bilgileriyle ilgili sınava tabi tutmalı. Çünkü taksi şoförleri bizim aynı zamanda dışarıya yansıyan aynamız. Turiste hizmet sunmanın da en hızlı ve ekonomik yolunu bulmalıyız. Şoförlerin özellikle kılık kıyafetlerine de dikkat etmeleri gerekiyor" diye konuştu. 

ANKA 
     
</TEXT>
</DOC>
