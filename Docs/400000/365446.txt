<DOC>
<DOCNO> 365446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo21.html </URL>
<DATE> 2005/07/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Beşiktaş'ın rakibi Vaduz'u tanıyalım 
</HEADLINE>
<TEXT>

     Beşiktaş'ın UEFA Kupası 2. ön eleme turundaki rakibi Liechtenstein'ın FC Vaduz takımı, kendi ülkesinde lig olmadığı için, yarı profesyonel İsviçre Çalenç İkinci Ligi'nde mücadele ediyor. 
     Başkent ekibi, ligde bu sezon yaptığı 2 maçı da kazanarak lider durumda bulunuyor. 
     1932 yılında kurulan kırmızı-beyazlı kulüpte, futbol takımı maçlarını 3 bin 548 kişilik Rheinpark Stadı'nda oynuyor. 
     
     MOLDOVA TAKIMINI ELEDİ 
     FC Vaduz, UEFA Kupası 1. ön eleme turunda Moldova'nın FC Dacia Kişinev takımını eledi. 
     İlk maçı evinde 2-0 kazanan FC Vaduz, rövanş maçını 1-0 yitirmesine karşın turu geçmeyi başardı. 
     
     BİRLEŞMİŞ MİLLETLER GİBİ 
     FC Vaduz'un 26 kişilik 2005-2006 sezonu kadrosunda, Liechtenstein dışından tam 11 ayrı ülkeden toplam 18 futbolcu bulunuyor. 
     Kırmızı-beyazlı takımda 7 İsviçreli, 2 İtalyan'ın yanısıra, 1'er de Portekizli, Kamerunlu, Fransız, Şilili, İspanyol, Polonyalı, Alman, Brezilyalı ve Finli oyuncu forma giyiyor. 
     
     KADROSU 
     Teknik direktörlüğünü İsveçli Mats Gren'in yaptığı FC Vaduz'un kadrosu şöyle 
     Kaleciler Swen König İsviçre , Florian Meier, Carlos Silva Portekiz 
     Savunma Jean-François Bell Kamerun , Steve Gohouri Fransa , Daniel Hasler, Marcel Müller İsviçre , Martin Stocklasa, Michael Stocklasa, Martin Telser Orta Alan Sandro Burki İsviçre , Manuel Rivera İsviçre , Andreas Gerster, Julio Lopez Şili , Marco Perez İspanya , Michele Polverino İtalya , Enzo Todisco İtalya , Robert Wallon Polonya , Uwe Wegmann Almanya , Marius Zarn İsviçre 
     Forvet Goran Antiç İsviçre , Fabio D'Elia, Gaspar Odirlei De Souza Brezilya , Benjamin Fischer, Michele Maggetti İsviçre , Antti Pohja Finlandiya 
     
     TÜRK TAKIMLARIYLA İLK SINAVI 
     Beşiktaş-FC Vaduz eşleşmesiyle Avrupa kupalarında ilk kez Türk ve Liechtenstein ekipleri karşı karşıya gelecek. 
     Öte yandan A Milli Futbol Takımı, şimdiye dek 2 kez karşılaştığı Liechtenstein'ı, 2004 Avrupa Şampiyonası elemelerinde, 2002'de Ali Sami Yen Stadı'nda 5-0, 2003'te de Beşiktaş'ın FC Vaduz ile ilk maçını yapacağı Rhenpark Stadı'nda 3-0 yendi. 
     
     LIECHTENSTEIN HAKKINDA 
     Liechtenstein, Avusturya ile İsviçre sınırında, Alp dağları arasında yer alıyor. Prenslikle yönetilen Liechtenstein'ın nüfusu, 2001 verileriyle 32 bin. Ülke 2 kilometre eninde, 22 kilometre uzunluğunda bir alanı kaplıyor. 
     Ülkenin başkenti, 4 bin 500 nüfusa sahip Vaduz. 1924 yılına dek Avusturya'ya bağlı bir prenslik olan Liechtenstein, bugün para, gümrük ve dışişlerinde İsviçre'ye bağlı bir prenslik durumunda. 
     Futbolda ilk kez 1981 yılında uluslararası bir organizasyona katılan Liechtenstein'ın 24 yıllık futbol geçmişi bulunuyor. Çoğu oyuncusu amatör olan A milli takımına sahip bu küçük ülkenin ümit milli takımı yok, ancak gençler düzeyinde temsil ediliyor. 
     
</TEXT>
</DOC>
