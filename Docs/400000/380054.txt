<DOC>
<DOCNO> 380054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur29.html </URL>
<DATE> 2005/09/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İzmir'de çifte vahşet 
</HEADLINE>
<TEXT>

     Adem GÜVEN İZMİR, DHA 

İZMİR'in Çiğli İlçesi'nde, bir birahanede garsonluk yapan 25 yaşındaki Nesrin Bektaş ve arkadaşı 36 yaşındaki Zeki Tarcanlı, kadının çalıştığı birahanenin sahibi ve diğer çalışanları tarafından önce tabancayla vuruldu, sonra bıçakla boğazları kesilerek öldürüldü. Olaya karıştıkları ileri sürülen 5 zanlıdan 3'ü gözaltına alındı. Hafif yaralı iki zanlı ise hastaneye kaldırıldı. 
     Olay, bugün saat 02.30 sıralarında Anadolu Caddesi'ndeki bir birahanenin Yörem Pub önünde meydana geldi. İddiaya göre Nesrin Bektaş işe başladığı ilk gün para yüzünden birahane sahibi 36 yaşındaki İbrahim Çoban ile tartıştı. Bunun üzerine erkek arkadaşı Zeki Tarcanlı'yı arayan Bektaş, gelip kendisini almasını istedi. Birahaneye gelen Tarcanlı, küfürleşmenin ardından Bektaş'ı alıp dışarı çıktı. Bunun üzerine Birahane sahibi İbrahim Çoban, yeğeni 22 yaşındaki Engin Çoban, çalışanları 36 yaşındaki Metin Özçelik 28 yaşındaki Cemil Koyuncu 32 yaşındaki Atilla Eroğluer de dışarıya çıktı. İşyerlerine gelip bu şekilde davranamayacağını belirten İİbrahim Çoban ve yanındakiler ile Tarcanlı ve Bektaş arasında kavga çıktı. 
     
     
     KOVALAYIP VURDUKTAN SONRA KESTİLER 

     Silahların çekilmesi üzerine Bektaş ve Tercanlı kaçmaya başladı. Kovalamaca sırasında 8860 sokak ile 8704 sokağın kesiştiği yere gelen Zeki Tercanlı açılan ateş sonucu sol kolundan ve göğsünden, Nesrin Bektaş da bacaklarından yaralanarak yere yığıldı. Vurulunca kaçamayan Bektaş ve Tercanlı, arkadan gelen gruptaki kişiler tarafından bıçakla boğazları kesilerek öldürüldü. 
     Olay sırasında zanlılardan Engin Çoban sol kalçasına Atilla Eroğluer de sol bacağına isabet eden kurşunlarla yaralandı. Kendi arkadaşlarının açtığı ateş sırasında vuruldukları sanılan yaralılar, otomobille Karşıyaka Devlet Hastanesi'ne kaldırıldı. Çalışma başlatan polis, İbrahim Çoban, Metin Özçelik ve Cemil Koyuncu'yu yakalayarak gözaltına aldı. Hayati tehlikeleri bulunmadığı belirtilen Engin Çoban ve Atilla Eroğluer'in, tedavilerinin tamamlanmasının ardından gözaltına alınacakları belirtildi. 
     Ölen Nesrin Bektaş'ın daha önce aynı ilçedeki başka bir birahanede Şelale garsonluk yaptığı anlaşıldı. Soruşturma çok yönlü sürdürülüyor. 
     
</TEXT>
</DOC>
