<DOC>
<DOCNO> 393922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/dunya/axdun02.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teflon Tony', 'topal ördek' oldu 
</HEADLINE>
<TEXT>


NEVSAL ELEVLİ Londra 


İktidarda olduğu 8 yıl boyunca parlamentodaki çoğunluğu sayesinde istediği her yasa tasarısını geçirdiği için "Teflon Tony" lakabı takılan İngiltere Başbakanı Tony Blair, önceki gün Avam Kamarası'nda ilk kez yenilgiye uğradı ve otoritesini yakında kaybedecek liderler için kullanılan "lame duck" topal ördek olarak anılmaya başlandı. 
Blair'in radikal İslamcı terör örgütlerini etkisizleştirmek için polise geniş yetkiler veren ve zanlıların mahkemeye çıkarılmadan 90 gün boyunca gözaltında tutulmasına olanak veren yasa tasarısı önceki gün Avam Kamarası'nda 291 kabul oyuna karşılık 322 ret oyuyla geri çevrildi. İktidardaki İşçi Partisi milletvekillerinden 49'u muhalefetle işbirliği yaparak tasarı aleyhine oy kullanınca Blair'in girişimi 31 oy farkla yenilgiye uğradı. 
Böylece 1997'de iktidara geldikten sonra geçtiğimiz mayıstaki seçimi kazanarak 3. kez başbakanlık koltuğuna oturan ve görev süresi 2010'da dolacak olan Blair, ilk parlamento yenilgisini alırken, kendi partisine bile h kim olamayan lider konumuna düştü. 
Blair'in ilk bozgunu medyada geniş yankı buldu. Daily Mirror, "Cherie Blair'in eşi toplanmaya başla" derken, "The Times" ve "Daily Mail", "Sonun başlangıcı" yorumunda birleşti. Bahis oynatan kuruluşlardan Ladbrokes, daha önce Blair'in gelecek yıl görevini bırakması iddiasına 11'de 4 ihtimal verirken, bu olasılığı oylama sonrasında 5'te 2'ye yükseltti. 


</TEXT>
</DOC>
