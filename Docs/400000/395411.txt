<DOC>
<DOCNO> 395411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun36.html </URL>
<DATE> 2005/11/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Clinton'dan 'buz gibi' itiraf Irak'ın işgali büyük bir hataydı 
</HEADLINE>
<TEXT>

     ABD'nin eski Başkanı Bill Clinton, Irak işgalinin büyük bir hata olduğunu söyledi. 
     Clinton, Birleşik Arap Emirlikleri'nden Duabi'deki Amerikan Üniversitesi'nde öğrencilere hitaben yaptığı konuşmada, ABD'nin, Saddam Hüseyin'in devrilmesinden sonra ne olacağına ilişkin planlama eksikliği bulunduğu belirterek şöyle dedi 
     ''Saddam gitti. Bu iyi bir şey. Ancak yapılanlar konusunda hemfikir değilim. Büyük bir hataydı. Amerikan hükümeti bazı hatalar yaptı. Bunlardan biri, Saddam'dan kurtulmanın ne kadar kolay olduğu ve ülkede birliği sağlamanın ne kadar zor olduğuyla ilgili.'' Arap öğrencilerin, ABD'nin Mart 2003'te başlayan Irak işgaline ilişkin sorularına yanıtları alkışla karşılanan Clinton, bir saat süren konuşmasının sonunda da yoğun alkış aldı. 
     ABD'nin, Irak'ta Saddam Hüseyin'in görevden alınması, yeni bir anayasanın onaylanması ve parlamento seçimlerinin düzenlenmesi gibi bazı iyi şeyler yaptığını ifade eden Clinton, Washington'un hatasının, Saddam'ın devrilmesinden sonra Irak'ın bütün idari yapısını dağıtmak olduğunu söyledi. 
     Clinton, ''ABD, Irak'ın temel askeri ve sosyal yapısı ile polis yapısını bozmasaydı daha iyi olurdu'' dedi. 
     ABD'nin hiçbir zaman bütün bu sorunların üstesinden gelebilecek kadar asker göndermediğini ve sınırları kontrol edebilecek sayıda askeri bulunmadığını söyleyen Clinton, sınırlar iyi korunmadığı zaman bu ülkeye teröristlerin gireceğini ifade etti. 
     ABD Savunma Bakanı Donald Rumsfeld, dün, Demokrat Parti'nin Irak savaşı eleştirilerine Başkan George Bush yönetiminin yanıtı çervesinde yaptığı açıklamada, ''Irak'ı Özgürleştirme Hareketi'nin, Clinton yönetimi 1992-2000 döneminde 1998'de Kongre'den geçtiğini ve Saddam'ın görevden alınmasının desteklenmesinin Amerikan hükümetinin politikası olduğunu'' söylemişti. 
     ABD'de son yapılan kamuoyu yoklamaları, halkın Bush'a ve Irak savaşına desteğinin giderek düştüğünü gösteriyor. 
     
</TEXT>
</DOC>
