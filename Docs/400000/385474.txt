<DOC>
<DOCNO> 385474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko20.html </URL>
<DATE> 2005/10/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otomotiv sektörü AB'ye çalıştı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, yılın 9 ayında ihracatının yüzde 67.8'ini Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 71.5'i buldu. 
     Uludağ İhracatçı Birlikleri UİB verilerinden yapılan derlemeye göre, Türk otomotiv sektörü, Ocak-Eylül döneminde gelişmiş batı ülkeleri başta olmak üzere, 5 kıtada toplam 171 ülke ve özerk bölgeyle 14 serbest bölgeye ihracat yaptı. 
     Toplam 9 milyar 507 milyon 703 bin dolarlık otomotiv ihracatının, 6 milyar 443 milyon 850 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 67.8'ini karşılarken, AB üyesi 24 ülkenin, 147 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında Almanya, İtalya, Fransa, İngiltere ve İspanya'ya yapılan ihracat, 4 milyar 766 milyon 290 bin dolar ile toplam otomotiv ihracatının yarısından fazlasını oluşturdu. 
     AB üyesi Hollanda, Belçika, İrlanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 71.5'i buldu. 
     Bu iki ülkeye ocak-eylül döneminde 358 milyon 113 bin dolarlık ihracat gerçekleştirildi. Toplam otomotiv ihracatının yüzde 3.7'sinin yapıldığı ve yakın gelecekte AB üyesi olması beklenen Romanya'da yüzde 124.3, Bulgaristan'da ise yüzde 83.1 oranında artış kaydedildi. 
     AB üyesi ve aday ülke konumundaki toplam 26 ülkeye 6 milyar 801 milyon 963 bin dolar ihracat yapılırken, kalan 145 ülkeye gerçekleştirilen ihracat ise 2 milyar 705 milyon 740 bin dolar ile sınırlı kaldı. 
     
     171 ÜLKEYE İHRACAT 
     Sektör, yılın 9 ayında 14 serbest bölgenin yanı sıra 171 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 387 milyon 277 bin dolar ile ilk sırada yer alırken, bu ülkeyi İtalya, Fransa, İngiltere ve İspanya izledi. 
     Sektör, bu dönemde Antigua ve Bermuda, Hollanda Antilleri, Tacikistan, Nijer, Maldiv Adaları, Orta Afrika Cumhuriyeti, Filistin, Ruanda, Kongo ve Zaire, Doğu Timor, Rasul Hayma ve Fiji ile TÜBİTAK ve Mardin Serbest Bölgesi'ne ilk kez ihracat yaptı. 
     
</TEXT>
</DOC>
