<DOC>
<DOCNO> 366028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun19.html </URL>
<DATE> 2005/08/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran, nükleer çalışmalara yeniden başlıyor 
</HEADLINE>
<TEXT>

     İran, nükleer enerji faaliyetlerine yeniden başlayacağını Uluslararası Atom Enerjisi Ajansı'na UAEA bildirdi. 
     İran Ulusal Yüksek Güvenlik Konseyi UYGK Sözcüsü Ali Aga Muhammedi, gazetecilere yaptığı açıklamada, İsfahan'daki nükleer enerji faaliyetlerine yeniden başlanacağına ilişkin mektubu UAEA'ya gönderdiklerini söyledi. 
     Aga Muhammedi, mektubun gönderilmesinden sonra, İsfahan'daki santralın mühürlerinin UAEA müfettişleri denetimi altında açılarak çalışmalara başlanacağını kaydetti. 
     Nükleer enerji çalışmalarına yeniden başlamanın uranyum zenginleştirme anlamına gelmediğini ifade eden Aga Muhammedi, Avrupa ülkeleriyle müzakerelere devam edeceklerini belirtti. 
     
     AB, GENİŞ ÇAPLI BİR ÖNERİ SUNACAK 

     Almanya, Fransa ve İngiltere'den oluşan AB müzakere grubunun, İran'ın atom programıyla ilgili olarak gelecek günlerde bu ülkeye geniş çaplı bir öneri sunacağı bildirildi. 
     Almanya Dışişleri Bakanlığı sözcüsü Jens Plötner, AB müzakere grubunun, İran'ın atom programıyla ilgili yaptığı görüşmeler hakkında, "Görüşmeleri planlanan zaman içinde yapıyoruz" dedi. 
     Plötner, İran yönetiminin, AB'nin yeni öneriler sunma konusunda geciktiği şeklindeki eleştirilerini de reddederek, şunları söyledi 
     "Her iki taraf da Cenevre'de yapılan görüşmelerde, AB'nin, önerilerini temmuz ayı sonunda ya da ağustos ayı başında sunacağı yönünde görüş birliğine vardı. 1 Ağustos kesin tarih olarak asla konuşulmamıştı." İran'ın İsfahan kentinde uranyum işlemesinin AB müzakere grubuyla bu ülkenin yaptığı anlaşmaya ve Uluslararası Atom Enerji Ajansı'nın kararnamesine ters düşeceğini kaydeden Plötner, "Bu yanlış yönde atılmış bir adım olur" diye konuştu. 
     
     HADDAD ADİL 

     Meclis Başkanı Gulamali Haddad Adil de nükleer enerji çalışmalarıyla ilgili bir konferansta yaptığı konuşmada, Avrupa ülkelerine verilen sürenin bugün yerel saatle 17.00'de TSİ 15.30 bittiğini hatırlattı. 
     Belirlenen sürenin bitiminden sonra nükleer enerji çalışmalarına kısmi olarak başlanacağını vurgulayan Haddad Adil, ''Bundan sonra kendi kararımızı kendimiz vereceğiz'' dedi. 
     Haddad Adil, faaliyetlerin başlaması nedeniyle Avrupa ülkeleriyle müzakerelerin kesilmesinin söz konusu olmadığını ifade ederek, müzakerelerin devamından yana olduklarını söyledi. 
     ''Avrupalıların daha fazla zaman öldürmelerine fırsat vermeyeceğiz'' diyen Haddad Adil, ''Fazla süre vermek için hiçbir neden yok. Tüm konular açık ve net. Bir hafta daha süre vermek için bir belirsizlik yok'' diye konuştu. 
     Avrupa ülkelerinin ABD'den bağımsız politika izlemelerini isteyen Haddad Adil, ''Eğer Avrupa ülkeleri ABD'nin etkisi altında kalırlarsa kesinlikle bir sonuç alamayacaklar'' dedi. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı nükleer programına sahip olma hakkını tanımasına karşılık, geçen kasımda uranyum zenginleştirmeyle ilgili faaliyetlerini askıya almıştı. 
     Avrupa ülkeleriyle Tahran yönetimi arasında geçen mayıs ayında yapılan müzakereler çerçevesinde üç AB üyesinin İran'ın nükleer enerji programı hakkındaki önerilerini, bugün sunmaları kararlaştırılmıştı. AB ülkeleri, öneri için bir hafta süre istemiş, Tahran yönetimi bunu kabul etmemişti. 
     
</TEXT>
</DOC>
