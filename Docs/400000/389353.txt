<DOC>
<DOCNO> 389353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/guncel/axgun01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyaset Belgesi' MGK'dan geçti 
</HEADLINE>
<TEXT>


MGK'da, görüşülmesi 2 kez ertelenen yeni Milli Güvenlik Siyaset Belgesi taslağında uzlaşıldı. Askerin iç güvenlikteki rolünün yeniden kuvvetlendirildiği taslakla ilgili tavsiye kararının Bakanlar Kurulu'na bildirilmesi kararlaştırıldı 

Barkın Şık - Ankara 

Milli Güvenlik Kurulu MGK daha önceki iki toplantıda görüşülemeyen yeni Milli Güvenlik Siyaset Belgesi MGSB taslağına son şeklini vererek, konuyla ilgili tavsiye kararının Bakanlar Kurulu'na bildirilmesini kararlaştırdı. 
MGK, dün Cumhurbaşkanı Ahmet Necdet Sezer başkanlığında 6 saat süren bir toplantı yaptı. AB ile müzakerelere başlanmasının ardından, tarama sürecinin ne şekilde işleyeceği ve öncelik verilecek konular, kurul üyelerine aktarıldı. Toplantıdan sonra yapılan açıklamada da, "Yeni bir aşamaya girilmiş olan bu dönemde, ülkemizin AB'ye üyelik istenç ve kararlılığı yinelenerek, görüşmelerde ulusal yararlarımızın gözetilmesinin önemi vurgulanmıştır" denildi. 

Son şekli verilememişti 
Toplantıda, askerler ve hükümet anlaşma sağlayamadığı için son şekli verilemeyen MGSB taslağı da uygun bulundu. MGK toplantısında, konuyla ilgili tavsiye kararının Bakanlar Kurulu'na bildirilmesi kararlaştırıldı. 
Hazirandaki MGK'nın ana gündem maddesi olmasına rağmen, Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün "yeterli hazırlığı yapamadık" mazeretleri üzerine gündemden çıkarılan taslak, ağustos toplantısında da görüşülmemişti. 

Askerin itirazları 
Taslağın revize edilmesi için MGK Genel Sekreterliği'nde başlatılan ve Genelkurmay, Dışişleri ile Başbakanlık yetkililerinin katıldığı çalışmalarda, belge maddelerinin tek tek ele alınarak, askerin iç güvenlikteki rolünün yeniden kuvvetlendirildiği kaydedildi. 
Ülke içinde özellikle PKK ve irtica ile mücadele konusunda zafiyet yaşanabileceği, dışarıda ise Kıbrıs konusunda gerekli hassasiyetin gösterilmemesi ve Yunanistan'ın karasularını 12 mile çıkarmasının "Casus Belli" savaş nedeni olarak algılanmaması, askerlerin itirazlarının temelini oluşturmuştu. 

Su politikası masaya yatırıldı 

MGK'da, Enerji Bakanı Hilmi Güler ve Devlet Su İşleri Genel Müdürü Veysel Eroğlu'nun da katılımıyla, Türkiye'nin su kapasitesi ve uzun vadeli su politikası ile ilgili alınması gereken önlemler de değerlendirildi. Toplantıda bu çerçevede AB'nin üzerinde denetim yetkisi istediği Dicle ve Fırat havzaları ile ilgili kapsamlı değerlendirmelerde bulunuldu. Toplantıda, bu havzalar üzerinde yapılması planlanan barajların bir an önce tamamlanmasının gerekliliği vurgulandı. MGK'da 2023 hedefleri için 50 milyar YTL 50 katrilyon kaynak ihtiyacı bulunduğu da kurul üyelerine aktarıldı. BM'nin 2003'te yayımladığı son su raporunda, Türkiye'nin 2025'te su sıkıntısı çekeceği değerlendirmesine yer verilmişti. BM uzmanlarının tahminlerine göre, 2040'lı yıllarda ise Suriye ile Irak, susuzluktan kırılacak. Bu nedenle Türkiye ile çatışma çıkması muhtemel. 



</TEXT>
</DOC>
