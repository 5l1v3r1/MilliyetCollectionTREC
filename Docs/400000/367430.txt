<DOC>
<DOCNO> 367430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur22.html </URL>
<DATE> 2005/08/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İlik nakli beklerken ailesini kazada yitirdi 
</HEADLINE>
<TEXT>

     
     Kemal ATLAN- Saadet KEFAL ESKİŞEHİR, DHA 
     
KÜTAHYA Tavşanlı ilçesinde yaşayan ilik kanseri 11 yaşındaki Süleyman Korkut, ilik nakli için kan örneği vermeye gelen ailesini trafik kazasında kaybetti. 
     Süleyman Korkut 2002 yılında ilik kanserine yakalandı. Kütahya’dan Eskişehir Osmangazi Üniversitesi Tıp Fakültesi Hastanesi’ne sevk edilen Korkut, hastanede gördüğü tedavi sonucu hastalığı atlattı. Ancak 2004 yılında hastalık tekrar ortaya çıktı. Ailesi tarafından tekrar Osmangazi Üniversitesi’ne getirilen Süleyman Korkut için doktorlar ilik nakli yapılması gerektiğini söyledi. Süleyman Korkut’un evli ve üç aylık bebeği olan ablası 22 yaşındaki Ümit Ok ile diğer ablası 18 yaşındaki Hatice Korkut, kardeşleri için canlarını bile verebileceklerini’ belirterek, dokularının tutması halinde ilik vermeyi kabul etti. Kütahya Tavşanlı ilçesinden 11 Kasım 2004 tarihinde Tıp Fakültesi Hastanesi’ne gelen Süleyman Korkut’un ablaları hastanede ilik nakli için kan örneği verdiler. Kan örneğinin birkaç gün sonra çıkacağını öğrenen ablalar, babaları 47 yaşındaki Ahmet Korkut’un kullandığı 43 HC 815 plakalı otomobille memleketlerine dönerken, Eskişehir Kütahya karayolunda şerit ihlali sonucu Mustafa Özdemir'in kullandığı 34 BZU 31 kamyonla çarpıştı. Her iki araca da Altan Uçak'ın kullandığı TIR çarptı. Kazada, baba Ahmet Korkut ile kızları Ümit Ok ve Hatice Korkut hayatlarını kaybetti. 
     
     ANNENİN YARDIM ÇAĞRISI 
     Kendisine uygun iliğin ablalarında olabileceğini ve onları da trafik kazasında kaybettiğini belirten Süleyman Korkut çaresiz kaldı. Oğlunun rahatsızlığı ile uğraşırken eşini ve kızlarını trafik kazasında kaybeden gözüyaşlı anne 45 yaşındaki Şengül Korkut, yetkililerden yardım beklediklerini söyledi. Tek varlığı kalan oğlunun halen tedavisinin sürdüğünü belirten anne Şengül Korkut şöyle dedi 
     Oğlumun kurtulması için ilik nakli yapılmasının şart olduğunu söylüyorlar. Ancak uygun ilik bulamadık. Ablaları ilik nakli gerektiğini öğrendiklerinde, kardeşimiz için canımızı bile veririz’ dediler ve ilik nakli için kan örneği vermeye geldiler. Ancak geri dönüşte geçirdikleri trafik kazasında hayatlarını kaybettiler. Hastane yetkilileri kazayı öğrendikten sonra kan örneğini incelemedi. Bu saatten sonra tutup tutmadığını öğrenmenin bize faydasının olmayacağını söylediler ve tutması halinde daha çok üzüleceğimizi düşündüler.'' Anne Şengül Korkut, oğlunun yatarak tedavi görmediğini, periyodik aralıklarla Eskişehir’e geldiklerini belirterek, Eskişehir’de tanıdığımız yok. Bunun için belirli aralıklarla Eskişehir’e gelip, gidiyoruz. Ayrıca kazada kusurlu bulunduğumuz için para cezasına çarptırıldık. Cezayı ödeyecek durumumuzda yok'' diye dert yandı. 
     
</TEXT>
</DOC>
