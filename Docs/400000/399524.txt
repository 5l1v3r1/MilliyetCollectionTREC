<DOC>
<DOCNO> 399524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/yasam/axyas02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yüz nakli gerçekleşti 
</HEADLINE>
<TEXT>


Fransa'nın Amiens kentinde, yüzü köpek tarafından parçalanan ve ismi açıklanmayan 38 yaşındaki kadına, beyin ölümü gerçekleşen bir erkekten alınan burun, dudak ve çene nakledildi 

DIŞ HABERLER SERVİSİ 

Fransa'da dünyanın ilk kısmi yüz nakli gerçekleştirildi. Amiens kentinde bulunan bir hastanede pazar günü yapılan operasyonla, beyin ölümü gerçekleşen bir erkekten alınan burun, dudak ve çene, yüzü bir köpek tarafından parçalanan 38 yaşındaki kadına 5 saatlik operasyonla nakledildi. Yüz nakli gerçekleştirilen kadının sağlık durumunun iyi olduğu ve organların normal gözüktüğü ifade edildi. 

Hastanın ismi açıklanmadı 
Adının duyulmasını istemeyen kadının kadının yüzünün mayıs ayında bir köpek tarafından parçalandığı, bu yüzden konuşma ve çiğneme güçlüğü çektiği belirtilen açıklamada, normal cerrahi teknikler kullanarak bu tür yaraların iyileştirilmesinin mümkün olmadığı vurgulandı. Operasyonu gerçekleştiren ekibin şefi Prof. Jean-Michel Dubernard, yüz naklinin dünyada ilk olduğunu, ancak hastanın ne zaman iyileşeceğini bilmediklerini belirtti. 

Zorluk derecesi çok yüksek 

Yüz nakli ameliyatı, teknik olarak önemli güçlükleri beraberinde getiriyor. Deri, deri-altı dokular, yüz kasları, atar ve toplardamarların vericiden tek tek alınarak alıcı hastaya dikilmesi, operasyonu hayli zor bir kategoriye sokuyor. Bir başka risk ise, nakil yapılan kişide doğurabileceği psikolojik rahatsızlıklar ve kimlik problemleri olarak adlandırılıyor. Bu nedenlerle Fransa'da tam bir yüz nakline izin verilmiyor. Yasağın bir diğer nedeni de, bünyenin, nakledilen organı reddi durumunda, alternatif çözüm bulunmaması. 


</TEXT>
</DOC>
