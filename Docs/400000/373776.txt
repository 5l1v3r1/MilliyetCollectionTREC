<DOC>
<DOCNO> 373776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko13.html </URL>
<DATE> 2005/08/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Karamanlılar elmaları kime satacaklarını düşünüyor... 
</HEADLINE>
<TEXT>

     Bu yıl 450 bin tonun üzerinde rekor elma üretimi bekleyen Karamanlı çiftçiler, henüz ürünlerine alıcısı çıkmaması nedeniyle önceki yıllarda karşılaştığı sıkıntıları yeniden yaşamaktan korkuyor. 
     Karaman Ziraat Odası Başkanı Ercüment Yılmaz, geçen yıl ağaçların olumsuz hava şartlarından etkilenmesi nedeniyle üretimlerinin 50 bin tonun altında gerçekleştiğini söyledi. 
     Bu nedenle çok sayıda çiftçinin borçlarını ödeyemediği için hacizle karşı karşıya kaldığını dile getiren Yılmaz, kredi borçlarını ödeyebilmek için bazı çiftçilerin zorunlu olarak tarlasını ve traktörünü sattığını anlattı. 
     Önceki yıl ise ürünlerinin para etmediğini ve elmanın depolarda çürüyüp çöpe atıldığını belirten Yılmaz, ''yani son 2 yıldır elma üreticisi çok zor günler geçiriyor. Ürünü para etmiyor ya da soğuklar nedeniyle tarlada ürünü olmuyor. Karamanlı binlerce çiftçi elma ağaçlarını kökleyecek duruma geldi'' dedi. 
     Üreticilerin borçlarını ödeyebilme umudunu bu yıla taşıdığını ifade eden Yılmaz, şunları kaydetti 
     ''Geçen yıl hiç ürün vermeyen ağaçlar 2 yıldır dinleniyor. Bu yüzden elmada bu yıl rekor üretim bekliyoruz. Karaman'da 450 bin tonun üzerinde elma üretimi hedefleniyor. Üretim beklentisi çok ama biz kilogramının 50 YKr olmasını beklerken henüz müşterisi çıkmadı. Her yıl Ağustos ayı ortalarında üretimin üçte biri satılan elmanın henüz 1 kilogramına bile talep gelmedi. Bırakın almayı, fiyat soran tüccar bile yok.'' Önceki yıllardaki gibi ürünün para etmeyeceğinden korkan çiftçinin şimdiden kara kara düşündüğünü belirten Yılmaz, elma üreticisinin destek istediğini bildirdi. 
     
     PATATESTE OLDUĞU GİBİ... 
     Patateste de benzer sorunun yaşandığını ve stokların eritilmesi yönünde hükümetin çalışma yaptığını anımsatan Yılmaz, ''faydaları anlatılarak reklamı yapılan, tüketilmesi için teşvik edilen patatesin stokları kısa sürede eritildi. Hemen her evde patates tüketilmeye başlandı. Patates üreticisi de ülke ekonomisi de zarar görmedi'' dedi. 
     Yılmaz, elmanın da kendine özgü yararlarının bulunduğunu özellikle kalbe çok iyi geldiğini belirterek, bunun yanı sıra elmanın bağırsak kanseri ve kolesterol riskini düşürücü etkisinin bulunduğunu, dişlerin temizlenmesinde ve demir eksikliğinin önlenmesinde önemli rol üstlendiğini anlattı. 
     Elma tüketiminin artırılması için de bu meyvenin faydalarını anlatan kampanyaların başlatılabileceğini ifade eden Yılmaz, ''Ayrıca elmaya teşvik istiyoruz. Elmanın bu yıl depolarda ya da ağaçlarının dibinde çürümemesi için çalışma yapılmalı. Elmanın bu yıl kesinlikle desteğe ihtiyacı var. Aksi takdirde geçen yıllardaki sorunları yeniden yaşayacağız'' diye konuştu. 
     
</TEXT>
</DOC>
