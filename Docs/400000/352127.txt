<DOC>
<DOCNO> 352127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun17.html </URL>
<DATE> 2005/06/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rumsfeld'den itiraf 
</HEADLINE>
<TEXT>

     BBC 

      Amerika Birleşik Devletleri Savunma Bakanı Donald Rumsfeld, Irak'ta güvenliğin, Saddam Hüseyin'in devrildiği günden daha iyi olmadığını kabul etti. Rumsfeld'e göre, ABD'nin imajı, Guantanamo nedeniyle de zarar gördü. 
     BBC muhabiri Rob Watson'ın haberine göre, Amerikan Savunma Bakanı Rumsfeld, mülakat sırasında hem mücadeleci, hem de düşüncelere dalmış bir izlenim veriyordu. 
     Sayılara bakılınca, Irak'taki güvenlik koşullarının Saddam Hüseyin'in devrilmesinden bu yana iyileşmediğini kabul eden Rumsfeld, bununla birlikte, seçim yapıldığını ve Irak güçlerinin sayıca arttığını kaydetti. 
     Suriyelileri, yeni Irak yönetimine karşı yürütülen ayaklanma hareketlerini durdurmak için gereken çabayı göstermedikleri için eleştiren Amerikan Savunma Bakanı, İranlıları da, Irak siyasetine karışmakla suçladı. 
     Bununla birlikte Rumsfeld, isyancı güçlerin yenilgiye uğratılacağına emin olduğunu belirtti. Irak hükümetiyle isyancı gruplar arasında temaslar yürütüldüğünü söyledi. 
     Guantanamo Körfezi'ndeki Amerikan hapishanesinden gelen haberlerin, uluslararası düzeyde Amerika'ya yönelik eleştirilere malzeme olmaya devam ettiği ve Amerika'nın kendi içinde de Cumhuriyetçi Senatörlerin Guantanamo cezaevinin rolünü sorgulamaya başladıkları şeklindeki değerlendirmeye yanıt olarak, Rumsfeld şunları söyledi "Bugün, Guantanamo sözcüğünün talihsiz bir anlam taşıdığına kuşku yok" diyen Donald Rumsfeld, ancak gözaltına alınmış olan kişilerin yönelttiği tehlike karşısında, Amerikan yönetiminin daha iyi nasıl hareket edebileceği sorununa bir çözüm getirilemediğini kaydetti. 
     Rumsfeld ayrıca Amerika Birleşik Devletleri'nin dünyanın kimi yerlerinde pek sevilmediğini de kabul etti ve bu sorunu kısmen medyanın haksız davranışına, kısmen de Amerika'nın iletişim ve halkla ilişkiler alanındaki beceri yetersizliğine bağladı. 
     
</TEXT>
</DOC>
