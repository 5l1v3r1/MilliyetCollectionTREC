<DOC>
<DOCNO> 383006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/gun01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeraltında savaş var 
</HEADLINE>
<TEXT>


Avukat Atalay Cebesoy'un öldürülmesi, Şahin ve Saral grupları arasındaki hesaplaşma zincirinin son halkası. İki grup arasındaki çatışmalarda bugüne kadar 3 kişi öldürülmüştü 

Lube Ayar - İstanbul 

Çıkar amaçlı suç örgütü lideri olduğu iddiasıyla 3 kez müebbet hapis talebiyle tutuklu yargılanan Sedat Şahin'in avukatı Atalay Cebesoy'un bürosunda öldürülmesi, yeni bir mafya hesaplaşmasını gözler önüne serdi. Şahin ve Saral olarak adlandırılan gruplar arasındaki kanlı çatışmada bugüne kadar 3 kişi öldürüldü. 

Galeride çatışma 
İki grup arasındaki hesaplaşma, 4 Ekim 2004'te Göztepe Fahrettin Kerim Gökay Caddesi'ndeki Emir Otomotiv'de patlak verdi. Şahin'le birlikte İstanbul 9. Ağır Ceza Mahkemesi'nde yargılanan Zekeriya Kocaman'ın liderliğini yaptığı 4 kişilik silahlı grup, akşam saatlerinde galeriye girdi. 
Kocaman, senet tahsilatı için geldiklerini ve işyeri sahibi Kamber Ocaklı ile görüşmek istediklerini söyleyince, bir anda silahlar patladı. Sokağa taşan çatışmada Kocaman'ın yanı sıra galeride bulunan Yavuz Hacıahmetoğlu yaralandı. Şahin'le akrabalık bağı bulunduğu öne sürülen Kocaman, çatışmadan sonra felç oldu. İddiaya göre, Kocaman'ın intikamını almak isteyen Şahin grubu, Sarallar'ın önde gelen isimlerinden Hüseyin Saral'ı öldürmek için harekete geçti. Galeri baskınından 3 ay sonra Hüseyin Saral, 31 Ocak 2005'te İtalya'da sokak ortasında öldürüldü. 25 Mart'ta ise Bakırköy'de son model Mercedes'in içinde bıçaklanarak öldürülen bir kişi polis kayıtlarına geçti. Hüseyin Saral'ın akrabası olduğu öne sürülen Fatih Saral'ın 45 mafya hesaplaşmasına kurban gittiği iddia edildi. 
22 Eylül 2005'te de Uğur Mumcu suikastını düzenlemekten yargılanan Muzaffer Dağdeviren, Vatan Caddesi'ndeki bir otomobil galerisinin önünde çıkan silahlı çatışmada öldürüldü. Dağdeviren'in savunmasını, Sedat Şahin'in avukatı Cebesoy yürütüyordu. 
Sarallar'ın 23 Eylül Cuma günü Dağdeviren'in Fatih Camii'ndeki cenaze töreninde Şahin'e yönelik bir saldırı hazırlığı içinde olduğunu öğrenen Organize Şube ekipleri harekete geçti. Aynı gün sahte plakalı bir otomobilin MOBESE kamerasından tespit edilmesi ve ardından takibiyle başlayan operasyonda liderliğini Ümit Saral'ın yaptığı 13 kişi, adeta cephanelikle 1 uzi, 1 Kalaşnikov, 11 tabanca, çelik yelek yakalandı. 

Eşzamanlı saldırı 
29 Eylül Perşembe günü 16.30 sıralarında Avukat Cebesoy, Aksaray'daki bürosunda uğradığı silahlı saldırıda hayatını kaybetti. Aynı saatlerde Beşiktaş'ta Hanımeli Nargile Cafe'ye gelen silahlı kişiler, içeride bulunan 3 kişinin üzerine kurşun yağdırdı. Ağır yaralanan Talat Yavuz, tutuklu yargılandığı Lale Operasyonu davasında geçen duruşmada tahliye edilmişti. 

Mafya avukatlarına göre 
'Davayla uğraşırken hayata bulaşmamalı' 

Yıllardır, suç örgütü elebaşılarını savunan avukatlar, bu kişilerin davalarıyla "uğraşmakla" onların hayatına "bulaşmak" arasında ince bir çizgi olduğuna dikkat çektiler. 
"Karagümrük Çetesi" elebaşıları Vedat ve Nuri Ergin kardeşlerin avukatlığını bir süre yürüten ve yaşadığı bunalım nedeniyle geçtiğimiz aylarda tedavi gören Hikmet Çarboğa, şunları söyledi 

'Çakıcı öldürecekti' 
"Geçmişte de müvekkillerimle arasındaki husumetten dolayı Alaattin Çakıcı beni öldürmek istedi. Bunu engelleyen de, bana anlatan da Atalay'dı. Avukatların hedef haline gelmesi hiç hoş değil." 
8 yıldır Çakıcı'nın avukatlığını yürüten Güzin Köprülü Kılıç da, Cebesoy'la en son öldürüldüğü gün Beşiktaş'taki adliyede karşılaştığını anlattı. Kılıç şöyle konuştu "Öldürülmek gibi bir endişesi olduğunu tahmin etmiyorum. Herkesin davasını alabiliriz. Bizler yıllarca aynı kişilerle çalıştığımızda, o kişilerle özdeşleştiriyorlar haliyle. Bu da bir riski beraberinde getiriyor doğal olarak." 

'Otobüsten inmiştim' 
Uğur Kılıç'la boşanmasını basına sızdırdığı gerekçesiyle Çakıcı tarafından "topuğundan" vurdurulan Avukat Muhittin Yüzüak ise, "İşimizde tehdit bitmez. Bundan kurtulmanın tek yolu taraf olmamaktır" dedi. Yüzüak, "Atalay, uzun süredir Sedat Şahin'in avukatlığını yapıyordu. Hatta tekelleşmiş bir avukatlıktı onunki. Bir Arap komutanı askerlerine, 'Siz hücum edin, ben arkanızda yokum' dermiş. Ben bu tehlikeyi gördüğüm için otobüsten inmiştim" diye konuştu. 

Babanın 3. evlat acısı 

OSMAN KARA İstanbul 
Fatih'teki bürosunda önceki gün uğradığı silahlı saldırı sonucu hayatını kaybeden Avukat Atalay Cebesoy'un cenazesi, toprağa verilmek üzere dün memleketi Osmaniye'ye gönderildi. Cebesoy'un, bugün memleketi Kadirli'de toprağa verileceği bildirildi. Baba Duran Cebesoy, daha önce bir oğlunu kalp krizinden, bir diğerini de trafik kazasından kaybettiğini belirterek, "Bu acı tarif edilemez. keşke onların yerine ben ölseydim" dedi. Avukat Niyazi Paksoy da, Cebesoy'un hukuk hizmeti verirken öldüğünü söyledi. 


</TEXT>
</DOC>
