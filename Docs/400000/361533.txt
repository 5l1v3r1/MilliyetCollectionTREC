<DOC>
<DOCNO> 361533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/guncel/agun.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesi idamı TV'den öğrendi 
</HEADLINE>
<TEXT>


Libya'da idam edilen 2 Türk işçisinin ailesi yasta. İşçilerden Selim Aslan'ın ağabeyi, Sezer devreye girene kadar kardeşinin yeraltında bir hücrede, yarım ekmek verilerek tutulduğunu söyledi 

PINAR AKTAŞ İstanbul, FATİH KARAÇALI Adana DHA 

Libya'da bir işadamının öldürüldüğü olaya karıştıkları iddiasıyla önceki gün idam edilen Türk işçileri Selim Aslan 45 ile Yunus Özkan'ın 39 Adana ve İstanbul'da oturan aileleri yasta... Aslan'ın ailesi, idam haberini, televizyondan izleyen bir akrabalarından öğrendi. 
Karslı Selim Aslan, 1993'te hayallerle Libya'ya gitti. Taşeron inşaat işi yapmayı hedefleyen Aslan'ın hayatı gittikten 2 yıl sonra karardı. Adanalı Yunus Özkan'la paylaştıkları evin arka tarafında, taşeron iş yaptığı firmanın sahibi işadamı Milad Al-Hadi Al-Devis'in battaniyeye sarılı cesedi bulundu. 21 Haziran 1995'te işlenen cinayetin ardından Aslan ve Özkan tutuklanarak cezaevine konuldu. 
Mahkeme, cinayeti işlemediklerini söyleyen 2 Türk hakkında, idam kararı verdi. Aslan ve Özkan hakkında alınan idam kararı sürekli ertelendi. Devreye Adalet Bakanlığı, Başbakanlık hatta Cumhurbaşkanlığı girdi. 2002'de de idam edileceklerken infaz durduruldu. 
Aslan, Esenyurt'ta oturan ailesine 200 bin dolarına el konulduğunu, Üsküdar'daki evinin satılıp paranın ölen işadamının ailesine verilmek üzere kan parası olarak kendisine gönderilmesini istedi. Ağabeyinin Ardahan Çıldır'da toprağa verileceğini belirten Ali Aslan, "Geçen gün evi aramış, 'Ali bana sık sık mektup yazsın' demiş. Ağabeyinin gönderdiği mektuplarda hep kendisine iftira edildiğini yazdığını belirten Aslan, şöyle devam etti 
"O kadar çok işkence gördüm ki, yapmış olsaydım çoktan suçu kabul ederdim diyordu. Cumhurbaşkanı Sezer devreye girene kadar yerin altında bir hücrede yarım ekmek verilerek tutuluyormuş. Sonra 270 kişilik hapishanede tutulmaya başlandı." 

Gömleğini kokladılar 
Yunus Özkan'ın cezasının infaz edildiği haberi de Adana'daki evine bomba gibi düştü. Bazıları Arapça konuşan Özkan'ın yakınları, annesi Katibe Özkan'ın, tutuklanan oğlunun acısına dayanamadığı için bir yıl önce, babasının da daha önce öldüğünü anlattı. Özkan'ın fotoğrafını öpüp gömleğini koklayarak acılarını hafifletmeye çalışan Özkan'ın yakınları, Libya hükümetini gaddarlıkla, Türk hükümetini de vatandaşlarına sahip çıkmamakla suçladı. 
Kadınlar, "Mafya babası olsalardı, sahip çıkarlardı" diye isyan ederken, Selahattin Özkan da, "Kardeşim Libya'ya 21 yıl önce gitmişti. 10 yıldan beri yüzünü görememiştik. Canlı getiremedik, bari cenazesini memleketinde toprağa verelim" dedi. 


</TEXT>
</DOC>
