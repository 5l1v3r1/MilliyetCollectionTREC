<DOC>
<DOCNO> 387386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo24.html </URL>
<DATE> 2005/10/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Diyarbakırspor'da yaprak dökümü sürüyor... 
</HEADLINE>
<TEXT>

     Diyarbakırspor'da kulüp başkan vekili, 4 asbaşkan ile teknik Direktör Hüseyin Kalpar'ın istifasının ardından, menajer İsmet Yılmaz'ın da sözleşmesinin karşılıklı olarak feshedildiği bildirildi. 
     Alınan başarısız sonuçların ardından bir süre önce kulüp başkan vekili Abdullah Atik, asbaşkanlar Çetin Sümer, Şaban Bal, Mesut Çiçek ve Rauf Aktarlı ile teknik direktör Hüseyin Kalpar'ın istifasıyla yaprak dökümü yaşayan Diyarbakırspor'da kulüp menajeri İsmet Yılmaz'ın da sözleşmesi karşılıklı olarak feshedildi. 
     Kulüp basın sözcüsü Aziz Gölcük, AA muhabirine yaptığı açıklamada, kulüpte son zamanlarda alınan kötü sonuçlardan dolayı bir revizyona gidilmesi gerektiğini belirterek, bunun yönetimde uzun süredir tartışıldığını söyledi. 
     Yönetim kurulu kararıyla menajer Yılmaz'ın sözleşmesini karşılıklı olarak feshettiklerini ifade eden Gölcük, ''Kendisine çalışamayacağımızı ilettik. Kulüp içinde bir revizyon yapmak zorundaydık'' dedi. 
     
     ''BEN AYRILDIM'' 
     Öte yandan, menajer İsmet Yılmaz ise yaşadığı ailevi sorunlardan dolayı yönetim kurulundan affını istediğini belirterek, ''Sağolsunlar onlar da büyüklük göstererek talebimi hoşgörüyle karşıladılar. Ben Diyarbakırspor'a her zaman hizmet etmeyi kendim için görev bildim. Ancak, yaşadığım sorunlar nedeniyle ayrılmak zorunda kaldım. Her zaman Diyarbakırspor'un emrinde olacağım'' dedi. 
     
</TEXT>
</DOC>
