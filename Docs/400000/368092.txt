<DOC>
<DOCNO> 368092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo22.html </URL>
<DATE> 2005/08/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Lyon'u bu hafta da uçurdu Carew'in yıldızı parlıyor 
</HEADLINE>
<TEXT>

     Lyon formasıyla müthiş bir başlangıç yapan John Carew, ikinci haftada oynanan Strasbourg maçında takımının tek golünü kaydederek yine haftanın flaş ismi oldu. Carew, ilk iki haftada attığı gollerle takımına 6 puan kazandırdı. 
     Fransa Süper Kupası'nda Auxerre ağlarını üç kez havalandıran ve ligin ilk maçında Le Mans karşısında attığı golle üç puanı getiren Carew, ikinci haftayı da boş geçmedi. Norveçli yıldız, Strasbourg karşısında 26. dakikada sahneye çıktı ve Lyon'a galibiyete taşıdı. 
     
     Dünyanın gündeminde... 

     Carew'in performansı Fransız basınını olduğu kadar dünya futbol camiasını da etkiledi ve UEFA'nın resmi internet sitesinde Norveçli golcüyle ilgili geniş bir haber yer aldı. 
     Haberde Carew'in Lyon'un aradığı bitirici özellikteki golcü olduğu ifade edildi. 
     "Şampiyonlar Ligi'nin 2000-2001 sezonunda Valencia formasıyla bize karşı oynadığı maçtan bu yana Carew gündemimizde" diye konuşan başkan Jean-Michel Aulas, yıldız oyuncuyu gücünden dolayı Yeni Zelandalı ünlü ragbici Jonah Lomu'ya benzetiyor. Aulas'ın sözünü ettiği maçta Carew, Valencia'nın 2-1'lik galibiyetinde önemli bir rol oynayarak bir asist yapmıştı. 
     Norveçli oyuncuyu değerlendiren Lyon'un başarılı yıldız orta saha oyuncusu Florent Malouda "Onunla oynamak oldukça kolay. Topu rahatça saklayıp bize en uygun pozisyonda verebiliyor" diye konuştu. 
     Carew'in kendisi ise Lyon'daki ilk günlerini şöyle özetliyor "Burada insanlar beni pek tanımıyorlar ve Brezilyalı olduğumu zannediyorlar. Resmi maçlarda attığım dört gol ise sadece iyi bir başlangıç." 
     
     Ribery'siz Marsilya mağlup 

     Öte yandan Fransa liginde Ribery'nin hastalığı nedeniyle forma giymediği maçta Marsilya deplasmanda Lens'a 2-0 mağlup oldu ve ikinci haftada da sahadan puansız ayrıldı. Ligdeki diğer sonuçlar şöyle Ajaccio-Lille 3-3, Bordeaux-Nancy 1-0, Metz-Le Mans 0-0, Monaco-Auxerre 0-2, Sochaux-PSG 0-1, Toulouse-Nice 0-2, Troyes-St Etienne 0-0, Rennes-Nantes 0-3. 

     
</TEXT>
</DOC>
