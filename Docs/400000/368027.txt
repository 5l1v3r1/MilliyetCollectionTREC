<DOC>
<DOCNO> 368027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko17.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sanayi üretimi Haziran'da yüzde 1.6 arttı... 
</HEADLINE>
<TEXT>

     Sanayi üretimi Haziran ayında, geçen yılın aynı ayına kıyasla yüzde 1.6 arttı. 
     Geçen yılın Haziran ayında sanayi üretimi, yüzde 15.8 artmıştı. 
     Devlet İstatistik Enstitüsü DİE 2005 Haziran ayı Sanayi Üretim Endeksi sonuçlarını açıkladı. 
     Buna göre, Haziran ayında üretim artışı, madencilik sektöründe yüzde 7.8, imalat sanayiinde yüzde 1.2, elektrik, gaz ve su sektöründe ise yüzde 5.2 oldu. 
     Geçen yılın aynı ayında toplam sanayi üretimindeki artış yüzde 15.8 olurken, üretim madencilik sektöründe yüzde 12.8, imalat sanayi sektöründe yüzde 16.5, elektrik, gaz ve su sektöründe ise yüzde 8.5 oranında artmıştı. 
     Bu yıl Haziran ayında, imalat sanayi alt sektörleri itibarıyla üretim, en fazla yüzde 59.2 ile metal eşya sanayi imalatında yaşandı. 
     Haziran'da tıbbi, hassas ve optik aletler imalatı yüzde 52, diğer ulaşım araçları imalatı yüzde 23.3, gıda ürünleri ve içecek imalatı yüzde 21.6, metalik olmayan diğer mineral maddeleri imalatı yüzde 16.5 oranında artış gösterdi. 
     
     ÜRETİMİ DÜŞENLER 

     Haziran ayında, kağıt ve kağıt ürünleri imalatı yüzde 26.2, radyo, tv haberleşme cihazları imalatı yüzde 24.7, derinin işlenmesi imalatı yüzde 19.3, tekstil ürünleri imalatı yüzde 7.9, basım yayım imalatı yüzde 17.7 oranında azaldı. 
     Sanayi üretimi 6 aylık ortalamalara göre ise Haziran ayında toplamda yüzde 4.5, madencilik sektöründe yüzde 20.3, imalat sanayi sektöründe yüzde 3.7, elektrik, gaz ve su sektöründe de yüzde 6.4 oranında arttı. 
     Geçen yıl Haziran ayında 6 aylık ortalamalara göre toplam sanayi üretimi yüzde 13.5, imalat sanayi sektörü yüzde 14.7, elektrik, gaz ve su sektörü yüzde 7.4 oranında artmıştı. Madencilik sektöründe ise üretim yüzde 0.1 oranında azalmıştı. 
     
</TEXT>
</DOC>
