<DOC>
<DOCNO> 399788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/ekonomi/aeko.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir rapor bile yazmamışlar' 
</HEADLINE>
<TEXT>


TMSF Başkanı Ertürk, TÜSİAD ve Bankalar Birliği için, 'Bankaların kötü kullanıldığı dönemlerde seslerini çıkarmamış, uyarmamış, bir rapor bile hazırlamamışlar' dedi 

KADİFE ŞAHİN 

Batık banka va kamu bankaları toplam zararının 70 milyar dolar olduğunu belirten Tasarruf Mevduatı Sigorta Fonu TMSF Başkanı Ahmet Ertürk, Türk Sanayicileri ve İşadamları Derneği TÜSİAD ve Türkiye Bankalar Birliği'ni yaşananlara zamanında tepki vermemekle suçladı. 
Ertürk, önceki gün Türk Standartları Enstitüsü TSE Çayırova Kampüsü'nde Gebzeli İşadamları Derneği'nin toplantısına katıldı. Sponsorluğu'nu AKP'ye yakınlığı ile bilinen Medipark'ın yaptığı toplantıdaki konuşmasına davetlilerin yoğun alkışlarıyla başlayan Ertürk'ün sahneye çıkmadan önce biyografisi okundu. Ertürk, 'Türkiye'de yolsuzluklarla mücadele eden kahraman ve cesur kişi' olarak tanıtıldı. 
Ertürk de konuşmasında yolsuzluklara ağırlık verdi. Türkiye'de bankacılık sektöründe yaşanan batığın tüm toplumun sırtına yıkıldığını söyleyen Ertürk, 70 milyar dolarlık batık gerçekleşirken, 'ses çıkarmadıkları için' TÜSİAD ve Türkiye Bankalar Birliği'ni görevini yapmamakla suçladı. Ertürk, "Bu kurumlar gerekli gördüklerinde yüksek sesle konuşuyor. Bankaların kötü kullanıldığı o dönemlerde seslerini çıkarmamış, gereken uyarıları yapmamış, bir rapor bile hazırlamamışlardır" dedi. 

'Uzanlar kıs kıs gülüyordu' 
Konuşmasında el konulan İmar Bankası'nın eski sahipi Uzan Grubu'ndan tahsilatla ilgili çalışmalara da değinen Ertürk, Uzanlar'ın TMSF'nin el koyduğu şirketleri satamayacağını düşünüp 'kıs kıs güldüğünü' ancak, çimento fabrikalarında böyle olmadığını söyledi. 
Ertürk, batık banka sahiplerinin kaçırdıkları paraların izlerini sürmek için 15 ülkede operasyon yürüttüklerini de belirtti. Ertürk, TMSF'nin tahsilatlar konusunda gösterdiği başarı ile Türkiye'de bir 'başarı öyküsü'ne imza atacağını da belirtti. 


</TEXT>
</DOC>
