<DOC>
<DOCNO> 387645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko32.html </URL>
<DATE> 2005/10/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yeni Fiat Doblo yollarda... 
</HEADLINE>
<TEXT>

     Tofaş Üst Yöneticisi Alfredo Altavilla, ''Doblo bizim ekmeğimiz, yağımız... Satış açısından da kar açısından da Tofaş için önemli bir ürün'' dedi. 
     Ticari araçlar konusunda uzman 19 Avrupalı gazetecinin oluşturduğu ''Van of The Year'' jürisinin yılın ticari aracı seçtiği yeni Fiat Doblo, düzenlenen basın toplantısıyla kamuoyuna tanıtıldı. 
     Tofaş Üst Yöneticisi Alfredo Altavilla, Bursa fabrikasında üretilip tüm dünyaya ihraç edilecek olan yeni Fiat Doblo'nun başarısının bir ekibin ortak çalışması sonucu olduğunu belirtti. 
     Sözü edilen ödülün yılın en önemli ödülü olduğunu aktaran Altavilla, Türkiye'de üretilen bir ürünün ödül alması açısından çok büyük gurur duyduklarını söyledi. 
     Doblo'nun kendi segmentinde en başarılı araç olduğunun verilen ödülle de teyit edildiğini aktaran Altavilla, Yeni Doblo'da sadece dış görünüşte değişiklik yapılmadığını, yapılan çalışmanın bundan ibaret olmadığını, yepyeni bir araç ürettiklerini dile getirdi. 
     
     ''80 BİN ARAÇ İHRAÇ ETMEYİ PLANLIYORUZ'' 
     Bu görüşlerin sadece kendi hissiyatı olmadığını dile getiren Altavilla, ''Doblo Tofaş için çok önemli bir ürün, Fiat içinde Türkiye için de çok önemli... 80 bin araç ihraç etmeyi planlıyoruz. Lokal satış ve ihracatla birlikte toplam rakamı yüzde 40 artırmayı planlıyoruz'' dedi. 
     Altavilla, bunun kendileri açısından yeni bir başarı olmadığını, Yeni Mini Cargo'nun Tofaş Fiat ve Peugeot Citroen'nun yaptığı anlaşmayla üretileceğini ve aracın fikri mülkiyet haklarının Tofaş'a ait olacağını kaydetti. 
     Yeni Doblo ile şirketin çok zorlayıcı bir geleceğe hazırlandığını anlatan Altavilla, önümüzdeki dönemde artık çok yeni ürünler, yeni motorların lansmanını gerçekleştireceklerini, bu sayede Türkiye'de hızlı değişen piyasa şartlarındaki ihtiyaçları karşılayabileceklerini anlattı. 
     Tofaş için bu yılın çok başarılı geçtiğini, ancak 2006'nın çok daha başarılı olmasını tüm kalbiyle dilediğini belirten Tofaş Üst Yöneticisi Alfredo Altavilla, ''Bizim işimiz böyle araçlar üretmek. Bu araçla müşterilerimizin ihtiyaçlarını karşılıyor, onlara değer üretiyoruz'' dedi. 
     Türkiye'ye geldikten sonra yaptığı ilk basın toplantısında ''Buraya başarmak için geldiğini'' söylediğini ve şimdi, tüm ekiple birlikte hayal bile edemeyeceği güzellikte bir başarı yaratıldığını ifade eden Altavilla, Tofaş'ın Türkiye'deki, en iyi otomotiv şirketi haline geldiğini ve tüm hedeflerin tutturulacağını bildirdi. 
     Soruları da yanıtlayan Altavilla, Türkiye piyasasındaki satışlara ilişkin artış beklentisinin sorulması üzerine, gelecek yıl pazarın istikrarlı olmasının beklendiğini, bu şekilde satışlarda yüzde 10'luk bir artış yaşanması durumunda bunun çok tatminkar bir düzey olacağını aktardı. 
     İhracatı da yüzde 20-25 düzeyinde artıracaklarını belirten Altavilla 2007 itibariyle iç ve dış satış satışlarda toplam yüzde 40'lık bir artış beklediklerini kaydetti. 
     Altavilla, ''Doblo bizim ekmeğimiz, yağımız... Satış açısından da kar açısından da Tofaş için en önemli ürün. Ama sadece Doblo'ya aşırı bağımlı kalmak da istemiyoruz'' dedi. 
     Bir gazetecinin artış oranlarını adet mi yoksa Avro olarak mı ifade ettiğini sorması üzerine Altavilla, artışın Avro bazında değil ünite bazında oluğunu belirterek, ''Tofaş bu yıl çok iyi durumda. Bütçe beklentilerini, analistlerin beklentisini aşıyoruz ve 2005'in sonunda bütçede yazılanları daha fazla aşacağımız sonuçlar bekliyoruz'' diye konuştu. 
     
     17.5 BİN YTL 
     Tofaş Ticari Grup Direktörü Müfit Ataseven ise basın toplantısında yaptığı konuşmada, Tofaş'ta atılımların arka arkaya geldiğini, yeni ürünler, yeni projelerin geldiğini, tüm ürün gamının yenilenme aşamasında olduğunu söyledi. 
     Palio ve Albea'nın ardından bugün de Doblo'nun yepyeni bir hale geldiğini anlatan Ataseven, ''Türkiye'de Doblo demek, gerçek bir başarı hikayesi. Segment yaratan bir araçtan söz ediyoruz. Doblo yokken yüzde 15 olan sınıf, şimdi yüzde 46'ya yükseldi. Doblo hala segmentinde kesinlikle liderliğini devam ettiriyor'' dedi. 
     Yeni Doblo'nun kullanım kolaylığı, konforu, pratikliği, gençliği, dinamizmi, kalitesi ve ekonomikliği açısından öne çıktığını anlatan Ataseven, ''Gerçek bir başarıdan söz ediyoruz. Türkiye'de üretilen bu araç yıl sonunda toplam 500 bin adet üretilip satılmış olacak'' diye konuştu. 
     Aracın 17 bin 490 YTL'den başlayan fiyatlarla bu hafta sonundan itibaren satışa sunulmaya başlanacağını, araca ilişkin yeni televizyon reklamlarının bu hafta sonundan itibaren yayımlanmaya başlanacağını bildiren Ataseven, Yeni Doblo ile bu modelden 38 santimetre daha uzun olan Doblo Maxi arasında bin 300 YTL fark olacağını kaydetti. 
     
     YENİ DOBLO 
     Araç, yeni tasarımında daha kaslı ve daha şık bir görümüme kavuşturuldu. Motor gamında dizelde 1.3 multijet ve 1.9 multijet olmak üzere 2, benzinlide ise 1.4 motor kullanıldı. Araçta, süspansiyon, fren sistemi, farlar, tampon, arka stop lambaları yenilendi. 
     5 farklı versiyonu olan araçta, vites de ön konsolun devamı olarak dizayn edildi. 
     
</TEXT>
</DOC>
