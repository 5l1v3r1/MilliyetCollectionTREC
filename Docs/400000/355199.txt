<DOC>
<DOCNO> 355199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur23.html </URL>
<DATE> 2005/06/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
57 bin öğretmen 'dizüstü bilgisayar' aldı 
</HEADLINE>
<TEXT>

     Vakıfbank'ın ''her öğretmene dizüstü bilgisayar'' kampanyası kapsamında, 4 Nisan'dan bu yana Türkiye genelinde 57 bin 722 öğretmene kredi kullandırıldığı bildirildi. 
     Vakıfbank Adana Bölge Müdürü Abdullah Demir, Milli Eğitim Bakanlığı ile ortaklaşa düzenledikleri kampanyadan, üniversitelerin akademik personeli, öğretmenler ve emekli öğretmenlerin yararlandırıldığını kaydetti. 
     Demir, 4 Nisan'dan 29 Haziran'a kadar, dizüstü bilgisayar için toplam 57 bin 722 kişinin başvurduğunu, bunlardan 10 bin 505'inin peşin, 47 bin 217 kişinin de kredi kullanarak kampanyadan yararlanmak istediğini belirtti. 
     Demir, 48 aya kadar vade uygulaması yapıldığını ve aylık 1.60 faiz işletileceğini ifade ederek, bilgisayarların 3 yıllık garanti süresinin bulunduğunu kaydetti. 
     KESK'e bağlı Eğitim ve Bilim Emekçileri Sendikası Eğitim-Sen Adana Şube Başkanı Güven Boğa, AA muhabirine yaptığı açıklamada, kampanya öncesi KDV'nin yüzde 1'e indirileceği söylenmesine karşın halen yüzde 18 olarak uygulandığını ifade etti. 
     KDV oranları aynı kalınca evinde bilgisayarı olmayanların kampanyadan yararlanmayı tercih etmediklerini belirten Boğa, ''Eğer KDV oranı düşük olsaydı, öğretmenlerin büyük bölümü dizüstü bilgisayarlardan alıp eğitim hizmetlerinde kullanacaktı'' dedi. 
     Öğretmenin çağın gereği olan teknolojiden yoksun bırakılmasıyla sonuçlanan kampanyanın bu şekilde hedefine ulaşamayacağını savunan Boğa, şöyle konuştu 
     ''Öğretmen arkadaşlarımız günlük ve yıllık eğitim planlarını kağıt materyal olarak yanlarında taşıyorlar. Eğer dizüstü bilgisayarları olsaydı bu planlarını bilgisayarlarına yükleyip çağdaş şekilde okullarına götüreceklerdi. Böylelikle hem öğrenciler hem de öğretmenler bilgisayar konusunda gelişimlerini hızlandırma imkanı bulabileceklerdi. Bilgisayar büyük ihtiyaç, ancak kampanya istediğimiz gibi olmadı.'' Boğa, Türkiye genelinde sözleşmeliler dahil 730 bine yakın öğretmenin bulunduğu sözlerine ekledi. 
     
</TEXT>
</DOC>
