<DOC>
<DOCNO> 387787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/dunya/axdun02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da Guliyev krizi 
</HEADLINE>
<TEXT>


CENK BAŞLAMIŞ Moskova 


Azerbaycan muhalefet liderlerinden Resul Guliyev'in Ukrayna'da tutuklanmasının ardından başkent Bakü'de geniş güvenlik önlemleri alındı. 
Azerbaycan, önceki gün Kırım'ın başkenti Simferopol'de Akmescit tutuklanan Guliyev'in iadesini istedi. Bakü, 100 milyon doları aşan yolsuzluk yaptığı gerekçesiyle eski Parlamento Başkanı hakkında uluslararası tutuklama kararı çıkarmıştı. 
Muhalefet sözcüleri, 6 Kasım'daki parlamento seçimlerinde adaylığını koyan Guliyev'in ülkeye dönüşünün siyasi dengeleri değiştirebilecek bir gelişme olduğunu öne sürüyor. Guliyev'in lideri olduğu Demokratik Parti, 3 partinin oluşturduğu Azatlık Muhalefet Cephesi içinde yer alıyor. Aynı cephede bulunan Müsavat Partisi lideri İsa Kamber de Guliyev'in ülkeye dönüşünü destekliyor. Söz konusu partinin yayın organı Yeni Müsavat gazetesi gelişmeleri, "İktidarın istediği Guliyev'in cezaevinde bulunması değil, Azerbaycan'a ayak basmaması. Çünkü yönetim, ülkeye dönerse büyük bir tehdit oluşturacağının farkında" diye yazdı. Muhalefete göre İlham Aliyev yönetimi Guliyev'in Ukrayna ve Gürcistan benzeri bir devrime önderlik etmesinden çekiniyor. Guliyev'in Bakü'de üst düzey yetkililer arasında da bağlantıları bulunduğu öne sürülüyor. 


</TEXT>
</DOC>
