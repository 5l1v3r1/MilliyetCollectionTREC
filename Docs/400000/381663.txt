<DOC>
<DOCNO> 381663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur06.html </URL>
<DATE> 2005/09/26/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Mafya hesaplaşması son anda önlendi 
</HEADLINE>
<TEXT>

     Bahadır SAKARYA- Funda KESKİN DHA 

      İSTANBUL'daki Haliç Köprüsü üzerinde önceki gün MOBESE kameralarının kaydettiği görüntülerden plakasının sahte olduğu anlaşılan otomobilde ele geçirilen 2 el bombası, 3 kaleşnikof marka uzun namlulu silah, 2 tabanca ve bu silahlara ait çok sayıda merminin organize suç örgütünün silahları olduğu belirlendi. Veliefendi Hipodromu'nda at sahipliği yapan kişilerle bazı galericilerin kaçrılarak tehditle haraç alınmasıyla ilgili sürdürülen operasyonla bağlantılı olduğu belirtilen bu silahların, birbirine hasım suç örgütleri arasındaki hesaplaşmada kullanılacağı ortaya çıktı. 
     
     HİPODROM ÇETESİNE OPERASYON 
     Veliefendi Hipodromu'nda at sahipliği yapan 7 kişi ile 6 otomobil galericisini kaçırılması ile ilgili habereke geçen İstanbul Organize Şube Müdürlüğü ekipleri, bu olayları gerçekleştirdiği iddia edilen Ümit Saral ve çetesinin peşine düştü. Bakırköy, Bahçelievler ve Güngören’de düzenlenen 15 ayrı operasyonda, Ümit Saral'la birlikte 12 kişi yakalandı. Bu kişilerin gösterdikleri ev ve işyerlerinde yapılyan aramalarda suç örgütünün cephaneliği ortaya çıkarıldı. 
     
     SUÇ ÖRGÜTÜNÜN CEPHANELİĞİ 
     Polis, operasyonlarda ele geçirilen 11 adet tabanca, 1 adet uzi, 1 adet kaleşnikov tüfek, 1 adet av tüfeği, 1 adet kamera, 1 adet çelik yelek, silahlı saldırının hedefi olacak kişilere ait olduğu sanılan fotoğraflar, , çok sayıda çek ve senet, 2 adet ecstacy hap ile bir miktar esrar, içinde örgütün aldığı haraçın kimler arasında paylaştırıldığını gösteren bilgiler olduğu sanılan 2 CD ve çok sayıda mermiye el koydu. 
     Hipodrom operasyonunda gözaltına alınanlar arasında bir jokey ile bir de işadamının da olduğu öğrenildi. 
     
     BİR CEPHANELİK TE MOBESE’YE YAKALANDI 
     Polis bu operasyonu sürdürürken MOBESE kameralarının Haliç Köprüsü üzerinde giderken belirlediği sahte plakalı bir otomobil durduruldu. Otomobilin içindeki iki kişiden biri kaçtı ama yapılan aramada ikinci bir cephanelik ortaya çıktı. Otomobilde 2 el bombası, 3 kaleşnikof marka uzun namlulu silah, 2 tabanca ve bu silahlara ait çok sayıda mermi ele geçirildi. 
     
     MAFYA CAMİ AVLUSUNU KAN GÖLÜNE Mİ ÇEVİRECEKTİ 
     Operasyonlarını sürdüren polis yakalanan kişilerin evlerinde bulunan bazı fotoğrafların Sedat Şahin grubuna yakınlığıyla tanınan kişiler olduğunu belirledi. Silahlarla yakalanan bu kişilerin Şahin gurubundan, Hüseyin Saral’ın öldürülmesinin intikamını almayı planladığı, Haliç Köprüsü'nde çalıntı otomobilde bulunan silahların da bu saldırıda kullanılmasının planlandığı tahmin ediliyor. İddiaya göre saldırı, önceki gün çıkan bir silahlı kavgada öldürülen Muzaffer Dağdeviren’in cenazesinde gerçekleştirilecekti. Ancak çalıntı bir otomobilde yer değiştiren silahlar yakalanınca saldırı gerçekleşmedi. 
     İstanbul Polisi'nin gerçekleştirdiği Hisar Operasyonu’nda gözaltına alınan ve adliyeye sevkedilen 12 kişiden 2'si Savcılık tarafından serbest bırakılırken, 10 kişi tutuklama talebiyle mahkemeye gönderildi. 
     
     ÇELİK YELEK GİYDİRİP ATEŞ EDİYORLARDI 
     Bu arada operasyonla ilgili bazı detaylar da ortaya çıkmaya başladı. Çete elemanlarının kaçırdıkları yarış atı sahiplerinden haraç alabilmek için akıl almaz yollara başvurduğu anlaşıldı. Edinilen bilgiye göre çete üyeleri öncelikle Veliefendi Hipodromu'nda gözüne kestirdikleri yarış atı sahiplerinden tehdit yoluyla para sızdırmaya çalışıyor. Bu isteklerini yerine getirmeyen bazı varlıklı at sahipleri bu kişiler tarafından kaçırılıp, çelik yelek ve kask takıldıktan sonra üzerlerine mermi yağdırıldığı ve bir dahaki sefere üzerlerinde çelik yelek olmadan ateş edileceği tehditinde bulunularak haraç alındığı öne sürüldü. 
     
</TEXT>
</DOC>
