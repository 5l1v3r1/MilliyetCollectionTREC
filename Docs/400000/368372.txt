<DOC>
<DOCNO> 368372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy05.html </URL>
<DATE> 2005/08/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Diyarbakır'da "Erdoğan" alarmı 
</HEADLINE>
<TEXT>

     
     Şeyhmus ÇAKAN DİYARBAKIR, DHA 
     
BAŞBAKAN Recep Tayyip Erdoğan’ın cuma günü geleceği Diyarbakır’da güvenlik önlemleri artırıldı, emniyet birimlerindeki tüm izinler iptal edildi. Kent merkezine giriş ve çıkışlar kontrol altında tutulurken, bir kısmı Özel Harekat timlerinden oluşan 4 bine yakın polis Erdoğan'ın güvenliğini sağlayacak. 
     Diyarbakır'da Başbakan Erdoğan'ın gelişi öncesi güvenlik güçlerinde üst düzey tedbirler alındı. Emniyet birimlerindeki tüm izinler ikinci bir emre kadar iptal edilirken, Diyarbakır'ın giriş ve çıkışlarında, kentin önemli görülen noktalarında özel timler oluşturularak, şüpheli kişiler kontrol ediliyor. 
     Başbakan Erdoğan'ın gezisi için bir kısmı özel harekat timlerinden oluşan 4 bin polisin görevlendirildiği Diyarbakır'da olası korsan eylemlere karşı da ayrıca tedbir alındı. Emniyet yetkilileri, herhangibir sorunun yaşanmaması için polisin 24 saat görevi başında olduğunu söyledi. 
     
</TEXT>
</DOC>
