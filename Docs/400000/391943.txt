<DOC>
<DOCNO> 391943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun19.html </URL>
<DATE> 2005/11/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Belçika, Türkiye ve Ermenistan arasında 'arabuluculuğa' soyunuyor 
</HEADLINE>
<TEXT>

     Erivan'a yaptığı resmi ziyaretin ardından Ermenistan ile Türkiye arasındaki sorunların aşılması için ''Belçika'nın arabuluculuğunu'' öneren Belçika Senatosu Başkanı Anne-Marie Lizin, Ermeni diasporasının tepkilerine hedef oluyor. 
     Valon Sosyalist Partisi PS üyesi olan Lizin, bu hafta başında, beraberinde Flaman Liberal Partisi VLD üyesi senatör Luc Willems ve Valon Hıristiyan Demokrat Partisi CDH üyesi Francis Delperee ile Ermenistan'da temaslarda bulundu. Lizin, Ermenistan Cumhurbaşkanı Robert Koçaryan, Başbakan Andranik Margaryan, Parlamento Başkanı Arthur Baghdassaryan, Dışişleri Bakanı Vartan Oskanyan gibi isimlerle görüştü. 
     Belçika, 1 Ocak 2006'dan itibaren Avrupa Güvenlik ve İşbirliği Teşkilatı AGİT başkanlığını üstlenecek. Bu çerçevede, AGİT üyesi 55 ülkenin parlamento başkanları ocak ayında Brüksel'de bir araya gelecek. Belçika Dışişleri Bakanı Karel De Gucht'un da Ermenistan'a resmi ziyarette bulunması planlanıyor. 
     
     BELÇİKA'DA SİYASİ YAKLAŞIM 
     Belçika Senatosu, 1998 yılında soykırım iddialarını tanıyan bir kararı onaylamıştı. Bu kararın devlet politikasında ve genel siyasette etkisi ve yaptırım gücü bulunmuyor. 
     Öte yandan, Belçika Federal Meclisi'nde oylanarak kabul edilen ve Senato'nun onayına gönderilen bir yasa değişikliği tasarısında, Ermeni soykırımı iddialarını reddedenlerin 8 gün ila bir yıl hapis, 26 ila 5 bin avro para cezasına çarptırılması öngörülüyordu. 
     Valon Liberal Partisi'nin MR desteğiyle yapılan siyasi girişimler, geçen yaz uzun tartışmalar ve lobi çalışmaları sonunda etkisiz hale getirilmiş, yasa tasarısı rafa kaldırılmıştı. 
     Belçika'da 4 bin kadar Ermeni asıllı, 150 binden fazla Türk asıllı ve Türk seçmen bulunuyor. Bu ülkede yerel seçimler gelecek yıl, genel seçimler 2007'de yapılacak. 
     MR, konuyu gündemde tutmanın mücadelesini ısrarla sürdürüyor. 
     
     ARABULUCULUK 
     Senato Başkanı Lizin'in Ermenistan'a yaptığı ziyarette, yanında MR üyesi hiçbir senatör götürmemesi dikkat çekti. PS, CDH ve VLD, Senato tartışmalarında, Ermeni lobisinin önünü kesen bir tavır izlemişti. 
     Lizin, Ermeni ve Türk parlamento başkanlarını, Türkiye ile Ermenistan arasında ilişkilerin normalleştirilmesi girişimleri çerçevesinde, gelecek ocak ayında Brüksel'de özel bir toplantıda bir araya getirmeye yönelik çalışmalara Belçika'nın destek verdiğini açıkladı. 
     Erivan temasları sırasında son derece temkinli bir dil kullanan Belçika heyeti, ''soykırım'' iddialarını kabullenecek ifadelerden kaçınırken, sadece Ermeni ve Türk görüşlerini ayrı ayrı not etmekle yetindi. 
     Belçika heyeti, Ermenistan Parlamento Başkanı'nın ''Türkiye ile açık tartışmalardan yana olduğunu'' belirtirken, ''Ermenistan'ın, AB ile ilişkilerinin gelişmesine ve Avrupa ile bütünleşmesine öncelik verdiğini'' bildirdi. 
     Belçikalılar, Birinci Dünya Savaşı sırasında yapıldığı iddia edilen katliamların Türkiye ile Ermenistan arasında sorun kaynağı olduğunu, Ermenilerin soykırımdan söz ettiklerini, ancak Erivan'ın, Avrupa ile bütünleşmek için Türkiye ile ilişkilerini düzeltme gereğini fark ettiğini anlattılar. 
     Ermenilerin, Avrupa yolunda ilerlemek için ''Belçika deneyiminden yararlanmak istedikleri'', Brüksel'in ise Ermenistan'ın AB yapısına uyum sağlamasına yardıma hazır olduğu, bu ülkede 27 Kasım'da yapılacak anayasa reformları referandumuna önem verildiği ifade edildi. 
     Ermenistan izlenimlerini anlatırken, Türkiye ile sorunların bu ülke halkına büyük zarar ve hasar verdiğini belirten Belçikalı politikacı ve diplomatlar, gerçekte bu halkın sözde ''soykırım iddialarını'' ''umursamadığını'', bu konuda baskı yapan ve çaba harcayanın Ermeni diasporası olduğunu belirttiler. 
     Aynı çevreler, Ankara'nın, ''konuyu tarafsız tarihçilere inceletme ve çıkacak bilimsel sonucu kabullenme'' önerisinin de Erivan'ı ''ciddi şekilde köşeye sıkıştırdığının gözlemlendiğini'' söylediler. 
     Belçika basınında da yer bulan bu değerlendirmeler, ülkedeki Ermeni lobisinin tepkilerine neden oluyor. Senato'daki girişimleri başarısızlıkla sonuçlanan Ermeniler, Belçikalıları, ''Türk toplumuna seçim yatırımı yapmakla'' suçluyor ve sözde soykırım tartışmalarının 2007 seçimleri sonuna kadar gündeme taşınamayacağını söylüyorlar. 
     Bu arada, Belçika'daki Ermenilere, ''mücadeleyi sürdürme ve konuyu eylülde tekrar gündeme taşıma'' sözü veren MR Başkanı ve Başbakan Yardımcısı Didier Reynders ve bu partinin bazı üyelerinin sözlerini tutamamaları da Ermeni lobisini kızdırdı. Türk toplumuna karşı açık cephe alan MR, bu gelişmelerin ardından, Ermenilerden umduğu siyasi desteği de elde edemiyor. 
     Lizin, Ermenistan'ın ''AB'ye yakınlaşması ve iyi komşuluk ilişkileri çerçevesinde temaslarını geliştirmesi'' için çaba harcama sözü verirken, ''Türkiye ile Ermenistan arasında diyalog kurulması gerektiği, bunun sınırların açılmasıyla başlayabileceği, Ermenilerin bunu istediği, Türklerin de basit bir çözüm yolu aradıkları, sözde soykırımın tanınmasının diyalog için bir önkoşul olamayacağı, bunun Ermeniler tarafından da kabul edildiği'' görüşlerini savundu. 
     Bu görüşlere ve değerlendirmelere tepki gösteren Belçika'daki Ermeni diasporası üyeleri, ''büyük hayal kırıklığı'' ifade ederken, Ermenistan halkının ve yönetiminin sözde soykırımın tanıtılması mücadelesine katılamamasının doğal olduğunu, oradaki insanların maddi sıkıntıları aşma çabasında kaldıklarını anlattılar. 
     Ermeni diasporasının, ''Türkiye ile diyalog kurmadıkça ekonomik ve sosyal bunalımı aşamayacağını fark eden Erivan rejiminin, soykırım iddiaları konusunda attığı geri adımlardan'' rahatsız olduğu ifade ediliyor. 
     Belçika, bu ''geri adımların'' Ermenistan devleti ve halkı açısından yarar getireceği görüşünde birleşiyor, bu durumda, Ankara ile sağlıklı bir diyaloğu olan Brüksel'in ''arabuluculuk'' rolü üstlenebileceği belirtiliyor. 
     
</TEXT>
</DOC>
