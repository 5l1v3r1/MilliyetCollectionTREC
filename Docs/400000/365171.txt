<DOC>
<DOCNO> 365171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur42.html </URL>
<DATE> 2005/07/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Cipe ateş açtılar, sürücü atladı sürücüsüz cip de başka araca çarptı 
</HEADLINE>
<TEXT>

     Büyükçekmece’de üzerine ateş açılan bir cipin sürücüsü, aracından atlayıp kaçmak istedi. Sürücüsüz kalan cip ise başka bir araca çarparak bir kişinin yaralanmasına yol açtı. 
     Alınan bilgiye göre, E-5 Karayolu Yakuplu mevkiinde gece saatlerinde meydana gelen olayda, sürücüsünün kimliği henüz belirlenemeyen bir cipi arkasından bir minibüs ile bir otomobil takip etti. 
     Otomobilde bulunanların ateş açması sonucu 3 kurşun isabet eden cipin sürücüsü, hareket halindeki aracından atlayarak kaçmak istedi. 
     Minibüste bulunanlar da bu kişiyi alıp olay yerinden uzaklaştı. 
     Bu sırada sürücüsüz kalan ve plakasının sahte olduğu belirtilen cip, yolun karşısına geçerek başka bir otomobile çarptı. Kazada, yoldan geçen otomobilde bulunan Ayhan K. yaralandı. 
     Bu arada, Esenyurt’ta dün öğle saatlerinde meydana gelen olayda da sahte plakalı 2 araç ile bir cipte bulunan kişiler, karşılıklı olarak birbirlerine ateş açtı. Aracını evinin önüne park etmek isteyen bir kişinin otomobili de kurşunlardan hasar gördü. 
     Ateş açan kişiler ve otomobillerden biri daha sonra olay yerinden uzaklaştı. 
     Jandarma olay yerinde, 1 otomobil ve 1 cip ile Kaleşnikof marka otomatik tüfeğe ait 5 adet mermi kovanı, değişik çaplarda 39 adet tabanca mermisi kovanı, 1 tabanca ve 1 cep telefonu buldu. Araçların plakalarının ise sahte olduğu belirlendi. 
     Birbiriyle bağlantısı olduğu sanılan olayların alacak-verecek meselesinden kaynaklanmış olabileceği ve soruşturmanın sürdüğü ifade edildi. 
     
</TEXT>
</DOC>
