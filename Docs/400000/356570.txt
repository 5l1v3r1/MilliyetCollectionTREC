<DOC>
<DOCNO> 356570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun47.html </URL>
<DATE> 2005/06/29/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
ABD'de, "Bir bardak sütte felaket" senaryosu... 
</HEADLINE>
<TEXT>

     Teröristlerin bir tanker süte zehir katması halinde ABD’de onbinlerce kişinin ölebileceği iddia edildi. 
     Kaliforniya’daki Stanford Üniversitesi uzmanlarının süt ve süt ürünleri sektörünün zayıf noktalarıyla ilgili araştırması, Amerikan Bilimler Akademisi’nin internet sitesinde yayınlandı. Federal yetkililerin, "teröristlerin kulağına kar suyu kaçırır" diyerek bilimsel çalışmanın yayınlanmasını engellemek istediği, ancak çalışma sonuçlarının yayınlandığı belirtildi. 
     Daha önce de teröristlerin şarbon mikrobuyla saldırılarına ilişkin senaryolar üzerinde çalışan ekibin başkanı Lawrence Wein, hükümetin baskısına şaşırdığını kaydetti. 
     Wein ve ekibinin, değişik kaynaklardan geldiği ve büyük hacimli araçlarda toplanabildiği için sütü özellikle seçtiği belirtildi. 
     Senaryoya göre, teröristlerin bir süt tankerine 10 gram kadar çok güçlü gıda zehri atması halinde, zehir birkaç gün içinde 568 bin kişi tarafından tüketilebilecek ve yüzbinlerce kişi zehirden bir şekilde etkilenecek. Araştırmacılar, aynı anda bu kadar çok insana panzehir bulunamayacağı için, rahatsızlanan kimselerin yüzde 60’ının ölebileceğini tahmin ediyor. 
     Uzmanlar, bunu önleyebilmenin en iyi yolunun, süt tankerlerinin kapaklarının kilitlenmesi olduğunu belirttiler ve pastörizasyon işleminin daha iyi yapılması gerektiğini vurguladılar. Ayrıca, süt toplama merkezlerinde laboratuvar kurulmasını tavsiye ettiler. 
     
</TEXT>
</DOC>
