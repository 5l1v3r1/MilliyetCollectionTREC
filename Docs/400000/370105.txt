<DOC>
<DOCNO> 370105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/dunya/axdun02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami, Açe'ye barış getirdi 
</HEADLINE>
<TEXT>


DIŞ HABERLER SERVİSİ 


Endonezya'da, Açe bölgesinde 12 binden fazla kişinin hayatını kaybettiği yaklaşık 30 yıldır süren çatışmaları sona erdirmeyi hedefleyen ateşkes anlaşması, hükümet ile isyancı militanlar tarafından Helsinki'de imzalandı. 
Finlandiya'nın başkenti Helsinki'de Endonezya Adalet Bakanı Hamid Awaluddin ve Özgür Açe Hareketi ÖAH lideri Malik Mahmood arasında imzalanan anlaşmayla, ÖAH militanlarının silahsızlandırılması, af ilan edilmesi ve Açe bölgesinde hükümetin askeri hareketlerinin sınırlanması öngörülüyor. Anlaşmanın, AB ve Asya'dan yetkililer ve askerler tarafından denetleneceği kaydedildi. 
Sumatra Adası'ndaki Açe bölgesinde barış anlaşmasına giden yol, 26 Aralık'ta 170 bin kişinin hayatına mal olan tsunami felaketinden sonra ÖAH'nin bağımsızlık talebinden vazgeçmesiyle açılmıştı. 
Tsunami felaketinin ardından Açe'ye giden Türk yardım ekibine Açeliler büyük ilgi göstermişti. Açeliler, Türk bayrağından esinlenerek modellenen ÖAH bayrağını taşımaları yasak olduğu için, Türk yardım görevlilerinden sık sık bayrak istemişti. 


</TEXT>
</DOC>
