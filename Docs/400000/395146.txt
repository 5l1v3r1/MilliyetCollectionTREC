<DOC>
<DOCNO> 395146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy18.html </URL>
<DATE> 2005/11/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Gül Türk-Kürt düşmanlığı senaryoları var 
</HEADLINE>
<TEXT>

     Dışişleri Bakanı Abdullah Gül, önümüzdeki dönemin hem Irak hem de bölge için önemli riskleri bulunduğunu, bunlardan birinin de Irak’ta bir Türk-Kürt karşıtlığı hatta düşmanlığı senaryosu olduğunu söyledi. Gül, "Gerçekte bugün böyle bir olgu yoktur ve yarın da olmayacaktır" diye konuştu. Gül, Türkiye’nin Irak’lı Kürtlere karşı tutumunu daha önce güvenlik ve esenliklerine katkıda bulunulan Kürt liderler tarafından bilindiğini de ifade etti. 
     Dışişleri Bakanı Abdullah Gül, TBMM Plan ve Bütçe Komisyonu’nda bakanlığının bütçesi görüşülürken, son siyasi gelişmelerle ilgili de bilgi verdi. Gül, son yıllarda Türkiye’nin bölgesinde ve ötesinde istikrar ve güvenlik üreten bir ülke olarak, uzun zamandır olmadığı kadar olumlu gündem oluşturan ve konuşulan bir ülke haline geldiğini vurguladı. 
     
     TSK TAKDİR TOPLUYOR 
     Gül, Türkiye’nin uluslararası itibarının en önemli boyutlarından birinin de, Türk Silahlı Kuvvetleri’nin ulusal barışı ve asayişi koruma misyonlarındaki ve insani yardım operasyonlarındaki seçkin rolü olduğunu bildirdi. Gül, Kosova’dan Afganistan’a, Filistin’den Afrika’ya kadar bir çok hassas noktada görev alan birlikleri kendisinin de ziyaret ettiğini belirterek, "Sözkonusu birliklerimiz, gerek profesyonel yetenekleriyle, gerek yerli halk ve yönetimler ile olan insani ilişkilerindeki başarılarıyla temayüz etmektedir. Böylece, TSK’nın yetenek ve nitelikleriyle, demokratik, modern ve uluslararası barış ve güvenlik bakımından sorumluluklarının bilincinde bir ülkenin ordusu olarak dünya çapında takdir topladığını ve iftihar ve gurur kaynağı olduğunu bir kez daha vurgulamak isterim" dedi. 
     
     "MÜZAKERE SÜRECİ KOLAY OLMAYACAK" 
     Bakan Gül, 2005 yılının Türkiye açısından en önemli gelişmesinin 3 Ekim’de AB ile tam üyelik müzakerelerine başlaması olduğuna dikkat çekerek, müzakere sürecinin kolay olmayacağını herkesin bilmesi ve buna hazırlıklı olması gerektiğini de vurguladı. Gül, AB ile kırk yıllık geçmişinde olduğu gibi yine inişli-çıkışlar yaşanacağını ve bunun 27 üyeli bir entegrasyon sürecinin yapısal ve kurumsal özellikleri çerçevesinde doğal olduğunu, İspanya ve Portekiz gibi ülkelerin de aynı güçlüklerle karşılaştıklarını söyledi. 
     AB’ne tam üyelik hedefine sadece resmi kurumların çabalarıyla ulaşılamayacağını da kaydeden Gül, toplumun bütün kesimlerinin bu sürece olumlu katkıda bulunmasını beklediklerini bildirdi. Gül, katılım müzakerelerinde yegane hedefin tam üyelik olduğunu, özel statü gibi seçeneklerin kabul edilmesinin mümkün olmadığını da vurguladı. Gül, "AB’yle ilişkilerimizi hiçbir zaman çatışmacı bir üslup içinde yürütmeyeceğiz. İşbirliğini ve ortaklık ruhunu esas edinen bir yaklaşım ve haklılığımızdan güç alan bir olgunluk içinde olacağız" diye konuştu. 
     
</TEXT>
</DOC>
