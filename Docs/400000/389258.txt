<DOC>
<DOCNO> 389258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy24.html </URL>
<DATE> 2005/10/24/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Gül'den BM'nin kuruluşunun 60. yıldönümü mesajı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye'nin, barış ve huzur içinde bir dünya için BM'nin idealleri doğrultusunda her türlü çabayı desteklemeye hazır olduğunu'' söyledi. 
     Gül, BM'nin kuruluşunun 60. yıldönümü nedeniyle yayımladığı yazılı mesajda, Türkiye'nin, BM'yi daha güçlü ve etkin kılma yönündeki reform çalışmalarını yakından izlemeye ve desteklemeye devam edeceğini vurguladı. 
     BM'nin 60. yıldönümünde, geçen yıllar içinde uluslararası düzende meydana gelen tüm değişikliklere rağmen, bu küresel kuruluşun uluslararası barış, istikrar ve güvenliğin sağlanmasındaki hayati rolünü devam ettirdiğini görmekten memnuniyet duyduklarını belirten Gül, şunları kaydetti 
     ''Geçtiğimiz Eylül ayında New York'ta gerçekleştirilen BM Dünya Zirvesi'nde, 2000 yılında düzenlenen BM Binyıl Zirvesi ile sosyal ve ekonomik alandaki diğer zirve ve toplantıların sonuçları ve Binyıl Kalkınma Hedeflerinin ilk beş yıllık uygulaması gözden geçirilmiş, Zirve'nin sonunda, BM'nin yapısal reformunu, uluslararası gündemin temel sorunlarını ve bunlara çözüm önerilerini de kapsayan bir Sonuç Belgesi kabul edilmiştir. Türkiye, bu belgeyi önümüzdeki dönemde BM'nin faaliyetlerine ışık tutacak önemli bir adım olarak görmekte, belgede yer alan taahhüt ve önerilerin gecikmeksizin hayata geçirilmesini istemektedir.'' 
     
     TÜRKİYE'NİN BM'YE KATKILARI 

     Gül, Türkiye'nin, BM'nin 51 kurucu üyesinden biri olarak, BM Yasası'nda belirlenen amaç ve ilkeleri korumak ve daha ileriye götürmek için çaba sarf etmekte olduğunu ve bu çerçevede, anlaşmazlıkların önlenmesi ve çözümü, barışı koruma faaliyetleri, insani ve teknik yardımlar gibi geniş bir yelpazede BM'nin çalışmalarına somut katkılarda bulunduğunu ifade etti. 
     Konumu itibariyle bölgeler arasında bir köprü görevi gören ve 2009-2010 dönemi Güvenlik Konseyi geçici üyeliği için adaylığını açıklamış olan Türkiye'nin, geçici üye olarak BM'de mevcut farklı bölgesel grupların çıkarlarını etkin şekilde değerlendirebileceğine inandığını ve böylece teşkilata yapmakta olduğu söz konusu katkılarını artırmayı hedeflediğini vurgulayan Gül, şunları kaydetti 
     ''Tabiatıyla BM, kuruluşunun 60. yıldönümünde farklı koşullarla karşı karşıyadır. Teşkilat, bu itibarla yeni koşullara uyum sağlamak, yeni tehdit ve sorunlarla mücadele edebilmek için yapısal bazı değişiklikler gerçekleştirme ihtiyacı içindedir. Türkiye, BM'yi daha güçlü ve etkin kılma yönündeki reform çalışmalarını yakından izlemeye ve desteklemeye devam edecektir. 
     Türkiye, barış ve huzur içinde bir dünya için BM'nin idealleri doğrultusunda her türlü çabayı desteklemeye hazırdır.'' 
     
</TEXT>
</DOC>
