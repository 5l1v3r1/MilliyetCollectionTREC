<DOC>
<DOCNO> 396841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas06.html </URL>
<DATE> 2005/11/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Gönül Yarası', Queens Film Festivali'nde 'En İyi Film' seçildi 
</HEADLINE>
<TEXT>

     Türkiye'nin, Oscar ödüllerinin ''En İyi Yabancı Film'' dalındaki temsilcisi ''Gönül Yarası'' Uluslararası Queens Film Festivali'nde ''En İyi Film'' ödülünü aldı. 
     New York'ta 17-20 Kasım günleri arasında yapılan festivalin ''Hareketli İmajlar Müzesi''nde düzenlenen ödül töreninde, iki dalda aday gösterilen ''Gönül Yarası'', rakiplerini geride bırakarak en büyük ödüle sahip oldu. 
     Filmin ABD temsilcisi Mevlüt Akkaya törenden sonra AA muhabirine yaptığı açıklamada, Gönül Yarası'nın bu yıl 3. düzenlenen Queens Uluslararası Film Festivali'nde En İyi Yabancı Film adayı ve En İyi Film adayı olarak belirlendiğini, ödül töreninde ise festivalin en büyük ödülü olan ''En İyi Film'' ödülünü aldığını kaydetti. 
     Filmin yapımcılarından Mine Vargı da bir Türk filminin uluslararası bir festivalde ''En İyi Film'' seçilmesinin önemini vurgulayarak, ''Uluslararası Queens Film Festivali'ne Türkiye'den davet aldık ve katıldık. Festivalde En İyi Yabancı Film alanında 3 aday filmden birisiydik. Asıl şansımızın o alanda olacağını düşünüyordum, ancak o ödülü kazanamadık. Fakat daha sonra en büyük ödül açıklandı ve onu biz kazandık. Çok güzel bir ödül bu ve bizim için sürpriz oldu.'' şeklinde konuştu. 
     Sözlerine ''Gönül Yarası''nın yönetmeni Yavuz Turgul'a teşekkür ederek devam eden Vargı, ''Bu sene hem Yabancı Film Oscarı aday adayıyız hem de Altın Küre'ye katılacağız. Bu ödülle birlikte aynı anda üç heyecanı birlikte yaşıyoruz. Altın Küre ve Oscar ödüllerinden önce böyle bir festivalde ödül almak çok önemli, çünkü bu festivali yabancı basın ve film endüstrisinin önde gelen isimleri de takip ediyor. Bu festivalde Yabancı Film Oscarlarının aday adayı olan başka filmler de vardı. Onların arasında bir Türk filminin en büyük ödülü alması büyük bir başarı'' dedi. 
     Gönül Yarası, Uluslararası Queens Film Festivali kapsamında Manhattan'da bulunan Fransız Enstitüsü'nde düzenlenen özel bir gösterimle sinemaseverlerle buluşmuş, filmin başrol oyuncuları Şener Şen ve Meltem Cumbul ile yapımcıları Ömer ve Mine Vargı'nın da katıldığı gösterim sinemaseverlerden büyük ilgi görmüştü. 
     
</TEXT>
</DOC>
