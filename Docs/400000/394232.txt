<DOC>
<DOCNO> 394232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas17.html </URL>
<DATE> 2005/11/11/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
İnteraktif ortamda ameliyat 
</HEADLINE>
<TEXT>

     Mersin Üniversitesi MEÜ Tıp Fakültesi Genel Cerrahi Anabilim Dalı ile Çukurova Üniversitesi Tıp Fakültesi Nükleer Tıp Anabilim Dalı işbirliğinde ''Meme Koruyucu Cerrahi ve Sentinel Lenf Nodu Biyopsisi'' ameliyatı, interaktif ortamda yapıldı. 
     MEÜ Tıp Fakültesi Genel Cerrahi Anabilim Dalı Öğretim Üyesi Yrd. Doç. Dr. Tamer Akça, yazılı açıklamasında, ''Workshop'' kapsamında yapılan ameliyatı, Mersin'de görev yapan cerrahi uzmanların video konferans sistemi ile canlı olarak izlediğini ifade etti. 
     Akça, Marmara Üniversitesi Tıp Fakültesi Genel Cerrahi Anabilim Dalı Meme ve Endokrin Cerrahisi Ünitesi Sorumlusu Doç. Dr. Bahadır Güllüoğlu'nun da aralarında bulunduğu 7 kişilik ekip tarafından meme kanseri teşhisi konan 55 yaşındaki kadın hastanın ameliyat edildiğini belirtti. 
     MEÜ'de uygulanan video konferans sisteminin, Rektör Yardımcısı Prof. Dr. Süha Aydın'ın öncülüğünde başlatıldığını vurgulayan Akça, amaçlarının, ameliyatların kameralar aracılığıyla dijital ortamda konferans salonlarına aktararak, izleyicilerin barkovizyon yoluyla seyretmelerini sağlamak olduğunu kaydetti. 
     Sistemin, ameliyathane ekibi ve konferans salonu arasındaki sesli iletişimi sağlayarak, operatör ve izleyiciler arasında interaktif karşılıklı etkileşim iletişim kurmak esasına dayandığını ifade eden Akça, video konferans sisteminin, MEÜ Yerleşkesi içinde ilk kez kullanıldığını bildirdi. 
     
</TEXT>
</DOC>
