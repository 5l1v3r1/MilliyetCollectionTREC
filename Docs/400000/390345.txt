<DOC>
<DOCNO> 390345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yasam/yas04.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bienal'e soruşturma 
</HEADLINE>
<TEXT>


YASEMİN BAY 

Uluslararası İstanbul Bienali kapsamında düzenlenen "Serbest Vuruş" sergisi ile ilgili olarak serginin küratörü Halil Altındere'ye Türk Silahlı Kuvvetleri'ni aşağıladığı gerekçesiyle soruşturma açıldı. Serginin kataloğunun toplatılması kararlaştırıldı. 
Altındere'nin avukatının başvurusu sonucunda toplatma kararı bir başka mahkeme tarafından reddedildi. Halil Altındere'nin de 2 yıla kadar hapis cezası istemiyle soruşturması sürüyor. 

'Bunlar sanat yapıtları' 
34 sanatçının çalışmalarının yer aldığı sergi, asker, üniforma, şüphe, intihar, kutsal, idol gibi çeşitli kavramları ele alıyor. Suç unsuru bulunduğu iddia edilen çalışmalar Demet Yoruç, Murat Tosyalı ve Burak Delier'in fotoğrafları. Serginin küratörü, karara itirazını şöyle açıklıyor "Broşürün 35. sayfasında yer alan fotoğrafta sanatçı askerin gücünün, üniforma gücünden daha fazla olduğu kavramını, 39. sayfadaki fotoğraf çalışmasında sanatçı silah ve kan arasındaki ilişkiyi irdeliyor. 95. sayfada yer alan eserde ise bir sivilin elindeki silah ile bir askerin elindeki silah karşılaştırılarak, silahsızlanma konusu işleniyor. Bunlar sanat yapıtları, bir propaganda posteri değil. Günümüz sanat yapıtlarını insanlar farklı farklı okuyabilirler." 


</TEXT>
</DOC>
