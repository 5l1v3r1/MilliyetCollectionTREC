<DOC>
<DOCNO> 388737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/yersen.html </URL>
<DATE> 2005/10/22/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Dikkaaat... Vekil sahada 
</HEADLINE>
<TEXT>



"Sporda şiddet ve düzensizliğin önlenmesine dair" yasa, geçen yıl TBMM genel kurulunda oy birliği ve alkışlar arasında kabul edilmişti. 
Eğer devamsızlığı alışkanlık haline getirmediyseler, o gün yasanın kabulü için el kaldıran milletvekilleri arasında haftaya damgasını vuran üç isim de vardı. 
Denizlispor - V.Manisaspor maçından sonra kendisine küfür ettiği gerekçesiyle bir futbolcuya su şişesi fırlatan CHP milletvekili Haşim Oral, Mardinspor-Antalyaspor maçının hakemi Kamil Biricik'i dövdüğünü itiraf etmekten çekinmeyen bağımsız milletvekili Süleyman Bölünmez ve Oral'a destek vereceğim diye "Ben olsam silahımı çekerdim" sözleriyle şaşkınlık yaratan CHP Kırıkkale milletvekili Halil Tiryaki, milletin temsil edildiği bu kuruluşun üyeleriydi. 
Yani sıradan birer futbol seyircisi değil 
Ama milletvekili sıfatıyla soyundukları rol, yarınlar için beni endişelendirdi, korkuttu. 
Milyonlarca insanın gözü önünde öfkelerine yenik düşen, ağızlarından çıkan sözcükleri kontrol edemeyen vekiller, dokunulmazlık zırhları olmasaydı eminim ki bugün yargıya hesap vermek durumunda kalırlardı. 
Düşünebiliyor musunuz 
Bir vekil, başkanı olduğu takım haksızlığa uğradığı gerekçesiyle kamu görevlisi olan hakemi sahanın ortasında dövebiliyor. Tokatlıyor, hakaret ediyor. Onurunu kırmaya çalışıyor. 
Diğeri, bir holigan gibi tüm hiddeti ve şiddetiyle elindeki su şişesini futbolcunun kafasına denk getirmeye çalışıyor. 

Nasıl anlatacağız 
Sahip olduğunuz siyasi kimlik ve gücü, böyle mi kullanıyorsunuz sayın vekiller Yarın bu sahnelere tanık olan taraftar işi adam öldürmeye götürürse bu sorumsuzluğun hesabını kim ve nasıl verecek 
Ya, "Ben olsam silahı çeker vururdum" sözleriyle insanları çılgınlığa teşvik eden vekile ne demeli Bu ülkenin Kolombiya'dan farkını nasıl anlatacağız dünyaya söyler misiniz 
Demokratik bir ülkede yaşıyor ve yasalara saygı göstermemiz gerektiğine inanıyorsak, suçun cezalandırılmasını istemek de hakkımız. 
V.Manisasporlu Yılmaz sahada centilmenlik sınırlarının ötesine çıktıysa, tribünlere küfür ettiyse, karşılığını mutlaka almalıdır. Federasyonun ilgili kurulları zaten bu futbolcuya gerekli yaptırımı uygulayacaktır. 
Peki ya şişe atan, hakem döven, işi adam vurmaya dek götürmeye kalkan vekillere ne olacak 
Meslektaşımız, Cumhuriyet Halk Partisi Yozgat milletvekili Emin Koç'un dediği gibi, "TBMM vekil dokunulmazlığını kaldırmadığı sürece" bu sorunun yanıtı koskoca bir "hiç" olarak kalacak... 

Maça devam 
Tokatlanan ve aşağılanan hakem mahkemeye gidip hakkını ararsa, büyük bir olasılıkla davayı kazanacak. Aylar sonra da bizler, aynı gazeteciler, Bölünmez'e verilen, ancak vekil kaldığı sürece uygulanaması mümkün olmayan bir cezayı yazacağız. Bağımsız vekil sadece kulüp başkanı sıfatıyla bir süre protokol tribününe giremeyecek. 
Şişe fırlatan ise dilediği zaman "kendisine tahsis edilen" koltuğundan maç izlemeye devam edecek. 
Uzun lafın kısası, Türk sporunda yaşanan çelişkiyi sanırım en güzel şu satırlar anlatacak bize 
"Dikkat dikkat 
5149 sayılı bu kanunun amacı, spor müsabakalarının yapıldığı alanlarda şiddet ve düzensizliğin önlenmesi, kişilik haklarına, ailevi ve manevi değerlere yönelik hakaret, sövme ve aşağılayıcı davranışların önüne geçilmesi suretiyle huzur ve güvenliğin sağlanması, kişi dokunulmazlığı ve kamu düzeninin tahsis edilmesine yönelik alınacak önlemleri düzenlemektir. 
İmza 22. dönem TBMM milletvekilleri..." 

Dünü unutmamak 

Trabzonspor Basın Sözcüsü İbrahim Şahin bu ülkede kulüp yöneticiliğinin nasıl yapılması gerektiğine dair en güzel örneklerden birini daha verdi. Şahin, bahis davasında Gökdeniz'in aldığı cezayı yorumlayan federasyon Başkanvekili Hasan Doğan'ı sert bir dille eleştirdi. Gerekçesi, "Tahkim aşamasındaki bir davayı etkilemekti." 
Ancak Şahin'in unuttuğu bir detay vardı... 
Aynı Başkanvekili PFDK soruşturması sürerken de çıkıp, "Gökdeniz itirafta bulunduğu için cezası 3 ay olmalı" demiş, bu yorum Trabzonspor cephesinde sempatiyle karşılanmış, milli futbolcuya yapılacak bir jest olarak değerlendirilmişti. 
Elbette sayın Şahin gibi diğer kulüp yöneticilerinin asli görevi, temsil ettikleri kuruluşların çıkarlarını savunmaktır. Ancak bunu yaparken doğru ile yanlışın, etik ile olmayanın iyi filtre edilmesi gerekir... 
Geçmişte tanık olduk. Sayısı giderek azalsa da varlığına sevindiğimiz saygın yönetici profilinin temelinde ilkeli davranmak, olaylara objektif yaklaşabilmek ve gerektiğinde özeleştiride bulunabilmek yatar. 
Dünün hatalarını unutursak, yarının daha doğru yaşanmasını nasıl isteyebiliriz ki 

Bir burası kalmıştı 

Bugünlerde Kulüpler Birliği Vakfı'nda hareketli günler yaşanıyormuş. 
Mevcut yönetimin, daha doğrusu İlhan Cavcav'ın yeteri kadar etkin olamadığını düşünen bazı başkanlar, politik destekli devrim yapma hazırlığındaymış. 
AKP'ye yakınlığı ile bilinen Ankaraspor, Kayserispor, Erciyesspor, Konyaspor, Malatyaspor ve Ç.Rizespor, yeni yayın kriterlerinin Anadolu aleyhine olduğunu gerekçe göstererek, Vakıf içinde yeni bir örgütlenmeye hazırlanıyorlarmış. 
Öncülüğünü Futbol Federasyonu'nu yayınlarla ilgili mahkemeye vermeye hazırlanan Ankaraspor'un yaptığı siyasi destekli oluşum, eğer iki kulübü daha yanlarına çekebilirse, en kısa sürede olağanüstü genel kurul isteyecekmiş 
İçeride hükümete yakınlığı ile bilinen Hasan Doğan, dışarıda AKP destekli yeni bir güç... Ne dersiniz, Dr.Levent Bıçakcı etrafında olup bitenleri yeterince analiz edebiliyor mu acaba 



</TEXT>
</DOC>
