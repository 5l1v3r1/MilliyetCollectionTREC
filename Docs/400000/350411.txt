<DOC>
<DOCNO> 350411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo26.html </URL>
<DATE> 2005/06/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Vestel Manisa'da Insua heyecanı... 
</HEADLINE>
<TEXT>

     Süper Lig'e yükselen Vestel Manisaspor İdari Menajeri Mustafa Turgat, Arjantinli orta saha oyuncusu Federico Insua'ya talip olduklarını bildirdi. 
     İdari Menajer Mustafa Turgat, yaptığı açıklamada, Arjantin Premiyer Ligi ekiplerinden Independiente'de forma giyen oyuncu ve kulüp başkanıyla Arjantin'de bir araya geldiklerini kaydetti. 
     25 yaşındaki oyuncunun ülkesinde en iyi 5 oyuncu arasında gösterildiğini kaydeden Turgat, şöyle konuştu 
     ''Federico Insua daha önce gittiği kulüplerde maddi problemler yaşamış. İstediği ücreti tam ve zamanında ödeyecek bir kulüp arıyor. Kulübümüzü kendisine anlattım. Bize çok sıcak baktı. Bizden normal bir para talep ediyor ama kulübü yüksek ücret talep ediyor. 
     Kulübü reel bir rakama düşerse, Ahmet Nazif Zorlu da bunu kabul ederse, transfer gerçekleşecek ve bu transfer Zorlu'nun Vestel Manisaspor'a bir armağanı olacak.'' 
     
     YÖNETİM GÖREV BÖLÜMÜ YAPTI 
     Vestel Manisaspor'un 6 Haziran Pazartesi günü yapılan Genel Kurulu'nda işbaşına getirilen Haluk Çubukçu başkanlığındaki yönetim, görev bölümü yaptı. 
     Siyah-beyazlı kulüpten yapılan açıklamaya göre, Ömer Yüngül asbaşkanlık ve mali işler sorumluluğuna, Sertaç Beler asbaşkanlık ve idari ve finans işleri sorumluluğuna, Semih Vardarer asbaşkan ve futbol şube sorumluluğuna, Kenan Yaralı asbaşkan ve basın sözcülüğüne getirildi. 
     Yönetim Kurulu'nda genel sekreterlik ve hukuk işleri sorumluluğu Gürhan Onat'a, dış ilişkiler sorumluluğu Mustafa Melih Gürcan'a, sponsorluk ve reklam işleri sorumluluğu Levent Közer'e, halkla ilişkiler sorumluluğu Erdal Türek'e, tesis sorumluluğu Fikret Taşçı'ya, yatırımlar ve resmi ilişkiler sorumluluğu İbrahim Akbalık'a, kaynak yaratma ve gelirler sorumlulukları ise Nizamettin Etyemez ile Abdullah Mergen'e verildi. 
     
</TEXT>
</DOC>
