<DOC>
<DOCNO> 356047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/agun.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan hemen çekil 
</HEADLINE>
<TEXT>


'Irak Dünya Mahkemesi'nin son oturumundan çıkan kararı jüri başkanı Arundhati Roy açıkladı. Kararda, koalisyon güçlerinin 'Irak'tan hemen, koşulsuz çekilmesi' ve tazminat ödemesi istendi 

Şükran Pakkan - İstanbul 

Irak Savaşı'na karşı çıkan 10 ayrı ülkeden 54 kişinin bir araya gelmesiyle oluşan ve ABD Başkanı George W. Bush ile İngiltere Başbakanı Tony Blair'in "simgesel" olarak yargılandığı "Irak Dünya Mahkemesi" WTI dünkü son oturumunda 'kararını' açıkladı. 
Darphane-i Amire'deki 3 günlük oturumlarının ardından hazırlanan karar ve tavsiyeler metni, Armada Otel'de düzenlenen basın toplantısında Vicdan Jürisi Başkanı Hintli yazar Arundhati Roy tarafından açıklandı. 
Düzmece kanıtlarla saldırıların başlatıldığı bildirilen metinde, "Bush ve Blair, dünyanın dört bir yanındaki milyonların tepkisine kulaklarını tıkamış, tarihin en haksız, ahlaksız ve korkakça savaşlarından birini gerçekleştirmiştir" denildi. 

Dünya halkları direnin 
Karar metninde, "Tüm dünya halklarının, hükümetlerin Irak'taki işgale maddi, lojistik ve manevi destek vermek girişimlerine direnmesi ve bunu reddetmesi" istendi. 
Mahkemenin temel amacının, Irak savaşı hakkındaki gerçekleri mümkün olabildiğince gün yüzüne çıkarmak olduğuna da dikkat çekildi. Karar metninin, uluslararası mahkemelere suç duyurusu şeklinde yansıtılması konusunda fikir birliğine varıldığı açıklandı. 

Tazminat ödeyin 
Tavsiye kararları özetle şöyle 
Koalisyon güçleri hiç zaman kaybetmeden ve koşulsuz olarak Irak'tan çekilmelidir. Koalisyon devletleri, gerçekleştirdikleri yasadışı istila ve işgal ile yol açtıkları yıkım nedeniyle Irak'a ve Irak halkına tazminat ödemelidirler. İşgal süresi içinde yapılan ve Irak halkının çıkarlarına aykırı gördüğü bütün yasa, mukavele, anlaşma ve kurumlar geçersiz sayılmalıdır. Guantanamo hapishanesi ve yabancı ülkelerdeki bütün diğer ABD askeri hapishaneleri kapatılmalı, mahk mların adları açıklanmalı, yasal hakları tanınmalıdır. Irak'ta saldırı suçu ve insanlığa karşı suç işlemekten sorumlu olanlar hakkında, başta Bush, Blair ve koalisyon ülkeleri hükümet yetkilileri olmak üzere kapsamlı bir soruşturma yapılmalıdır. Bu yasadışı savaşa katılanları, örneğin kasten yalan söyleyen gazetecileri, ırkçı, etnik ve dini nefreti körükleyen büyük şirketlere ait medya kuruluşlarını ve bu savaştan çıkar sağlayan çokuluslu şirketlerin üst düzey yöneticilerini ahlaken ve kişisel olarak sorumlu tutacak hesap sorma süreci başlatılmalıdır. Savaştan doğrudan k r elde eden ABD ve İngiliz şirketlerine karşı harekete geçilmelidir. Bu eylemler, bu şirketlerin ofislerini kapatmak, mallarını boykot etmek ve hissedarlarına hisselerini elden çıkartmaları için baskı yapmak gibi doğrudan eylem biçimlerini içerebilir. 

</TEXT>
</DOC>
