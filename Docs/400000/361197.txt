<DOC>
<DOCNO> 361197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/ekonomi/eko05.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, Güneydoğu'da turizm ve yatırımı vurdu 
</HEADLINE>
<TEXT>


Terör olayları tırmanışa geçince Güneydoğu otellerinde rezervasyon iptalleri gelmeye başladı. Biri 80, diğeri 50 milyon dolarlık iki önemli yatırım askıya alındı 

RAMAZAN YAVUZ Diyarbakır DHA 

Güneydoğu'da yeniden tırmanışa geçen terör olayları, ekonomiyi vurmaya başladı. Son yıllarda olayların durması ile hareketlenen turizmde, rezervasyon iptalleri geldi. Yerli yabancı yatırımcı grupları, projelerini askıya alıyor. Alınan bilgilere göre bölgedeki turistik otellerde rezervasyonların yüzde 40'ı iptal edilirken, Güneydoğu Sanayici ve İş Adamları Derneği Başkanı Şahismail Bedirhanoğlu, terör olayları yüzünden turizm ve hayvancılık alanında yapılacak 130 milyon dolarlık yatırımın askıya alındığını bildirdi. 

'İptaller oldu' 
Diyarbakır Class Otel Müdürü Selahattin Yıldırım, en büyük korkularının terör olduğunu belirtti. Yıldırım şöyle konuştu 
"Terör olayları bizi çok kötü etkiliyor. Planlanmış kongreler, bayii toplantıları ve çeşitli organizasyonlar ile kültür turları maalesef iptal edildi. Son olarak biz Ankara'da bulunan yerel yönetimlerle ilgili bir sivil toplum kuruluşuyla burada bir seminer düzenlemek için ortak çalışma yaptık. Bu seminer için 3 bin yerli ve yabancı sivil toplum örgütüne ulaştık. 
Seminer yapılacaktı, ancak bölgedeki terör olayları yüzünden bu seminer iptal edildi. Geçen yıla göre bu yıl belli bir yükselme vardı ancak, çatışmaların artmasıyla birlikte özellikle haziran ayından sonra rezervasyon iptalleri arka arkaya gelmeye başladı" dedi. 
Diyarbakır Kervansaray Oteli'nin Ön Büro Müdürü Necla Türkyılmaz da "Son iki üç ayda artan terör olayları bizi çok etkiledi. Turizm gelgitlerle dolu bir sektör. En küçük bir olumsuzluktan hemen etkileniyor. Daha önce yapılan rezervasyonların yüzde 40'ı iptal edildi. İptal nedenini ise bölgedeki terör olayları olarak gösteriyorlar" diye konuştu. 

İsveçliler gelmiyor 
Güneydoğu Sanayici ve İş Adamları Derneği GÜNSİAD Başkanı Şahismail Bedirhanoğlu ise, bölgede tekrar başlayan çatışmaların ekonomi alanına büyük darbe vurduğunu söyledi. Son 3-5 yılda bölgede huzur sağlandığını ve bunun sonucu olarak yerli yabancı birçok yatırımcı grubunun bölgede inceleme yaptığını anlatan Bedirhanoğlu, şöyle konuştu 
"İsveçli bir girişimci grubu Kayapınar semtinde 5 yıldızlı otel, alışveriş merkezi ve bir hastane yapmayı planladı. Fizibilite raporlarında bu yatırımın 80 milyon dolar tutacağı tespit edildi. Ancak, terör yüzünden iptal edildi. Türk işadamları, Diyarbakır, Siirt ve Erzurum'da Ceylanpınar devlet üretme çiftliği tarzında 10 bin dönümlük araziler üzerinde çiftlikler kuracaklardı. Erzurum'da çalışmalar başladı ancak Siirt ve Diyarbakır'da, askıya alındı. Gruplardan biri, olaylar yüzünden şimdilik bu yatırımdan vazgeçti. Bu yatırımın tutarı da 50 milyon dolardı." 


</TEXT>
</DOC>
