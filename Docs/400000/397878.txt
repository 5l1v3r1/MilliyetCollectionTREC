<DOC>
<DOCNO> 397878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun09.html </URL>
<DATE> 2005/11/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kıbrıs'ın "Berlin Duvarı" yıkılıyor 
</HEADLINE>
<TEXT>

     Kıbrıs’ta ayrılığın önemli sembollerinden biri daha tarihe gömülüyor. KKTC yetkilileri, bir zamanlar adanın en önemli alışveriş merkezlerinden Ledra Caddesi’ndeki bariyerleri yıkıp bölgeyi yılbaşına kadar geçişlere açmayı hedefliyor. 
     Kıbrıs’ta iki tarafın ayrılığının en büyük sembollerinden biri daha yıkılıyor. Bir dönem adanın en büyük alışveriş merkezlerinden olan, adını Türk ve Rumların görüşme noktası, meşhur "Ledra Palas"a veren Ledra Caddesi, tekrar açılıyor. İngiliz Times gazetesinin haberine göre Türk yetkili Simavi Aşık, Ledra Caddesi’ndeki geçişin yılbaşına kadar açılmasının planlandığını söyledi. Rum kesimi de "Biz de kendi tarafımızı açmaya hazırız" mesajı verdi. 
     Ada’da İngilizce olarak yayınlanan Cyprus Mail gazetesi de konuyla ilgili olarak "Lefkoşe halkı için bundan daha güzel bir yılbaşı olamazdı" yorumunu yaptı. 
     Lefkoşe’de iki geçiş noktası daha olmasına karşın Ledra Caddesi’ndeki geçiş gerek pratik gerekse sembolik anlamda oldukça büyük önem taşıyor. 
     
     AB YETKİLİSİ "UMUT VERİCİ İŞARET" 
     Konu ile ilgili olarak görüşlerini bildiren üst düzey bir AB yetkilisi de "Bu adım, iki taraf arasında siyasi seviyedeki ilişkilerin ilerlemediği izlenimi verdiği böyle bir dönemde umut verici bir işarettir" diye konuştu. 
     Öte yandan Times gazetesi haberinde, "Ledra Caddesi açılsa bile siyasi çözüm yolu hala kapalı durumda. En son BM planı da 2004 yılı Nisan ayında Rumlar tarafından reddedilmişti ve yeni için de pek bir umut yok. İki taraf arasındaki iletişim, 2003 yılında Kıbrıslı Türkler kontrol noktaları açmaya başlayana kadar oldukça kısıtlıydı. Şimdi her gün binlerce insan karşı tarafa geçiş yapıyor ve iyi niyetlerini gösteriyor" yorumuna yer verdi. 
     Ledra Caddesi’nin açılmasının simgesel önemi ise tarihinde yatıyor. Ada’da en büyük ayrım, 1974 yılında Kıbrıslı Rumlar’ın darbe girişiminin ardından Türk askerinin Barış Harekatı’yla başlamıştı. 
     Cadde, 1963 yılında iki taraf arasında şiddet olayları baş gösterince kapatılmıştı. 

ANKA 
     
</TEXT>
</DOC>
