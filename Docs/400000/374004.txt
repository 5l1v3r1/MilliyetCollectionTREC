<DOC>
<DOCNO> 374004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/ydemirkol.html </URL>
<DATE> 2005/08/30/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bu Danimarka başka 
</HEADLINE>
<TEXT>


Bu bir deplasmancılar grubu. Başından bu yana öyleydi. Gruptaki takımların tamamı kontratak futboluna daha yakın. Elbette oyun stilleri farklı, ama takımlardan hiçbiri evinde daha iyi değil. Bütün takımlar direkt kaleye oynayabildiklerinde başarılı oluyorlar. Dolayısıyla bu maçın favorisi onlar. 
Danimarka'yla bizim farkımız ise şu Onlar daha kontrollü çekilerek oynadıklarında, biz ise erken ve toplu presle başarılı olabiliyoruz. Biz bozarak oynamayı seviyoruz, onlar kurarak. 
Ancak Morten Olsen klasik oyunuyla karşımıza çıkmayacak gibi. Genelde ofansif bir 4-4-2'yle yani 4-2-4'le oynamayı seven İskandinavlar'ın Latinleri, belki yıllardır ilk kez başka bir şey deneyecek. Olsen ilk maçta onların oyununu fazlasıyla bozmamızdan etkilenmiş olacak, İngiltere maçında başka bir oyun kurdu. Bu değişikliğin diğer sebebi ise, hem Danimarka hem de bizim açıkça görünen savunma sorunlarımız. 
Olsen 4-4-2 yerine tek forvetli bir 4-2-3-1'le geride oyunu tutmayı planladı ve Parken'de İngiltere'yi 4-1 yendi. Oyuna çok giremeden topu rakibe bırakarak sabırlı oynadılar. Direkt savunma arkasına sarktılar. 

Dar alan oyunu 
Yani aslında Olsen, Ukrayna'yı örnek aldı. Evimizde 3-0 yenildiğimiz maçın formülünü sahaya koyacak. Jorgensen, Gronkjaer, Rommeldahl, Kahlenberg, Tomasson, Lensen gibi forvetlere sahip bir takım için bu çok uygulanabilir bir oyun. Ama biz de yerleşik olsalar da, onların savunma açıklarını değerlendirebiliriz. Bunun yolu dar alanda oynayabilmektir. Onlar topa nerede sahipse basabilmek. Ama gerçekten kademeli bir şekilde. Burada işin sırrı oyunu 40 metrede oynayabilmemizi sağlayacak komutanlar bulmaktı. Terim büyük olasılıkla Alpay ve Tolga'ya bu işi yaptıracak. Geri dönüşlerde kuvvetli iki kanat beke ihtiyacımız var. Buradaki seçim de çok önemli. Hamit, Tuncay ve Necati'nin yokluğunda hücuma yakın oynayabilir. Halil ve Fatih Tekke de onların önünde, 4-3-1-2'mizin 3'lüsü ise Emre Tümer , Selçuk ve Yıldıray'dan kurulu olacak. Ama kadro ne olursa olsun rakibi ısırmak gerekiyor. Danimarka bize karşı futbol kültüründen vazgeçerek oynayacak. Ama bizim çıkışımız kendi iyi bildiğimizi yapmak. İyi basmak. Başka türlü bu işin altından kalkamayız. 

Kulübünüz sizi ne kadar seviyor 

Bir Beşiktaşlı neden kombine kart alır Elbette UEFA'da sona kadar yürümesini bekler takımının. Elbette şampiyonluk kovalamasını da. Takım kupayla tur atarken orada olmak ister. Evinde oynadığı tüm maçları kazanmasını ve bütün bunlara şahit olmayı... Bu umutlarla alır o sezonluk bileti. Ama o biletin yaşatacağı garanti heyecan aslında 3 büyük maçtır. Takımın durumu ne olursa olsun taraftarın elindeki bilet sadece o maçlar için bile çok değerlidir. Kulüp bunu vaat ederek satar bileti. 
Bu yıl o kombine kartı alanlar bir ihtimal Fenerbahçe maçını seyredemeyecek. Çünkü Beşiktaş yönetimi sorumluluklarını yerine getirmedi. Sahaya taraftarın atlamasına, atılan tehlikeli maddelere bir önlem getiremedi. Şimdi belki de 10 bini aşan taraftar müşteri mağdur olacak. Tamamı borsaya açık olan takımın hisselerinden alanlar da olası bir değer kaybı nedeniyle. Peki sonra ne olacak Hiçbir şey. Çünkü kimse hesap sormuyor. Everton maçında çıkan olay nedeniyle Diyarbakır maçında sahaya giremeyen Fenerbahçeli 25 bin kombine sahibine, "Dava açın, hakkınızı koruyun" dediğimde, tepki geldi. Kulübünü canı gibi seven taraftarlara önerdiğine bak diye. 
Ben taraftarın kulübünü çok sevdiğini iyi biliyorum. Ama anlaşılmayan şu Kulüp taraftarı sevmiyor. Çünkü sevmek sorumluluklarını yerine getirmeyi gerektirir. 

Zorunlu bir cevap 

Kazım Abi'nin Kanat köşesindeki bir okur mektubu üzerine geçen hafta bir yazı yazdım. Hikaye uzun olduğu için tekrar etmeyeceğim. Takip edemeyenler geçen hafta Salı günkü Milliyet'ten, daha kolayı http www.milliyet.com.tr 2005 08 23 spor ydemirkol.html, internet adresinden okuyabilirler. Beşiktaş sportif direktörü Erdil Arpacı ile ilgili bir konuydu ve Kazım Abi'nin köşesinde onun görüşü yer almıyordu. Ben de bu görüşe yer verdim. Sevgili Atıf Keçeci'den bir cevap geldi. Merak edenler için perşembe günkü Fanatik ya da http www.e-net fanatik Futbo BJK Haber.asp PID 1944 HID 3 HaberID 311273. adresi Adetim değildir, ama çok ağır suçlamalar olduğu için cevap vermek zorundayım. Kusura bakmayın. 
1- Evet maalesef bilgim dışında Kazım abi o gün ağır bir ameliyat geçirmiş. Çok üzüldüğümü, en iyi Kazım abi tahmin eder. Bilsem ona acil şifa dilerdim. Ama o yazıyı yine yazardım. Çünkü o yazıda hiçbir hakaret ve aşağılama yoktu. Misal kimseye 'çomakçı', 'arkadaş kayırıcı', 'yalancı' demedim ya da bunu ima etmedim. Etmem de O yazı, Atıf abinin söylediğinin tersine benim üslubumdadır. Çünkü hakaret ve aşağılama yoktur. 
2- Yine Atıf abinin söylediğinin aksine Erdil Arpacı benim yakın arkadaşım değildir. Arpacı'nın suretini son 2 senedir bilirim. Ama nerede oturduğunu, evli mi çocuklu mu, kaç yaşında, bilmem. Toplasan 5 defa görmüş, 5 defa da telefonda konuşmuşumdur. Yani arkadaşlık yakınlığı söz konusuysa ben Kazım abiyle daha fazla zaman geçirmiş, dolayısıyla daha yakınımdır. 
3- Kleberson'u 2001'de 'keşfeden' Fikret Demirer'e herhangi bir özür borcum yoktur. En fazla tebrik edebilirim. Çünkü ben Arpacı'nın Kleberson'u keşfettiğini asla iddia etmedim. Eğer böyle bir şey iddia ederek, cehaletin dibine vurmuş olsam, insan içine çıkamazdım. Çünkü 99'dan bu yana Dünya futbolunun bilinen yeteneklerinden olan bir adam, Dünya Kupası oynadıktan 2 yıl sonra keşfedilemez. Zaten yazımı sadece bir kez bile okumak bunu anlamaya yeter. 
4- Ben gazeteciyim ve zamanı geldiğinde gazetecilik hakkında akıl veririm. Ben sadece gazeteciyim. Başka hiçbir iş yapmıyorum ve yapmadım. Bunu yanı sıra hiçbir kulüple bir organik bağımın olmayışı, bu kulüplerden her hangi bir beklentimin olmayışıyla bu hakkı kendimde görürüm. Zaman zaman ben de büyük hatalar yapıyorum. Uyarıldığım zaman da sesimi çıkarmıyorum. Çünkü ben sadece işini doğru yapmaya çalışan bir gazeteciyim. Başka hiçbir şey 
değil. 



</TEXT>
</DOC>
