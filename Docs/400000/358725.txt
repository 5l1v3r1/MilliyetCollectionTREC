<DOC>
<DOCNO> 358725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur09.html </URL>
<DATE> 2005/07/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Fosseptik çukuruna düşen Merve, öldü 
</HEADLINE>
<TEXT>

     Soner KOCAER ANTALYA, DHA 

      ANTALYA'da babasının işyerinin önünde arkadaşlarıyla oynayan 9 yaşındaki Merve Aldemir, fosseptik çukurunun üzerindeki kırık kapağa basınca çukura düşerek öldü. Küçük kızın cesedi, itfaiye ekiplerinin ve deniz polisinin 1 satlik çabası sonucu çıkarılabildi. 
     Dokuma semti Özgürlük Mahallesi 2659 Sokak'taki bir apartmanda babasına ait kuaförün önünde arkadaşlarıyla oynayan Merve Aldemir, bir gün önce kaza eseri kırılan çukuru örten kapağa bastı. Eğreti duran kapakla birlikte Aldemir de fosseptik çukuruna düştü. Çevreden yetişenler, Merve'yi kendi çabalarıyla kurtaramayacaklarını fark ederek itfaiyeye haber verdi. 
     Deniz polisi ile birlikte olay yerine gelen Büyükşehir Belediyesi'ne bağlı İtfaiye Kurtarma ekibi görevlileri, genişliği 1 metrekare olan delikten girerek küçük kızı aradı. Aramalar sonuçsuz kalınca, iki ayrı vidanjör getirtilerek çukurdaki atık su tahliye edildi. Çalışmaları gözyaşı dökerek izleyen baba Mehmet Aldemir, sürekli olarak Ne olur ölme kızım'' diye yalvardı. 
     Bu arada işten döndüğü bildirilen Merve'nin annesi Nurhan Aldemir, sokaktaki kalabalığı görünce kötü birşey olduğunu anlayıp çukurun başına toplananları yararak olay yerine geldi. Kızının çukura düştüğünü öğrenen anne, sinir krizleri geçirdi. Bir saat süren çabalardan sonra Merve'nin cesedi çukurdan çıkarılırken, ailesi gözyaşlarına boğuldu. Ceset, otopsi yapılmak üzere Antalya Devlet Hastanesi morguna götürüldü. Aldemir ailesinin, Zahide ve Mustafa adında iki çocukları daha olduğu öğrenildi. 
     
</TEXT>
</DOC>
