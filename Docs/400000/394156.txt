<DOC>
<DOCNO> 394156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo29.html </URL>
<DATE> 2005/11/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Koch antreman maçında gazetecilere sordu Penaltı mı 
</HEADLINE>
<TEXT>

     Turkcell Süper Ligi'nin 13. haftasında Vestel Manisaspor ile karşılaşacak Fenerbahçe, hazırlıklarını bugün çift antrenmanla sürdürdü. 
     Antrenör Roland Koch yönetiminde gerçekleştirilen ve yaklaşık 1.5 saat süren akşam antrenmanında futbolcular, pas ile taktik çalışmasının ardından yarım alanda çift kale maç yaptı. 
     Çift kale maç sırasında genç oyunculardan Can'ın ceza alanında Gürhan'ı düşürmesi sonrası hakemlik yapan Koch, kararı basın mensuplarına sordu. İngilizce olarak, ''Ben birşey görmedim. Fotoğrafa ihtiyacım var'' diyerek esprili bir biçimde basın mensuplarına danışan Koch, basın mensuplarının, ''Penaltı'' demesi üzerine ise kararını bu biçimde verdi. 
     Milli takımlarda bulunan futbolcuların yer almadığı antrenmanda Zafer, takımdan ayrı koşu yaptı. 
     Sarı-lacivertliler, Vestel Manisaspor maçının hazırlıklarını, yarın sabah yapacakları idmanla sürdürecek ve pazar gününü ise izinli geçirecek. 
     
</TEXT>
</DOC>
