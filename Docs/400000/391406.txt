<DOC>
<DOCNO> 391406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko35.html </URL>
<DATE> 2005/11/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Satıcı Serdengeçti de devam edemeyeceğinin farkında 
</HEADLINE>
<TEXT>

     Zeynep Yücetaş AA 

Türkiye İhracatçılar Meclisi TİM Başkanı Oğuz Satıcı, ''Sayın Serdengeçti de Merkez Bankası Başkanı kendisiyle devam edemeyeceğinin farkında. O yüzden hiçbir şeye dokunmadan Türkiye'deki üreticilerin sırtından bir başarıyla bu bayrağı teslim etmeye çalışıyor herhalde'' dedi. 
     Satıcı, Kahramanmaraş'ta düzenlenen toplantıda, Ekim ayı ihracatının yüzde 13.1 artarak 6 milyar 672 milyon, 10 aylık ihracatın yüzde 16.8 artarak 60 milyar 138 milyon dolar olarak gerçekleştiğini anımsatarak, ''12 aylık ihracat rakamlarının 72 milyar 678 milyon dolara ulaşmış olması ise sene sonu ihracat hedeflerinin tutması konusundaki inancımızı kuvvetlendirmektedir'' diye konuştu. 
     Satıcı, aylık, 10 aylık ve 12 aylık ihracat artış oranlarındaki gelişmelerin, ekonomik büyümenin motoru olan ihracatta büyüme trendinin devam etmekte olduğunu, ancak önümüzdeki dönemde daha düşük oranlı büyümelerle karşı karşıya kalınabileceğine işaret ettiğini söyledi. 
     Tarım ihracatında aylık artışın yüzde 35.7 oranında gerçekleştiğini vurgulayan Satıcı, bu artışta en büyük katkısı olan sektörlerin geride bırakılan ''var yılı'' dolayısı ile üretiminde gerçekleşen artıştan dolayı yüzde 271.2'lik artışla zeytin ve zeytinyağı, yüzde 108.4 ile tütün, yüzde 46'lık artışla hububat bakliyat ve yağlı tohumlar sektörleri ile yüzde 43.5'lik artışla fındık ve mamulleri sektörleri olduğunu anlattı. 
     Satıcı, ''Ocak-Ekim dönemi tarım ihracatımızın 7 milyar 778 milyon dolar olarak gerçekleşmesi ise tarım sektörü ihracatının geleceği açısından ümit vaat etmektedir'' dedi. 
     Sanayi sektöründeki aylık ihracat artışının yüzde 9.1'de kalırken ihracatı rakamının 5 milyar 446 milyon dolar olarak gerçekleştiğini, 10 aylık ihracatın ise yüzde 14.7 artışla 51 milyar 118 milyon dolar olarak gerçekleştiğini belirten Satıcı, taşıt araçları ve yan sanayinin yüzde 20.4 ile ihracat artışını devam ettirdiğini söyledi. 
     Hazır giyim ve konfeksiyon sektörünün ihracatını ancak yüzde 1.2 artırırken, tekstil ve hammadde sektörünün yüzde 4.8 artırdığını ifade eden Satıcı, şunları kaydetti 
     ''12 aylık verilere göre ise sanayi sektörü ihracatımız yüzde 18,7 artarak 61 milyar 785 milyon dolara ulaşmıştır. İhracatımızın yaklaşık yüzde 85'lik kısmını oluşturan sanayi sektörü ihracat artışları, aylık, 10 aylık ve 12 aylık dönemlerde o dönemin ihracat artışından daha düşük bir ihracat artışı gerçekleştirmektedir. Bu durum, ihracatta büyüme eğiliminin devam ettiği, ancak önümüzdeki dönemde daha düşük oranlı büyümelerle karşı karşıya kalabileceğimizi belirten yorumumuzu desteklemektedir.'' 
     
     ''TÜRKİYE'NİN ÜRETİM OMURGASI DEFORME OLUYOR'' 
     Satıcı, ''Kahramanmaraş, Gaziantep, Şanlıurfa, Aydın, Denizli'nin ürettiği hammadde ve ara malı yerine ikinci, üçüncü ülkelerin hammadde ve ara mallarıyla Türkiye'nin ithalatının arttığını'' söyledi. 
     Doğalgaz zammını teklif edenlerin piyasalarla ilgili hiçbir bilgisi olmadığını savunan Satıcı, şöyle konuştu 
     ''Türk üreticisi bir savaş veriyor. Bu, 70 milyar dolar, 72 milyar doları başardığını da ortaya koyuyor. Ne istiyor Adil şartlar istiyor. Enerjisini, işgücü maliyetini, finans maliyetini, vergilerin adil bir şekilde alınmasını istiyor. Bunların bir vergi makinesi yerine gerçek girdi olmasını istiyor. 
     Bu maliyetlerin üzerine getirdiğiniz vergilerle bir şeyler yaptığınızı zannedebilirsiniz, ama diğer taraftan hiç kimsenin elini kolunu bağlayamıyorsunuz. İnsanlar ihtiyaçları olan bu uygun şartları ithal etmek yoluyla elde ediyorlar. Ama ne oluyor, Kahramanmaraş, Adana, Antep, Diyarbakır, Afyon, Denizli, İzmir'de hammadde ve ara malı üreticileri tek tek yok oluyor. Türkiye'nin üretim omurgası deforme oluyor.'' Satıcı, özellikle finans piyasalarında birçok kişinin ''milli bankacılık, ulusal bankacılık'' lafları ettiğini de ifade ederek, şunları kaydetti 
     ''Bunların hepsi hikaye. Türkiye'nin milli ya da ulusal olan ve korunması gereken tek yeri var. Bu, üretim omurgası. Yoksa şirketlerini korumak değil. Şirketlerini Ahmet almış, Mehmet almış, Fransız almış, İngiliz almış, Alman almış... Önemli olan bu üretici şirketlerin Türkiye'de üretim yapmaya, faaliyet göstermeye devam edebilmelerini sağlamak. Yani milli sanayii koruyabilmek. Yoksa siz milli sanayi içinde bir şirketi Fransız mı alacak, İngiliz mi alacak, Amerikalı mı alacak ... Yok o almasın, Türk alsın kavgası değil. Olmamalı kavgamız. Asıl kavgamız bu şirketlerin rekabetçi olarak, küresel oyuncu olarak dünyada var olabilmesini sağlamak olmalı.'' Soruları da yanıtlayan TİM Başkanı Satıcı, ''milli bankacılık'' sözlerini söyleyenlerini samimi olmadıklarını düşündüğünü kaydetti. 
     
     ''MB BAŞKANI DAHA PROAKTİF OLMALI'' 
     Teşvik yasasına ilişkin bir soruyu yanıtlarken de Satıcı, 5084 sayılı yasaya giren illerin ciddi potansiyel taşıdığını ifade ederek, şunları söyledi 
     '' Buna, Kahramanmaraş'ta büyük bir mücadele verdi. Ve bu davayı kazandı. Ama, faiz davasında Türkiye kaybediyor. Bu yüksek reel faiz olduğu sürece kimse, iki tane 5084 olsa üretime kaymıyor. Niye kaysın Yüksek faiz, rahat kazanç... Bu ayıp da değil ayriyeten. Bono ve tahvil piyasalarında kar etmek ayıp değil. Orda piyasa yapıcıları para ve maliye politikasını oluştururken kar vaat ediyor. Küçük büyük tüm sermaye grupları, yerli ve yabancı herkes bu kazancın peşine gidiyor, kar birinin kazandığı birinin kaybettiği sistem asla mutlu sonla bitmez. 1999 dedik, 2001 dedik bir kurtuluş savaşı veriyoruz dedik, burada kar dedik. Kar dedikçe hep fedakarlık anlaşıldı herhalde. Karlılık istiyoruz. Milli karlılığı düşünmemiz lazım. Biz şimdi maalesef Türkiye'nin 82 yılda biriktirdiği tüm varlıkları bir biçimde dışarıya transfer ediyoruz. Buna hiç kimsenin hakkı yok.'' TİM Başkanı Satıcı, bir gazetecinin Merkez Bankası Başkanı Süreyya Serdengeçti'nin 2006 yılında gideceğini belirterek, ''Nasıl bir Merkez Bankası istiyorsunuz '' sorusuna karşılık da şu yanıtı verdi 
     ''Sayın Serdengeçti de kendisiyle devam edemeyeceğinin farkında. O yüzden hiçbir şeye dokunmadan Türkiye'deki üreticilerin sırtından bir başarıyla bu bayrağı teslim etmeye çalışıyor herhalde. Türkiye'nin ihtiyacı olan Merkez Bankası başkanı tabii ki daha proaktif, piyasalara daha hakim, piyasaların içinde ve olaylara karşı hızlı tavır geliştiren birisi olmalı.'' Satıcı, aynı gazetecinin ''Bulunur mu böyle birisi '' sorusuna, ''Mutlaka vardır. Türkiye öyle zor dönemlerinde öyle büyük liderler bulmuş ki mutlaka Merkez Bankası için de birisini bulur. Bir sorun çekmez'' yanıtını verdi. 
     
     ''ÜRETİM CEZALANDIRILIYOR'' 
     Kahramanmaraş Sanayi ve Ticaret Odası Başkanı Mehmet Balduk da Kahramanmaraş'ın ihracatını 3-4 yılda 1 milyar dolara çıkarmak için çalıştıklarını belirtti. 
     Teşvik yasası ile kentte ilk aşamada 4 bin 500 istihdam sağlandığını bildiren Balduk, ''Yatırımlar açısından çok daha fazlasını bekliyordum. Ama, şu aşamada beklediğimi bulamadım. Sebebi de Türkiye'de üretim cezalandırılıyor. Bunu finansman maliyetleri, döviz kuru seviyesi, üretim maliyetleri de destekliyor'' diye konuştu. 
     Toplantıda, Kahramanmaraş'ta 2004 yılında en fazla ihracat gerçekleştiren ilk 10 firmaya plaket verildi. 
     
</TEXT>
</DOC>
