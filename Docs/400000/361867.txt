<DOC>
<DOCNO> 361867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun10.html </URL>
<DATE> 2005/07/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Londra'daki saldırıların Irak savaşıyla ilgisi var' 
</HEADLINE>
<TEXT>

     İngiltere'de 10 gün önce düzenlenen terör saldırılarının Irak savaşıyla bağlantılı olduğu ileri sürüldü. 
     Eski İngiliz bakan Clare Short, GMTV televizyon kanalıyla yaptığı röportajda, ''Saldırıların Irak savaşıyla ilgili olduğundan şüphem yok'' dedi. 
     Savaş karşıtı görüşleriyle tanınan ve eskiden Blair kabinesinde görev yapan eski bakan, ''hükümetten çıkan bazı seslerin bu saldırıların arkasında şer kuvvetlerinin olduğunu söylediğini, halbuki İngiltere'nin, Irak'ta çok sayıda sivilin öldürüldüğü katliama katıldığının gün gibi aşikar olduğunu, bunun da İngiltere'ye duyulan öfkeyi artırdığını'' söyledi. 
     İngiltere Başbakanı Tony Blair, dün yaptığı konuşmada, bir ''şer ideolojisiyle karşı karşıya olunduğunu'' ve bunun küresel bir mücadele olduğunu ifade etmişti. 
     
</TEXT>
</DOC>
