<DOC>
<DOCNO> 397788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/axgun01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hocahanım' diyorlar, yetiyor 
</HEADLINE>
<TEXT>


Batıda görevli öğretmenler geçim sıkıntısı derdindeyken, doğudakiler sosyal hayatlarının olmamasından yakınıyor. Ama zorluklara rağmen yüzleri gülüyor. Bunu da 'Siz deyin Pollyannacılık, biz diyelim kanıksama' diye açıklıyorlar 

AB eşiğindeki Türk öğretmeni 2 
Pınar Aktaş - Burcum Devrez 

Doğu ve Güneydoğu illerindeki öğretmenlerin, batıda şehir merkezlerinde görevli öğretmenlere göre daha farklı sıkıntıları var. Şehir merkezindeki öğretmen geçim sıkıntısı derdindeyken, doğudaki öğretmen "Para harcama lüksümüz yok" diyor. Çünkü onların bir sosyal hayatları yok. Kar yağdığında günlerce dört duvar arasında kalanlar, "ruh ve beden sağlığı için batıya geri dönmek" istiyor. 

Bizimki Pollyannacılık 
Belki Türkiye'nin ücra köşelerinde öğretmenlik yapıyorlar ama zorluklarla mücadele ederken yüzlerindeki gülümseme hiç eksik olmuyor. Sorunlara rağmen nasıl güldüklerini sorduğumuzda ise, "Siz deyin Polyannacılık, biz diyelim kanıksama" diyorlar. 
Van, Hakk ri, Şırnak denince akla ilk olarak terör geliyor tabii ki. Ancak onlar gayet güvende olduklarını anlatıyorlar. 
Van Başkale'de öğretmenlik yapan Emine Kırtay, henüz 26 yaşında ve doğma büyüme İzmirli. İlk ataması yapıldığında tereddüt ettiğini söylüyor. Ancak o İstanbul'un daha güvensiz bir kent olduğu görüşünde 
"İstanbul'u görüyorsun daha büyük bir terörizmle iç içe, daha tehlikeli. 5 yıldır hiçbir sıkıntım yok. Herhangi bir kapkaç saldırısına maruz kalmıyorsun, para çekerken rahatsın, trafiğin yok." 
Soğuk hava deyince Van Muradiye Beydağı köyünde sınıf öğretmenliği yapan Ankara Keçiörenli Ülkü İlkay Doğan'ı 24 dinlemek gerekiyor. Yaşadığı koşulların zorluğunu zaman zaman gözleri dolarak anlatan Ülkü Öğretmen, yine de bunların onda yılgınlık yaratmadığını söylüyor 

Su sıkıntısı 
"İki yıl önce bu köye atamam yapıldı. Ailem göndermek istemedi. Köyün 3 bine yakın nüfusu var. Beşinci sınıfa kadar olan bir köy okulu var. Sınıf öğretmeniyim. Okulda da aynı zamanda müdür yetkili öğretmenim. Benimle birlikte altı öğretmeniz. Tek lojman var, o da benim kaldığım. Prefabrik bir lojman. En büyük sıkıntı su. Benim evimde şu an su yok. Elektrikler çok sık kesiliyor ve voltaj çok düşük. Kullandığınız elektronik eşyalar bir süre sonra bozuluyor. Hava çok soğuk olduğu için yiyecekleri dışarıda tutuyoruz, buzdolabı ihtiyacı pek olmuyor. Sınıfların sobalarını kendimiz yakıyoruz. Derslerimiz saat 06.30'da başladığı için 06.00'da kalkıp soba yakmak zorundayım. Okulun temizliğini kendimiz yapıyoruz. 

Sosyal faaliyet yok ki 
Geçen yıl 1.5 metreye yakın kar yağdı, 10 gün elektriğim yoktu. Dışarı çıkamazsınız, köpekler ve kurtlar oluyor. Bunlar bende yılgınlık yaratmıyor. O çocuklardaki sevgiye açlık, onların gözlerindeki ışığı gördüğüm zaman daha azimle çalışıyorum. Ama sağlık açısından batıya dönmek istiyorum. Hem ruh hem beden sağlığım için..." 
Sosyal hayat yoksunluğu doğuda çalışan öğretmeni sıkıntıya sürüklüyor. Mesela Hakk ri'de yaşayanlar daha şanslı görünüyor. Hakk ri Şemdinli Güzelkonak köyünde çalışan fen bilgisi öğretmeni Rizeli Tülay Özben 25 , "Sosyal faaliyet olarak ne yapıyorsunuz " diye sorduğumuzda, "Yüksekova'ya gidiyoruz" diyor. 
Onun lojman sıkıntısı var, çalıştığı pansiyonlu ilköğretim okulunda öğrencilerle aynı yatakhanede kalıyor, "Yemeği aynı odada pişiriyoruz, bulaşığı yattığımız odada yıkıyoruz" diye anlatıyor. 
Paranın tümünü de bakkal ve markete harcıyor. Çünkü zaten çok uzak bir yerde yaşadıkları için satın alacakları ürüne ulaşım bedelinin de eklenmesiyle fiyatların tavan yaptığını belirtiyor. 

Okumaya ilgi yok 
Öğretmenlerin bir diğer sıkıntısı ise bölge halkının çocuklarını okutmaktaki ilgisizliği. Malatya Battalgazi Lisesi'nde edebiyat öğretmenliği yapan Aliseydi Kazgan 30 , bu ilgisizlik nedeniyle öğrencilerin okulla bağlarının da gevşekliğinden söz ediyor ve "Çocuklarını okutmak konusunda isteksizler. Lise 1'e öğrenci geliyor, daha doğru düzgün okuma yazma bilmiyor" diyor. 
Reşit Sevgi 27 ise Şırnak Kumçatı Beldesi Vali Aydın Aslan Yatılı İlköğretim Bölge Okulu'nda öğretmenlik yapıyor. O da "Bizim problem olarak öğretmen sıkıntımız had safhada. Derslik sıkıntımız var. Sınıflar 60 - 70 kişilik. Eğitim çok önemli ama doğu için çok daha önemli. Oradaki çocukları ellerinden tutup yetiştirmediğin zaman birileri gelip bu çocukları amaçları için kullanabiliyor" diye konuşuyor. 

İdealizm mi 
Anlatılan bütün bu sorunlara rağmen "Yaptığınız iş idealizm mi, yoksa bir gereklilik mi " sorusuna bütün öğretmenler adına belki de Zeynep Korkmazgil'i 27 dinlemek yeterli. Korkmazgil, Hakk ri Çukurca Halk Eğitim Merkezi'nde moda tasarımı öğretmenliği yapıyor 
"Eylülde ilk görev yerim olarak Çukurca'da başladım. Akrabalarımdan biri bundan 10 yıl önce orada şehit olmuştu. Çukurca çıktığında ailem gitmemi istemedi. Ben kararlıydım, ama elbette ki tedirgin olarak gittim. Annem kalp hastası. 'Özür durumundan tayin alabilirsin' dediler. Ama ben istemedim. Bunu insanlar yalan olarak yaptıkları için onlarla aynı koşulda olmak istemedim. 
'Yaptığınız idealistlik' diyorlar. Bana öyle gelmiyor. Memleketin bir köşesi. Yapmamız gereken şeyi yapıyoruz. Halk bize çok değer veriyor. Bir 'Hocahanım' diyorlar ki, bu her şeyi durduruyor." 

Hem yatak odası hem sınıf 

Fotoğraf BÜNYAMİN AYGÜN 
Yer Şemdinli... Tarih 2005... Batıda görev almak yerine Türkiye'nin en uç noktasını seçen bu idealist öğretmen, tek odalı derme çatma okulda eğitim vermeye çalışıyor... Sınıfı hem yatak odası hem de makam odası olarak kullanan bu öğretmen, ısınma sorununu da sınıfın orta yerine soba kurarak çözmüş... 

Doğuya gidene ek ücret 

Milli Eğitim Bakanlığı'nca yapılan çalışmaya göre eğitim kurumlarının öğretmen ihtiyacının karşılanması için öğretmenlik mesleği cazip hale getirilerek nitelikli öğretmenler yetiştirilecek, yurt düzeyinde dengeli dağılımı sağlanacak. Öğretmenlerin hizmet yaptıkları yerleşim yerleri ve diğer bazı kriterler esas alınarak özlük haklarında farklılaşmaya gidilecek. Bu kapsamda ilgili mevzuatta gerekli düzenlemeler yapılacak. 

YARIN 

Öğretmenlerin kaçı sendikalı 
Eğitim ve bilim sendikaları neyi temsil ediyor 
Hangi sendika AKP'yle birlikte üyesini artırdı 
Sendikaların üye sayıları, hükümetten talepleri 
İlçede zorunlu hizmet şansı 



</TEXT>
</DOC>
