<DOC>
<DOCNO> 391612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/aspo.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AL 
</HEADLINE>
<TEXT>
IN YAZISI 2-0 

Sarı-lacivertli takım, ilk yarıda Kuranyi'nin şok golüyle sarsıldı, Luciano'nun atılması umutları dağıttı. İkinci devrede Aurelio da kırmızı kart görünce yenilgi kaçınılmaz oldu. Noktayı Sand koydu 


90 dakika 

YUSUF KOBAL 

Arena Stadı, dünyanın belki de en büyük salonu. Üstü kapalı stadın tepesinde, evlerdeki pencerelerden bildiğimiz "Vasistas" isimli düzeneğe benzer bir sistem var. Hava güzel, yağış yok ise stadın soluması için vasistas açılıyor. Açık olsa bile tepe pencere bir fısıltı, büyük bir haykırışa dönüşebiliyor. Bu ortamda, uğultuyu, seyirci baskısını anlatmaya olanak yok. Yaşamak gerek. 
Sanırız, Daum, maçtan önce, "Gücün yetmiyorsa, tekme at" dememiştir. Ama Hamit'in ilk yarıdaki saldırgan ve etkili oyunu Daum'a, savunmasının kanatlarını ters yüz etme angaryasını yaşattı. Ümit, Hamit'in karşısında dik duramayınca, Serkan'ı bu kanada alarak, Kaptanı'nı rahatlattı. Ama bu, ilk yarıda Fenerbahçe'nin de sonu oldu. Değişim, Fenerbahçeli oyuncuların kafasını karıştırdı. Bu karmaşada Kuranyi, Luciano ve Serkan'ın arasından zor bir kafa vuruşu ile ilk yarı skorunu 32. dakikada belirledi. Ümit, Aurelio, çaresizlikleri nedeniyle sarı, Luciano ise acizliği üzerine Lincoln'u indirip, kırmızı kart gördü, maçı Fenerbahçe adına karanlığa gömdü. Bu yarıda Fenerbahçe adına, futbol dalında yetersizlik bedeli ödeme yarışı vardı sanki. Anelka, 16. dakikaya kadar rakibe korku salan bindirmelerine, boşluğuna aldığı darbe ile son verince, Fenerbahçe 'de Schalke'yi kabule katlanmak zorunda kalıyordu. 

Tuncay kaçırdı 
İlk yarıda Volkan, yediği gole karşın üç kez golü önlüyor, Fenerbahçe ise Önder'in kafa vuruşu ile bir kez gole yaklaşabiliyordu. 45'de Tuncay kendi yarattığı kontr ile ceza sahasına giriyor, ama İstanbul'daki Schalke maçında skor 1-0 iken Nobre'nin yaptığı bencilliği tekrarlayarak, topu yanındaki Appiah'a vermeyip, en güçlü pozisyonu eziyordu. 
Türkiye ligi'nin efendisi, Avrupa'da, ne yazık ki iş disiplini alanında aciz kalıyordu. Aurelio sertliği nedeniyle ikinci sarıyı aldığında dakika 55'i gösteriyordu. Fenerbahçe artık 9 kişi ile futbol üretemez, olsa olsa fark yememek için çabalardı. 
Alex'in yokluğu Fenerbahçe'nin orta alandaki organizasyonunu fena etkilemiş görünüyordu. Dursa da, işi sadece duran topları kullanmak olsa da, Alex'in rakibi eksilten taktik becerisi olmadığı için çöküş orta alandan başlıyordu. 
Aurelio'dan sonra Fenerbahçe 4-3-1 sistemine dönüyordu Anelka ileride tek başına mucize peşinde sürüklenirken, yedi Fenerbahçeli oyuncu sadece kaleyi koruyup, Appiah ile Anelka'ya top aktarma cambazlığına soyunuyordu. "Pisi pisine yenilgi" diye adlandırılabilecek bir oyun, Fenerbahçe'yi grup ikinciliğinden alıp, sonunculuğuna düşürüyordu. Pisi pisine olan bir de 90'da gelen ikinci gol oluyordu. 9 kişi ile Schalke'yi kıstırmayı başaran Fenerbahçe gol üretemese de, Tuncay'ın kendi ceza sahası içinde kaptırdığı top, Sand'ın kafa vuruşuna dönüşüyor, gece 2-0 sonlanıyordu. 

Yenilgiden beter 

Schalke önünde kırmızı kart gören Luciano ile Aurelio, 23 Kasım'da Milan ile Şükrü Saracoğlu Stadı'nda oynanacak maçta forma giyemeyecekler 

Schalke yenilgisi ile ikinci tur şansını tehlikeye atan Fenerbahçe üç puanın dışında iki de kayıp verdi. Karşılaşmanın ilk yarısında gole giden rakibini düşüren ve oyundan atılan Luciano ile üst üste iki sarı kart sonrası kırmızı gören Aurelio cezalı duruma düştü. Sarı - lacivertli ekibin 23 Kasım'da Şükrü Saracoğlu Stadı'nda Milan ile oynayacağı karşılaşmada takımdaki yerini alamayacak iki futbolcunun yokluğu bir hayli hissedilecek. 
Bu arada karşılaşma sonrası Fenerbahçe'ye taraftarları moral verdi. Seyirci, sarı - lacivertli takımı tribünlere çağırırken, sadece iki futbolcu bu isteğe karşılık verdi. 
Serkan, dokuz kişi kalmalarına rağmen iyi mücadele ettiklerini söyledi, "Elimizden geleni yaptık ancak başaramadık. Böyle maçlar hata kaldırmıyor. Bunun faturasını yine pahalı ödedik. Artık Milan'ı yenip, PSV deplasmanından puan çıkararak üst tura çıkmaya çalışacağız" dedi. 

MAÇIN HAKEMİ 
İspanyol iyi yönetti 
İspanyol hakem Luis Medina Cantalejo, sonuca etki edecek bir hata yapmadı. Luciano'nun direkt kırmızısında ve Aurelio'nun ikinci sarı kartında haklıydı. Alman seyircinin baskısına rağmen etkilenmedi ve gördüğünü çalarak, yöneteceği Türkiye-İsviçre maçı için olumlu sinyal verdi. 

İşgüzar Tuncay 

Fenerbahçe'nin yıldız futbolcusu, kritik maçın ilk yarısında gördüğü sarı kartla herkesin tepkisini çekti. Karşılaşmanın hakemi Medina, boynundaki kolyesi ile sahaya çıkan Tuncay'ı önce uyardı, ardından da kartını gösterdi. Talimat oyuncuların kendileri ve rakipleri için yaralayıcı özellik taşıyan kolye ile benzeri eşyaları takmasına yasak getiriyor. 

MAÇTAN NOTLAR 
Hamit'ten jest 
Schalke 04'te forma giyen Hamit Altıntop, maçtan önce stadın dev ekranından Türk Milli Takımı'nın Dünya Kupası finallerine katılacağına inandığını belirten bir mesaj yayınladı. Türkçe konuşan ve "Hoş geldiniz" diyen Hamit'in, "İnşallah Milli Takım ile birlikte burada Dünya Kupası'nda oynama şansı buluruz" sözleri alkış topladı. 

Yemekte buzlar eridi 
Başkan Aziz Yıldırım ve yöneticiler, Schalke Başkanı Gerd Rehberg'in verdiği yemeğe katıldı. Rehberg'in, ilk maçla ilgili yaptığı olumsuz açıklamalara rağmen yemeğin sıcak atmosferde geçtiği belirtildi. Öte yandan dün öğleden sonra Beşiktaş'ı Sevilla'ya götüren özel uçak, dönüşte Fenerbahçe kafilesini İstanbul'a getirdi. 

Barış tamam 
Tahkim Kurulu'nu karıştıran Deniz Barış olayında İkinci Başkan Nihat Özdemir ile Gençlerbirliği Başkanı İlhan Cavcav'ın el sıkıştığı öğrenildi. Fenerbahçe'nin 750 bin Euro ödemeyi kabul ettiği, bu futbolcunun önündeki engelin ortadan kalktığı ileri sürüldü. Yönetimin bu tazminatın sadece 250 bin euroluk bölümünü ödeyeceği bildirildi. 

Carew'den mesaj 
Beşiktaş'ın eski golcüsü John Carew'in, Fenerbahçe'ye menajeri aracılığıyla haber göndererek, transfer edilmesini istediği ileri sürüldü. Norveçli golcünün, Türkiye'yi sevdiğini ve güçlü kurumsal yapısı nedeniyle sarı - lacivertli takıma da sıcak baktığı mesajını ilettiği bildirildi. Norveçli golcünün, Anelka ile iyi bir ikili olacakları yolunda da görüş belirttiği vurgulandı. 

Almanlar'ın ayıbı 
Karşılaşmanın bitişiyle birlikte Alman taraftarların yaptıkları tezahüratlar gurbetçilerimizi çileden çıkardı. Schalke 04'lü seyircilerin, "Türkler'den nefret ediyoruz. Ne Galatasaray'ı, ne Fenerbahçe'yi, ne de Trabzonspor'u burada görmek istemiyoruz" şeklinde tempo tutmaları sinirleri gerdi. Sarı - lacivertli taraftarlar ile ev sahibi seyirciler arasında sert diyalogların yaşandığı gözlendi. 

Bilet için açık artırma 
Arena stadyumunda Fenerbahçeli taraftarlara ayrılan 3 bin kişilik bölüm tamamen doldu. Alman karaborsacıların internetten açık artırmayla sattıkları biletlere büyük ilgi gösterilirken, ev sahibi taraftarlar kombine paralarını bir maçta çıkardı. Diğer tribünlere de sızılmasıyla statta 10 bine yakın Türk taraftar yer aldı. Gurbetçilerin stat dışında ise 500 euroya kadar bilet aradıkları gözlendi. Maç öncesi iki bölgede sahte Fenerbahçe ürünleri satanlar yakalandı. 

E GRUBU O G B M A Y P PSV 4 2 1 1 2 3 7 Milan 4 1 2 1 5 4 5 Schalke 4 1 2 1 7 6 5 Fenerbahçe 4 1 1 2 7 8 4 

23 KASIM Fenerbahçe - Milan, 
Schalke 04 - PSV Eindhoven 


</TEXT>
</DOC>
