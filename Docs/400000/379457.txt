<DOC>
<DOCNO> 379457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo18.html </URL>
<DATE> 2005/09/18/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Beşiktaş Asbaşkanı Oktay "Kendi hatamızla maçı verdik" 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, derbi maçı kendi hatalarıyla Fenerbahçe’ye verdiklerini söyledi. 
     Oktay, maçtan sonra yaptığı açıklamada, ilk yarı kötü oynadıklarını, ikinci yarıdaysa çok güzel bir oyun sergilediklerini anlatarak, "Birçok fırsat geçti elimize, ancak değerlendiremedik. 
     1-1’i yakalamamıza rağmen, kendi elimizle maçı Fenerbahçe’ye verdik. 
     Çok üzgünüz, bu maçta yenilmemeliydik. Kendi hatamızdan kaybettik" dedi. 
     "Bu maçta alınan mağlubiyetin, teknik direktör Rıza Çalımbay’ın durumunu nasıl etkileyeceği " sorusu üzerine Kıvanç Oktay, "Rıza Çalımbay ne yapsın. Takım gerçekten ikinci yarı çok iyi oynadı. Hoca, maç sonrasında benimle üzüntüsünü paylaştı, yapacak bir şey yok. 
     Gerçekten iyi maç çıkardık. Top girmedi, olmadı. Olmadık bir şekilde kendi kendimize gol attırdık. Rıza hocanın yapacak bir şeyi yok" yanıtını verdi. 
     Oktay, şöyle devam etti 
     "1-2 maç kaybedebiliriz, bunlar olabilir. Rıza hoca takımı iyi oynatıyor. İkinci yarı iyi oynadık, ama kazanan rakip oldu. Böyle hatalar yapmadan maçı bitirmemiz lazım." 
     
     ÖZDEMİR’E TEPKİ 
     Beşiktaş Asbaşkanı Kıvanç Oktay, Fenerbahçe İkinci Başkanı Nihat Özdemir’in kendilerine yönelik olarak maçtan sonra yaptığı "Beşiktaş, Tahkim Kurulu ile uğraşacağına kendi taraftarına sahip çıksın" sözlerine tepki gösterdi. 
     Taraftarlara sahip çıkılacak bir durumun olmadığını kaydeden Oktay, "Bizim iyi bir taraftarımız var. Onlar da geriliyorlar. Zaman zaman kötü tezahürat yapıyorlar. Bir yerde hakkımız yeniliyorsa karar mercilerine müracaatımızı yapıyoruz. Bizim daha fazla yaptığımız bir şey yok, Tahkim Kurulu kendi iradesiyle kararını verdi" dedi. 
     Kıvanç Oktay, taraftara söylenecek bir şeyin olmadığını ileri sürerek, "Fenerbahçe taraftarının yaptığı hiç hoş bir şey değil. Daha önce valilik karar almasına rağmen Biletix’ten bilet alarak maça girdiler. Bizim taraftarımız soğuk kanlı bir şekilde davrandı. Bu organize bir olay. Fenerbahçe’nin bunun üzerinde durması lazım, bu yaptıkları ayıptır. Bizim yapacak bir şeyimiz yok, taraftarımız sağduyulu davranmıştır." Youla’nın çok formsuz olduğunu ve maçta şanssız bir şekilde sakatlık geçirdiğini belirten Oktay, "Zannediyorum burnunda kırık var. Formsuz, toparlanacağına inanıyorum. Youla’dan da faydalanacağız" diye konuştu. 
     
     TAYFUR "DAHA DİKKATLİ OLMALIYDIK" 
     Beşiktaş’ın kaptanı Tayfur, konsantrasyon eksikliği nedeniyle Fenerbahçe’ye mağlup olduklarını söyledi. 
     Malmö maçından sonra bugün kazanmak istediklerini anlatan Tayfur, "Fenerbahçe maçı bizim için iyi bir fırsattı. Maçın başında golü yedik, ondan sonra kötü oynamadık, özellikle ikinci yarıda tek kale oynadık, çok pozisyonumuz vardı" dedi. 
     Tayfur, kendi konsantrasyon eksikliğinden golü yediklerini belirterek, "Daha dikkatli olmalıydık. Fenerbahçe de güçlü bir ekip, daha önce Ac Milan maçında da gördük. En ufak hatayı rakip değerlendirdi, bana göre maçın hakkı bu değildi" şeklinde konuştu. 
     
     YOULA TABURCU OLDU, PANCU HASTANELİK 
     Beşiktaş’ta burnu kırılan Youla, Acıbadem Kadıköy Hastanesi’nde yapılan tedavisinin ardından taburcu oldu. 
     Youla’nın ardından bu kez göğsünde ağrı hisseden Pancu, tetkiklerini yaptırmak üzere aynı hastaneye gitti. 
     
</TEXT>
</DOC>
