<DOC>
<DOCNO> 394611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur22.html </URL>
<DATE> 2005/11/13/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Recep Yazıcıoğlu anıldı... 
</HEADLINE>
<TEXT>

     Denizli valisiyken, geçirdiği trafik kazası sonucu hayatını kaybeden Recep Yazıcıoğlu, ölümünün 2. yılında Sürmene Köprübaşı Dernekler Birliği ve Sürmene Birlik Gazetesi'nin ortaklaşa düzenlediği panel ile anıldı. 
     Kadırga Kültür Merkezi'ndeki panelde konuşan, Yazıcıoğlu'nun kardeşi AK Parti Ankara Milletvekili Prof. Dr. Sait Yazıcıoğlu, babasının ölümünden sonra ağabeyinin kendisine babalık yaptığını belirterek, ''Benim ve ailesi için onun kaybına alışmak çok zor'' dedi. 
     Ağabeyinin, görev yaptığı yerlerde yaşadığı zorluklara ilişkin anektodlar anlatan Sait Yazıcıoğlu, ''Siyasetçi onu pek sevmedi, sevemedi. O da zaten siyasetin kendi mecrasında, bürokratların da kendi mecralarında yürümeleri gerektiğini düşünürdü. Devletin üst makamında yer alan bir kişi olarak halkın hakkını savunmuştur'' diye konuştu. 
     Eski bakanlardan Hasan Celal Güzel de, Recep Yazıcıoğlu'nun kaybının üzerinden henüz 2 yıl geçmiş olmasına rağmen salonda çok az sayıda kişinin bulunmasından üzüntü duyduğunu dile getirdi. 
     Güzel, Yazıcıoğlu'nun bir ekol olduğunu belirterek, ''O bir bürokrat olmasına rağmen bürokrasiye karşı açık mücadele verdi. Necip Fazıl Kısakürek bir şiirinde, 'çatık kaş hükümet dedikleri zat' diyor. Recep Yazıcıoğlu, bu çatık kaşın tersi olmuştur. Bu çatık kaşı rahmetli Adnan Menderes ve Turgut Özal ile bir de Recep Yazıcıoğlu tebessüme çevirmiştir'' dedi. 
     
     YAZAR AYŞE KULİN 
     Recep Yazıcıoğlu'nun, Erzincan Valisi olduğu dönemde yaptırdığı Başpınar Köprüsü'nün öyküsünü ''Köprü'' adlı kitabıyla anlatan Yazar Ayşe Kulin de, kendisinin bir bürokrat kızı olduğunu belirterek, şunları söyledi 
     ''Bir çocuk, bir genç kız ve bir kadın olarak memleketimi inceledim ve anladım ki, benim ülkemin belkemiği bürokratlardır. Bürokratlar akıllı, çalışkan, dürüst ve vatansever olduklarında devlet ilerleme kaydetmiştir. Böyle bir bürokrat olan Recep Yazıcıoğlu'nu sevgiyle anıyorum. Ben onun şahsında sevinci ve umudu yaşadım. Benim memleketim ilelebet payidar kalacaksa böyle adamlar sayesinde olacaktır.'' 
     
     DUYGULU ANLAR 
     Panel yöneticisi Prof. Dr. Osman Altuğ, etkinlikte, Sait Yazıcıoğlu'nun kızı olan 13 yaşındaki Nevra Yazıcıoğlu'nun, amcası Recep Yazıcıoğlu'nu anlattığı bir yazısını okudu. 
     Nevra Yazıcıoğlu'nun amcasına karşı olan duygularını kaleme aldığı yazının okunması sırasında, paneli izleyen Recep Yazıcıoğlu'nun oğlu Mehmet Kemal Yazıcıoğlu ve Sait Yazıcıoğlu gözyaşlarına hakim olamazken, salondakiler de duygulu anlar yaşadı. 
     Paneli, TBMM Sağlık, Aile, Çalışma, Sosyal İşler Komisyonu Başkanı AK Parti Trabzon Milletvekili Cevdet Erdöl, Erzincan Valisi Refik Aslan Öztürk, Eminönü Belediye Başkanı Nevzat Er, Fatih Belediye Başkanı Mustafa Demir de izledi. 
     
</TEXT>
</DOC>
