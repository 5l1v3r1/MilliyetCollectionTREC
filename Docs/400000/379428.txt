<DOC>
<DOCNO> 379428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy01.html </URL>
<DATE> 2005/09/18/ </DATE>
<TIME> 00.55 </TIME>
<AUTHOR>  </AUTHOR>
<HEADLINE>
Gül Annan, Kıbrıs'ta bazı önemli adımlar atacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Birleşmiş Milletler BM 
     Genel Sekreteri Kofi Annan’ın, Kıbrıs konusunda bazı önemli adımlar atacağını söyledi. 
     Bakan Gül, BM 60. Dönem Genel Kurulu çalışmaları kapsamında bulunduğu New York’taki temaslarıyla ilgili basın mensuplarına bilgi verdi. Bakan Gül, devlet ve hükümet başkanları toplantısından çıkan bildiri üzerinde Türkiye’nin büyük gayretinin olduğunu belirterek, "şüphesiz ki bunun bir takibi söz konusu olacaktır" dedi. 
     BM Genel Kurulu’ndaki konuşmasını Çarşamba günü yapacağını kaydeden Gül, BM toplantılarının en önemli yanlarından birinin de bu vesileyle ikili görüşmeler yapılması olduğunu kaydetti. Bakan Gül, "Bütün bakanlar, başbakanlar burada olduğu için iyi bir fırsat oluyor. Bu çerçevede benim de bazı önceliklerim vardı. Şimdiye kadar 12 Avrupa Birliği AB ülkesinin dışişleri bakanlarıyla ikili 
     görüşmeler yaptım. Diğerleriyle de devam edeceğim. Randevuların hepsi alınmış vaziyette" dedi. "Bu bakanlarla AB ile olan ilişkilerimizi, 3 Ekim’e giderken önümüzdeki meseleleri tekrar bir gözden geçirme imkanı ve Türkiye’nin hassas davrandığı konularla ilgili bakan arkadaşlarıma detaylı bilgi verme fırsatım oluyor" diyen Bakan Gül, "Şimdiye kadar yaptığımız görüşmeler çok verimli ve faydalı oldu. Bu arada Kıbrıs bağlamında Kofi Annan’la da görüştüm. Ondan da çeşitli ricalarımız oldu. O da bu yönde bazı önemli adımlar atıyor ve atacak. Bu sözleri verdi" şeklinde konuştu. Bakan Gül şöyle devam etti "Bu arada diğer bazı ülkelerle ikili görüşmelerimiz oldu. Meksika Dışişleri Bakanı ile bir araya geldik. Onunla Latin Amerika ile Türkiye arasındaki ilişkileri geliştirme konularını görüştük. Suudi Arabistan Dışişleri Bakanı ile bir araya geldim. Irak konusunu detaylı bir şekilde görüştük ve Suudi Arabistan’la Türkiye arasında daha fazla siyasi istişare yapma konusunda mutabakata vardık. Komşu olduğumuz için Irak konusu hepimiz için önemli. Bildiğiniz gibi önümüzdeki günlerde Mekke’de İslam Konferansı Örgütü İKÖ zirve toplantısı yapılacak. Belki o vesileyle Irak’a komşu ülkelerin devlet başkanları da bir araya gelebilir. Bu konu detaylı konuşuldu. Sayın Başbakanımız bugün Suudi Arabistan’a gitti. O da bu konuları konuşacak orada zaten." Japonya Dışişleri Bakanı ile de bir araya geldiğini kaydeden Bakan Gül, şunları söyledi "Japonya ile olan ilişkilerimiz çok tarihi, eski. Onu geliştirmek için karşılıklı mutabakatlarımız söz konusu. Bu aralar Afrika’ya çok önem veriyoruz. Afrika Birliği Genel Sekreteri’ni burada ziyaret ettim. Daha önce Cezayir’de bir araya gelmiştim, Türkiye’ye davet etmiştim. Önümüzdeki ay içerisinde Türkiye’ye gelecek ve kendileriyle sıkı bir işbirliğine gireceğiz. Daha önceki Mali Devlet Başkanı, sevilen bir insan başında." Nijer Başbakanı ile de bir görüşme yaptığını hatırlatan Dışişleri Bakanı Gül, "Türkiye’nin yaptığı yardımlara teşekkür etti ve gayet faydalı bir görüşme oldu. Programımız yoğun şekilde devam ediyor. Yarın ve diğer günlerde de birçok görüşmelerimiz olacak" dedi. 
     
     GÜVENLİK KONSEYİ ÜYELİĞİ 
     Türkiye’nin 2009-2010 yılları için BM Güvenlik Konseyi geçici üyeliğine adaylığı konusunda geçen yıldan itibaren kampanyaya başladıklarını hatırlatan Bakan Gül, "Bu konuda birçok ülkeyle karşılıklı ikili anlaşmalar imzaladık. Bu görüşmelerin içerisinde bu konuyu da herkesin dikkatine getiriyorum ve çok iyi netice alıyoruz. 
     İnşallah günü geldiğinde Türkiye bu konuma seçilecek" şeklinde konuştu. 
     Görüştüğü BM Genel Sekreteri Annan’ın Kıbrıs konusunda yeni bir girişim için istekli olup olmadığının sorulması üzerine ise Bakan Gül, "Annan, tabii kendisi çok emek sarf ettiği için bu süreci çok yakından takip ediyor ve bu süreçte yeni yapacağı işler ile ilgili de bazı açıklamalarda bulunacak" diye cevap verdi. 
     
</TEXT>
</DOC>
