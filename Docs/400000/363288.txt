<DOC>
<DOCNO> 363288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/yguven.html </URL>
<DATE> 2005/07/22/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Havuzun adaleti bu kadar 
</HEADLINE>
<TEXT>



Hayırlı uğurlu ve klorlu olsun havuzumuz... 
Bol klorlu ve mikropsuz. 
Ben yeni hesaptan hiçbir şey anlamadım ama madem ki herkes şen şakrak bize düşen mutluluğu paylaşmak. 
Lakin yine de sormadan edemiyorum... Nasıl oluyor da, hem dört büyüklerin eski aldığı paralar garanti ediliyor hem de Anadolu kulüplerinin cebine daha fazla para gireceği öngörülüyor 
Havuz mu büyüdü, suyu mu yoğunlaştı, çatlaklar mı kapatıldı 
Federasyon Başkanımız sayın Levent Bıçakcı'nın "ima"larından çıkardığımız kadarıyla ek kaynaklar yaratılmış. 
Madem ek kaynak varmış, bu patırtı niye yaşandı 
"Ek kaynak yarattık, Anadolu futboluna aktardık" dese Federasyon, kim karşı çıkardı .. 
Anadolu futboluna kaynak aktarılmasını ilk gündeme getiren Fenerbahçe ve sayın başkanı mı 
Peki neden .. Neden tartıştık .. Neden ince hesaplar yaptık .. Neden kırdık birbirimizi. Neden sayın Celal Doğan "mezar taşları"na kadar götürdü işi 

Ben nacizane fikrimi söyleyeyim 
Futbol Federasyonu bilindiği gibi siyasi desteğe de sahiptir. 
O siyasi destek ki, gücünün bir bölümü Anadolu patentlidir. Mağdur durumdaki Anadolu futbolu bizim içimize sinmez ama bir politikacı için "gafletle" eş değerdedir günümüzde. 
Milliyet Tır'ı ile seçimden önce nabız tutma gezisine katıldığımda "Oyum Erdoğan'a, çünkü futbolcu" diyen vatandaşlarla karşılaşmıştım zamanında... O kadar önemlidir yani futbol. 
Ayrıca ortada apaçık bir adaletsizlik vardır. 
Hem siyaset hem ticaret yani... Eh, yeni Federasyon da bunu vazife edinmiş ve iyi niyetlerle işe başlamıştır. 
Başlamış, lakin sonunu getirememiştir. 
Politik güç geri tepmiş, bir kez daha dört büyüklerin elindeki potansiyelin ağırlığı ortaya çıkmıştır. Resmen geri adım atılmış ve "garanti para" gibi uygulamalarla herkes memnun edilmeye çalışılmıştır. 
Demek ki tüm takımlarımız "adalet" değil "zam" istiyorlarmış. O zam da Federasyon payından karşılanmış. Bu mu çözüm 
Şimdi soruyorum size... Havuzdaki adaletsizlik sona erdi mi 
Evet ise mesele yok. Hayır diyorsanız, Türkiye neden gerildi bu kadar zamandır 

Beşiktaş Trabzonspor tercihi 

Hazırlık maçlarını ekrandan izleyen bir vatandaş olarak hayli endişeliydim Çarşamba gecesi .. 
Beşiktaş ve Trabzopspor'un yabancı rakiplerle yapacağı müsabakalar ayrı kanallarda yayınlanacak ve çakışacaktı. 
Ancak, eksik olmasın Beşiktaş, tercihimi kolaylaştırdı. 
Önce zapladım Trabzonspor - Dinamo Batum maçını, Beşiktaş Eintracht Frankfurt Akşam Gazetesi'nin üst başlığına göre "Frankurt" karşılaşmasına geçtim. 
Tabi gerinsin geriye... 
Nerede Trabzonspor'un oynadığı futbol, Beşiktaş'ınki nerede. Trabzonspor'unki futbol olduğuna göre, Beşiktaş'ınki ne 
Çok eleştirmeyelim, bunlar hazırlık maçları. Lakin "adam olacak çocuk" özdeyişini de unutmayalım. 

Transfer böyle yapılır 

Fenerbahçe transfer işini çok iyi biliyor .. 
Bakın gazetelere kulübün servis ettiği Appiah fotoğraflarına... 
Fenerbahçe forması giymiş Ganalı yıldızın bir yanında sayın Hakan Bilal Kutlualp, diğer tarafında sayın Mahmut Uslu. 
Suratlar yorgun ama fotoğraf coşkulu. 
Sarmaş dolaş geçmişler objektifin karşısına. Mahmut bey Appiah'ın omzuna elini koymuş kuş misali. Bilal bey, bir kolunu beline dolamış asker arkadaşı gibi... Appiah da koltuk altlarından sarılmış işverenlerine mecburen. 
Transfer fotoğrafı değil, tarihe gömülmüş sendikalı işçilerin grev dayanışması sanki. 
Çöz çözebilirsen... 
Yani, kulübün kurduğu "tekel"den sıkılan bir gazete, niyet etse bile öldür Allah kazıyamaz yöneticileri fotoğraftan. Ya üçlü fotoğrafı kullanacaksınız, ya da arşivden gençlik resmini Appiah'ın. Transfer önemli, ayrıntılar daha önemli... 
Fenerbahçeliler, hem bireysel hem de ekip olarak "olayı çözmüş" durumdalar. 
Yakında "yöneticiliğin kitabını" yazacaklar. 
Şayet bir gün -hiç temenni edilmez ama - bu kadar zeki yöneticileri "betona saplanmış çivi" gibi sağlam tutan "çimento" erozyona uğrarsa ne gümbürtü çıkar ama. 

Kıbrıs sorunu 

Kıbrıs Rum Kesimi temsilcisi Anorthosis Famagusta, Dinamo Minsk'i geçip Trabzonspor'un Şampiyonlar Ligi ön eleme maçındaki rakibi haline gelince, Federasyon Başkanı'nın "havuz" konulu basın toplantısında bile ilk soru oldu 
"Rum kesimi takımı ile yapacağımız uluslararası maç sorun yaratacak mı" 
Sayın Bıçakcı, "hayır" dedi doğal olarak... 
"Hiçbir sorun yaşanmaz". 
Basın mensuplarının endişeleri, eski uygulamalardan kaynaklanmaktaydı. Az takımımızı mı çekmiştik uluslararası müsabakalardan .. Az ge-rilimler mi yaşamıştık 
O zamanlar "Kıbrıs Türk'tür Türk kalacaktır" gibi fantezilerimiz vardı .. Sonra gücümüz tükendi, sesimiz kesildi, politikamız iflas etti. 
Bugün Federasyon başkanımızın açıkça belirttiği gibi herhangi bir problem olamazdı Kıbrıs Rum Kesimi takımı ile yapılacak maç açısından. 
Maç falan gibi "naif" işler, çoook gerilerde kalmıştı. 
O eskidendi sevgili meslektaşlar... Kıbrıs sorunu "halledildi" evelallah 



</TEXT>
</DOC>
