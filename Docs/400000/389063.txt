<DOC>
<DOCNO> 389063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur09.html </URL>
<DATE> 2005/10/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ekim sonunda yaz... Hava sıcaklıkları artıyor 
</HEADLINE>
<TEXT>

     Yazdan kalma bir hafta sonu yaşayan Türkiye'de pastırma yazı yeni haftada da devam ediyor. Perşembeye kadar yalnızca salı günü Karadeniz'in kıyı kesimi ve Marmara'nın doğusunda yağış bekleniyor. Yurdun kuzeyinde gökyüzü parçalı bulutlu, güneyde ise güneşli günler sürüyor. İstanbul salı günü sağanak yağışlı... 
     Hava sıcaklığı artmaya devam ediyor. Sıcaklıklar İstanbul'da 22, Ankara ve Trabzon'da 20, Diyarbakır'da 23, İzmir'de 26, Adana ve Antalya'da 27 dereceye kadar çıkarken, kış mevsimini erken yaşamaya başlayan Erzurum'da gece sıcaklıkları -9 dereceye kadar iniyor. 
     Antalya'da yaz bitmedi 
     Hava sıcaklığının 27, deniz suyu sıcaklığının 25 derece olduğu Antalya'da, sahillerde yazdan kalma günler yaşanıyor. 
     Yetkililer, Antalya'da havanın cuma gününe kadar sıcak olacağını bildirdiler. 
     Antalya Meteoroloji Müdürlüğü'nden alınan bilgiye göre, Akdeniz sahillerinde hava sıcaklığı, 27 dereceye kadar ulaşıyor. 
     Hava sıcaklığının gece 16 derece dolayında olduğu Antalya'nın sahil kesimlerinde sıcaklık ortalaması 20 derece civarında seyrediyor. Deniz suyu sıcaklığının 25 derece olduğu Antalya ve Alanya sahillerinde, yazdan kalma günler yaşanıyor. 
     Havanın sıcak olmasını fırsat bilen turistler, sahillere akın ediyor. 
     Yaz günlerini aratmayacak kadar kalabalık olan sahillerde bu hareketliliğin hafta sonuna kadar sürmesi bekleniyor. 
     Meteoroloji yetkilileri, Antalya ve çevresinde havanın cuma gününe kadar sıcak olacağını, bölgede yağış ve fırtına beklentisi olmadığını kaydettiler. 
     
</TEXT>
</DOC>
