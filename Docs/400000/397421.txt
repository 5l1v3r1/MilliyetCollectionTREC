<DOC>
<DOCNO> 397421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur19.html </URL>
<DATE> 2005/11/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Umut, acıya dönüştü 
</HEADLINE>
<TEXT>

     
     Sevil Çelik 
     Gaziantep’te 3 kız çocuğu annesi 33 yaşındaki Sibel Arıkboğa, dördüncü çocuğunu kucağına almanın umuduyla ayrıldığı evine felçli döndü. 
     Doğum sırasında kalbi bir süre duran ve beynine oksijen gitmeyen Sibel Arıkboğa, beyin hücrelerinin bir bölümünün ölmesi nedeniyle felç kaldı. Kendi ihtiyaçlarını karşılayamayan, yürüyemeyen, konuşamayan ve hafızası yerinde olmayan Arıkboğa, "Yusuf" adı verilen bebeğini bile ancak birkaç defa gördü. 
     Sibel Arıkboğa, eşinin ve 3 çocuğunun desteğiyle iyileşmenin ve çocuğunu kucağına almanın umuduyla yaşamını sürdürmeye çalışıyor. 
     Genç kadının eşi polis memuru Enver Arıkboğa, AA muhabirine yaptığı açıklamada, eşinin dördüncü çocuğunu doğurduktan sonra felç kalmasının kendisini ve 3 çocuğunu perişan ettiğini söyledi. 
     Eşine ve 3 çocuğuna baktığı için bebeklerine bakamadıklarını belirten Arıkboğa, "Yeni doğan ve Yusuf adını verdiğimiz bebeğimiz şu anda şehir dışında, kardeşimin yanında kalıyor. Eşim, oğlumuzu ancak birkaç defa görebildi" dedi. 
     Doktorların eşinin iyileşmesi konusunda net bir şey söylemediğini, ancak iyileşse bile bunun uzun zaman alacağını belirttiğini ifade eden Arıkboğa, eşinin bir an önce iyileşeceği günü umutla beklediklerini kaydetti. 
     
     İHMAL İDDİASI VE SUÇ DUYURUSU... 
     Enver Arıkboğa, eşini bu halde görmenin "vicdanını rahatsız ettiğini" ifade ederek, "Eşimin bu hale gelmesine ihmalin neden olduğunu düşünüyorum. Suç duyurusunda bulundum" dedi. 
     Enver Arıkboğa’nın Gaziantep Cumhuriyet Başsavcılığı’na avukatı aracılığıyla yaptığı suç duyurusunda özetle şu ifadelere yer verildi 
     "Müvekkilim eşi Sibel Arıkboğa’yı 20 Temmuz 2005 günü saat 01.30’da hamileliği süresince gözetim altında olduğu Gaziantep Tıp 
     Fakültesi Kadın Acil Servisi’ne götürmek zorunda kalır. 
     Doğuma alınması gereken hasta yer olmadığı gerekçesiyle Tıp Fakültesi’nden geri çevrilir. Bunun üzerine müvekkilim hiç vakit kaybetmeden hastayı Gaziantep’teki özel bir hastaneye getirir. 
     Müvekkilim eşinin astım hastası olduğunu, gerekli bilgiler için fakülteden dosyayı getirdiğini söylediğinde Biz, kendi dosyamızı oluşturur ona göre takip ederiz yanıtını almıştır. 
     Epikrizdeki ifadeden, lokal anestezi sonrasında hastanın solunumunun yavaşladığı, beyinin oksijensiz kalması ve kalbin durmasını önlemek için tüpe bağlandığı anlaşılmaktadır. Ameliyatta kalan bir doktora göre, hastanın kalbi bu esnada 4-6 dakika süreyle durması nedeniyle hasta 22 gün yoğun bakımda kalmıştır. 
     Daha sonra hasta durumunda iyileşme olmadığını için, müvekkil tarafından memleketi Elazığ’daki Tıp Fakültesi Hastanesi’ne götürülmüş, orda yapılan tetkiklerde Sibel Arıkboğa’nın oksijen yetersizliği nedeniyle beyin hücrelerinin yüzde 1 3’ünün öldüğü tespit edilmiştir. 
     Sibel Arıkboğa’nın kalıcı olarak sakatlanması neticesi ağırlaşmış şekilde yaralanmasına sebebiyet veren ve durumu gizleme gayretiyle Tıp Fakültesi’nin hasta takip formunda yer alan hasta başvuru saatini değiştirmeye yeltenen özel hastanenin, isimleri belirtilen tüm çalışanları ve sorumlularından davacı ve şikayetçi olduğumuzu bildirir, yargılanmaları için haklarında ceza davası açılmasını talep ederiz." 
     
     HASTANE YETKİLİLERİ 
     Sibel Arıkboğa’nın doğum yaptığı hastane yetkilileri ise doğum aşamasında, rahim ağzında yeterli açıklık meydana gelmemesi durumunda sezaryan kararı alındığını ifade etti. 
     Yetkililer, şöyle konuştu 
     "Hasta ve eşinin imzaladığı muvaffakatnamede, ameliyatın ve sezaryanın her türlü riski detaylarıyla anlatılıyor. Hasta anestezi uygulandıktan sonra solunumla ilgili problemler yaşıyor ve hastaya hızlı bir şekilde müdahale ediliyor. Lokal anesteziden genel anesteziye geçip hastanın solunumunun durması üzerine yapılan müdahale arasında hastanın oksijensiz kalması, alerjen, anesteziyle ilgili bünyenin olumsuz bir tepki vermesi ihtimali zaten var. Bu, binde bir görülüyor. Ancak biz, hem anneyi hem de çocuğu kurtarabildik." Yetkililer, hastanın uzun bir süre yapılan bakımının ardından ailesine teslim edildiğini hasta yakınlarının kendilerine ulaşan bir şikayeti olmadığını iddia etti. 
     
</TEXT>
</DOC>
