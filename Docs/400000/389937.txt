<DOC>
<DOCNO> 389937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur40.html </URL>
<DATE> 2005/10/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
'Gazinocular Kralı' Fahrettin Aslan öldü 
</HEADLINE>
<TEXT>

     ''Gazinocular Kralı'' olarak tanınan Fahrettin Aslan, Beykoz'daki evinde vefat etti. 
     Fahrettin Aslan'ın oğlu Sacit Aslan, basın mensuplarına yaptığı açıklamada, babasının Anadoluhisarı'ndaki villasında bu sabah saatlerinde vefat ettiğini bildirdi. 
     Babasının uzun zamandan beri şeker hastası olduğunu ve 6-7 aydır da durumunun iyi olmadığını anlatan Sacit Aslan, ''Babam, yurtdışında da tedavi görüyordu. Dünyanın en mutlu insanıyım ki, babamla olan dargınlığımı 1.5 yıl önce sona erdirdim. Kendisi kral gibi yaşadı, kral gibi öldü'' dedi. 
     Sacit Aslan, babasının cenazesinin 28 Ekim Cuma günü Teşvikiye Camii'nde öğleyin kılınacak namazın ardından toprağa verileceğini kaydetti. 
     Bu arada Fahrettin Aslan'ın cenazesi, oğlu Sacit Aslan'ın eşliğinde Anadoluhisarı'ndaki villasından alınarak morga kaldırıldı. 
     
     PEK ÇOK ÜNLÜ SANATÇIYI KEŞFEDEN İSİM... 

     İstanbul'da vefat eden "Gazinocular Kralı" lakaplı Fahrettin Aslan 73 , pek çok ünlü sanatçıyı keşfeden isimdi. 
     Erzurum'un İspir ilçesinde 1932 yılında doğan Aslan, 9 yaşındayken çalışmak için İstanbul'a geldi. 
     Gazinoculuğa 14 yaşında komi olarak başlayan ve 1959 yılında ünlü "Maksim Gazinosu"na ortak olan, 1 yıl sonra da tek sahibi haline gelen Aslan, ardından Caddebostan Maksim'i, daha sonra da Taksim Maksim'in altında Samara Bar'ı hizmete sundu. Aslan, Ankara ve İzmir'de de Maksim Gazinoları'nın şubelerini açtı. 
     Emel Sayın, Muazzez Abacı, Bülent Ersoy, Seda Sayan gibi ünlüleri sahneye çıkararak gazinoculuğu sürdüren Fahrettin Aslan, Sibel Can ve Pınar Eliçe'yi assolist yaptı. 
     Gazino işletmeciliği krize girince Taksim Maksim'in altında kumarhane açan, ancak kumarhaneler yasaklanınca yeniden gazinosunu faaliyete sokan Aslan, Caddebostan Maksim'i kapatınca yerine Migros hizmete girdi. 
     Bu arada Fahrettin Aslan'ın oğlu Sacit Aslan, AA muhabirine yaptığı açıklamada, babasının 47 yıl süreyle eğlence sektöründe "kral" olarak anıldığını hatırlattı. 
     Sacit Aslan, "2000'li yıllarda gazinolara yavaş yavaş talep olmaması üzerine sektörden çekildi. Son zamanlarında evinde istirahat ediyor, eşi ve küçük oğluyla zaman geçiriyordu" diye konuştu. 
     Sacit, Selçuk, Atilla, Esra, Esin ve Mehmet adlarında 6 çocuğu bulunan, Arzu Aslan ile de 30 yıldır evli olan Fahrettin Aslan'ın cenazesi, 28 Ekim Cuma günü Teşvikiye Camii'nde öğleyin kılınacak namazdan sonra Zincirlikuyu Mezarlığı'nda toprağa verilecek. 
     
</TEXT>
</DOC>
