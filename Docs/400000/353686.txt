<DOC>
<DOCNO> 353686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko37.html </URL>
<DATE> 2005/06/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Çin'e kota Türkiye'ye yarayacak 
</HEADLINE>
<TEXT>

     Avrupa Birliği'nin Çin'e 10 kategoride kota uygulama kararı alması, Türkiye'ye olumlu yansıyacak. 
     İzmir Ticaret Odası İZTO Yönetim Kurulu Başkan Vekili ve Ege Hazır Giyim ve Konfeksiyon İhracatçıları Birliği Yönetim Kurulu Başkanı Jak Eskinazi, Çin'in yarattığı haksız rekabet konusunda Türk tekstil ve hazır giyim sektörü sivil toplum örgütlerinin başlattığı hareketin ses getirdiğini söyledi. 
     
     Kota süresi uzayabilir 
     Sektörün, AB'yi ikna etmek için EURATEX çatısı altında büyük mücadele verdiğini anlatan Eskinazi, 9 mart 2005 tarihinde EURATEX'in Çin menşeli 12 tekstil ve konfeksiyon kategorisinde önlem alınması için AB Komisyonuna başvurmasının önemli bir dönüm noktası olduğunu belirtti. 
     AB ve Çin temsilcilerinin 10 haziranda Pekin'de biraraya geldiğini, yarın da imzalanacak anlaşmayla 2005-2007 döneminde 10 kategoride kota uygulanacağını kaydeden Eskinazi, AB'nin kota uygulamasının 2008 yılında da devamına ilişkin değerlendirme ve 2005'te kotaları kalkan diğer korunma önlemlerini de alma hakkını saklı tuttuğuna işaret etti. 
     
     "Çin, Avrupa pazarını işgal etti" 
     Çin'in kota koyulan bazı ürünlerdeki ihracat artışının 2005'in iki aylık döneminde dört katı aştığına dikkat çeken Eskinazi, Çin'in Avrupa pazarını fiyat kırarak, ucuz ve yığın halinde mal sürerek işgal etttiğini kaydetti. 
     Jak Eskinazi, Dünya Ticaret Örgütü DTÖ ve OECD Türk Tekstil ve Konfeksiyon ihracatının bu yıl yüzde 30 oranında küçülmesini beklerken, sektörün yüzde 10 büyüme sağladığına işaret ederek, şunları söyledi 
     
     Türkiye'nin payı artacak 
     ''Çin'in yarattığı haksız rekabetin kısmen de olsa ortadan kalkmasıyla, tekstil ve konfeksiyonda ihracatımızın yüzde 75'ini gerçekleştirdiğimiz AB pazarında payımızın daha da artacağını düşünüyoruz. Çünkü kaliteli ve hızlı servis avantajımızın yanında üretimde insan ve çevre sağlığına da büyük önem veriyoruz. Avrupalı alıcılar da macera değil, kaliteli, hızlı ve sürekli servis arıyor. Bu nedenle 20 yılda işgücü maliyetlerinin 200 doları aşmayacağı öngörülen Çin ile maliyetle değil, Ar-Ge, moda-marka ve pazarlama faaliyetleriyle rekabet edeceğiz.'' Eskinazi, kota uygulamasıyla, Türkiye'nin dört yılda sağlayacağı döviz girdisinin 8.5 milyar dolara ulaşmasının beklendiğini aktardı. 
     
     En büyük avantaj teslim süresi 
     Öte yandan İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu da, Türk hazır giyim ve konfeksiyon sektörünün Çin'in fiyat sopasıyla kıramayacağı tek avantajının hızlı teslim konusu olduğunu belirtti. 
     Orakçıoğlu, hızlı tüketimin moda endüstrisinin can damarı olduğunu ifade ederek, ''Biz bir malı küçük volümlerde ve tam zamanında vitrine koyamazsak, gün gün kendi itibarımızı tüketiriz'' dedi. 
     Orakçıoğlu, şunları kaydetti 
     "Bu coğrafyada Çin ne yaparsa yapsın hızlı termin konusunda bizimle aşık atamaz. Fiyat baskısı insana hata yaptırır. Kaliteden ödün vererek fiyat tutturmaya çalışmak felakete sebep olabilir." 
     
</TEXT>
</DOC>
