<DOC>
<DOCNO> 392053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/dunya/axdun02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vurulsaydım anıtımı dikerlerdi' 
</HEADLINE>
<TEXT>


LEFKOŞA AA 


Kıbrıs'ta geçen salı günü ara bölgeyi ihlal ederek, KKTC'nin Akıncılar bölgesinde boş olan bir nöbet kulübesinde bulunan Türk bayrağını indirerek alıp kaçan Avrupa Parlamentosu AP Rum milletvekili Marios Matsakis, "Olay sırasında vurulsaydım, kahraman olacak ve anıtım dikilecekti" dedi. 
Rum basınına açıklama yapan Matsakis, "Bugün kendisine hakaret edenlerin, bunu hayatta olduğu ve Türk bayrağını alırken ölmediği için yaptıklarını" söyledi. Matsakis, "Eğer Türkler beni vursaydı, bugün kahraman olacaktım, bugün hakaretlerde bulunanlar bana övgüler yağdıracak, marşlar yazacaklardı. Görkemli bir cenazem olacak ve büstlerimi dikeceklerdi" diye konuştu. 
Matsakis, "Nöbet kulübesine yaklaştığı sırada aklına Solomos Solomu'nun 1996 Ağustos'unda Derinya olaylarında bayrak direğinde vurulan kişi geldiğini ve kalbinin kendisine bayrağı indirmesini söylediğini" ifade etti. 
Matsakis'in eylemi Rum kesiminde büyük siyasi partiler ve basın tarafından "kışkırtıcı, tehlikeli ve teatral" olarak nitelenmişti. 

Mektuplu protesto 
KKTC Dışişleri ve Savunma Bakanı Serdar Denktaş, Matsakis'in Türk bayrağını indirmesini, BM Genel Sekreteri Kofi Annan, Avrupa Parlamentosu Başkanı ve milletvekillerine gönderdiği mektuplarla protesto etti. Denktaş, mektubunda "Rum liderliğinin Kıbrıs Türk düşmanlığı siyaseti giderek bu gibi hareketleri cesaretlendiriyor" dedi. 


</TEXT>
</DOC>
