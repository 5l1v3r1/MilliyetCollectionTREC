<DOC>
<DOCNO> 372316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/dunya/axdun02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Angie'yi vermeyiz' 
</HEADLINE>
<TEXT>



Almanya'da 18 Eylül'de yapılacak erken genel seçimin favorisi Hıristiyan Demokrat Parti CDU ile ünlü pop grubu Rolling Stones arasında şarkı kavgası patlak verdi. 
CDU, grubun Angie adlı hit şarkısını propaganda faaliyetlerinde kullanınca Rolling Stones'un menajerliğini yapan "LD Communications" adlı kuruluş, kimsenin bu parça için kendilerinden izin almadığını açıkladı. Kuruluş, izin istenmesi durumunda kabul etmeyeceklerini bildirdi. 
Buna karşılık bir CDU sözcüsü, Angie için performans hakkına sahip olduklarını ileri sürdü. Sözcü, Alman müzik dağıtım hakları ajansı Gema'nın bu hakka sahip olduklarını onayladığını vurguladı. CDU son olarak Dresden'deki mitingte Angie şarkısını kullandı. Angie adı CDU'nun Başbakan adayı Angela Merkel'in ilk ismini çağrıştırıyor. 


</TEXT>
</DOC>
