<DOC>
<DOCNO> 368730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur24.html </URL>
<DATE> 2005/08/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İsviçreli turist otel odasında ölü bulundu 
</HEADLINE>
<TEXT>

     
     Saffet YENİGÜN KEMER Antalya , DHA 
     
ANTALYA'nın Kemer İlçesi'nde annesi ile birlikte tatil yapan 19 yaşındaki Arienne Haase, kaldıkları otel odasında ölü bulundu. Haase'nin annesi, 51 yaşındaki Helen Haase'nın, 1986 yılında İtalya'da tatilini geçirdiği sırada erken doğum yaparak dünyaya getirdiği kızının yine otel odasında ölmesinin çok acı tesadüf olduğunu belirterek, gözyaşı döktü. 
     İsviçreli Arienne Haase, annesi Helen Haase ile 1 hafta önce Kemer'in Kiriş Mahallesi'ndeki Sailor's Beach Hotel'e geldi. Sempatik tavırlarıyla kısa sürede otel müşterileri ve personelinin ilgisini kazanan Arienne Haase 3 gün önce otelin animatörlerinin konuklar arasında düzenlediği güzellik yarışmasında 1'inci seçildi. Haase, yarışmanın ertesi günü, saat 14.00 yakınlarında biraz dinleneceğini belirterek kaldıkları odaya çıktı. Aradan yaklaşık 4 saat geçmesine karşın kızının dönmemesi üzerine bakmaya giden Helen Haase, Arienne'in cesedini yatakta buldu. 
     
     YAŞAMI OTEL ODASINDA BAŞLAYIP BİTTİ 
     Otel müşterilerini de yasa boğan acı olayın ardından anne Haase'in çevresindekilere, kızını İtalya'da tatil yaparken erken doğumla bir otel odasında dünyaya getirdiğini ve yine bir otel odasında kaybettiğini söyleyerek gözyaşı döktüğü bildirildi. 
     Kemer Devlet Hastanesi'nde yapılan otopside ölüm nedeni belirlenemeyen genç kızın cesedi, yeniden otopsi yapılmak üzere Akdeniz Üniversitesi Tıp Fakültesi'ne nakledildi. Burada da ölüm nedeni tespit edilemeyince, otopsi raporları Ege Üniversitesi Tıp Fakültesi'ne gönderildi. Haase'ın cenazesi bugün uçakla ülkesine yollandı. 
     
</TEXT>
</DOC>
