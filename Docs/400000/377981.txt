<DOC>
<DOCNO> 377981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/civaoglu.html </URL>
<DATE> 2005/09/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çok gizli 
</HEADLINE>
<TEXT>


Yaşamımda bir kez, devletin "çok gizli" kaydı düşülmüş istihbarat dosyalarını gördüm. 
"Fişleme" nedir .. Bire bir işte karşımdaydı. 
Anlatayım... 
12 Eylül İhtilali'nin ayak sesleri duyulmaktaydı. 
Dönemin Başbakanı Süleyman Demirel'in Ankara Güniz Sokak'taki evinin çalışma odasındaydık. 
Koltuğunun önündeki alçak çay masasında ve yerlerde 10'larca dosyayı gösterdi. İçlerinden rasgele birini seçerek, "Bütün teröristler burada" dedi. 
Sayfaları birlikte karıştırdık. 
Terör örgütünün adı ve o örgütün hücre evinin adresi sayfanın başına iri harflerle yazılmıştı. Altında hücre evinin bulunduğu apartmanın fotoğrafı vardı. 
Hangi katta ve hangi daire olduğu pencere camına "x" işaretiyle gösterilmişti. 
Resmin yanında hücre evinin açık adresi yer alıyordu. 
Ve hücre liderinin fotoğrafı ile hücre militanlarının fotoğrafları yapıştırılmıştı. 
İsimleri ve kullandıkları "kod" adları da yazılıydı. Başka dosyalara baktık... Yüzlerce sayfa dolusu isim ve fotoğraf... 
.................. 
Demirel, dosyaları şöyle bir itti ve arkasındaki koltuğa yaslandı. 
Anlattı 
"Bunu yaptırmam çok zor oldu. Bizden önceki iktidar zamanında devletin istihbaratı durmuş ya da devre dışı bırakılmış. İstihbarat yoktu. 
Kırgındılar, güvensizdiler. 
Onları devlete yeniden kazandırdım. 
Şimdi ahenkli çalışıyoruz." 
.................... 
O haftalarda terör her gün 20-30 can alıyordu. 
Asker de -belki- haksız değildi. 
"O halde madem hepsi biliniyor, adresleri, isimleri belli, niye toplamıyorlar " diye sordum. 
Demirel'in "bamteline" basmıştım. 
"Aldırtamıyorum kardeşim" diye öfkeli bir sesle çıkıştı. 
Belki de rejimin 12 Eylül sabahı tankla karşı karşıya gelmesinin nedeniydi açıklaması... 
"Sıkıyönetim var. İşte teröristlerin tümü burada. Bir gecede toplayın diyorum. 'Yasal yetkimiz yok' diye cevap veriyorlar." 
Demirel burada bir süre soluklandı ve "Mustafa Muğlalı Paşa olmak istemiyorlarmış" diye izah etti. 
"O halde güvenlik güçlerine yetki veren yasayı çıkarın." dedim. 
O yolun da çıkmaza girdiğini söyledi 
"CHP yanaşmıyor. AP ile CHP büyük koalisyon kursun. 'Birlikte hallederiz' diyorlar. 
Nasıl birlikte hükümet kuracağız 
24 Ocak kararlarına karşılar. Askerin istediği yetki kanunlarına karşılar. Birlikte hükümet olursak, ne değişecek de terörün akıttığı kan duracak " 
..................... 
"Peki çözüm nedir " diye sormuştum. 
Cevabı net ve açıktı 
"Hemen seçime gidelim... Çözüm sandıktan çıkar..." 
Demirel'in AP'si ara seçimde yüzde 50'nin üzerinde oy almıştı... Bunun üzerine Ecevit hükümeti istifa etmişti. Demirel dışarıdan destekli azınlık hükümeti kurmuştu. 
Seçime giderse tek başına iktidar olacağını biliyordu. O zaman CHP'nin ya da başka partinin oylarına ihtiyaç olmadan askerin istediği yasaları çıkaracağını ve terörün üstesinden gelebileceğini düşünüyordu. 
En azından k ğıt üzerinde haklıydı. 
"Bir çözüm" projesiydi. 
Ancak... Ne CHP'nin önerdiği ve bir işe yaramayacağı belli büyük koalisyon kurulabildi, ne de sivil demokratik tek çözüm olan seçime gidildi... 
Bunalım giderek daha da koyulaştı ve 12 Eylül'e adeta çanak tutuldu. 
..................... 
9. Cumhurbaşkanı Demirel'in hemen her 12 Eylül'de söylediği "Bir gecede nasıl akan kan kesildi... Nasıl teröristlerin hepsi birden yakalanıverdi " söyleminin gerisinde işte yukarıdaki satırlarda anlattığım "açmazlar" vardır. 
Gerçekten 12 Eylül sabahı dosyadaki teröristlerin tümü güvenlik güçlerince elleriyle konulmuşçasına toplanıvermişti. Ünlülerin korumaları da "Artık can güvenliği tehlikeniz yoktur" gerekçesiyle geri alınmıştı. 
...................... 
12 Eylül için bugün yazılanlar, çizilenler bir yana... Gerçek şu ki, çoğunluğu buruk da olsa "kurtuluş" duygusunu yaşamışlardır. 
Demirel bile "12 Eylül'e değil, 12 Eylül sonrasına karşıyım" mesajını vermemiş miydi 



</TEXT>
</DOC>
