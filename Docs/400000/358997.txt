<DOC>
<DOCNO> 358997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko36.html </URL>
<DATE> 2005/07/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Temizel Akaryakıt kaçakçılığıyla hiç bir ilişkim yok, olamaz da 
</HEADLINE>
<TEXT>

     Eski Maliye bakanlarından Zekeriya Temizel, akaryakıt kaçakçılığıyla hiç bir ilişkisi olmadığını bildirdi. 
     Temizel, yaptığı yazılı açıklamada, TBMM Akaryakıt Kaçakçılığı Komisyonu Başkanı tarafından, ''Türkiye'deki akaryakıt kaçakçılığının suçlularından biri olarak kamuoyuna açıklandığını, bu haberin farklı başlıklarla tüm basında yer aldığını'' hatırlattı. 
     Ancak Komisyon başkanının, işlenilen suçun ne olduğunu açıklamadığına değinen Temizel, ''suç belirtilmeden suçlu ilan edildiğini'' savundu. 
     TBMM Araştırma Komisyonu Başkanı'nın böyle bir açıklamada bulunmasının, açıkça Anayasa ve Meclis İç Tüzüğünün ihlali olduğunu öne süren Temizel, suç ortaya konmadan suçlu ilanının, hem hukukun temel ilkelerine hem de insan haklarına aykırı bir davranış olduğunu ifade etti. 
     Temizel, ''kamuoyunda soru işaretleri yaratarak, bir insanın onuru ile oynamanın hesabının'' yasal yollardan mutlaka sorulacağına dikkati çekti. 
     Daha önce kendisine hiç bir soru yöneltilmemesine karşın, araştırma komisyonu başkanı tarafından suçlu ilan edilince ister istemez suçun ne olduğunu, hangi fiille suç işlediğini öğrenmeye çalıştığını vurgulayan Temizel, şu görüşleri dile getirdi 
     
     SUÇLAMANIN KAYNAĞI NE 
     ''Gazetelere sızdırılan bölük pörçük haberlerden öğrenebildiğim kadarıyla suçlandığım eylem şuymuş Maliye Bakanlığı TASİŞ Genel Müdürlüğü'ne bağlı Habur İşletme Müdürlüğü'nde Irak'tan gelen kamyonlardan mutad depo fazlası olarak el konulan mazotun, ildeki kamu kuruluşlarının ihtiyacı için, Şırnak Valiliği'ne tahsis edilmesine onay vermişim. Yani TASİŞ Genel Müdürlüğü, Habur depomuzdaki mazotun kamu kuruluşlarının ihtiyacında kullanılmak üzere Şırnak Valiliği'ne tahsisini önermiş, ben de Maliye Bakanı olarak Olur demişim. Verilen onay yasaldır ve Maliye Bakanının yetkisi içerisindedir.'' Bir kamu kuruluşunun deposunda bulunan kamu malını, başka kamu kuruluşlarının ihtiyacında kullanılmasına onay verdiği için ''akaryakıt kaçakçısı'' ilan edilen ilk Maliye Bakanının kendisi olduğunu ifade eden Temizel, ''bütün yaşamını yolsuzluklara karşı mücadeleye adamış eski bir kamu görevlisi olarak, bana yöneltilen bu saldırılar ve karalamaların değerlendirilmesini, halkın vicdanına bırakıyorum'' dedi. 
     
</TEXT>
</DOC>
