<DOC>
<DOCNO> 395470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko50.html </URL>
<DATE> 2005/11/16/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
TÜPRAŞ, KDV hariç 23 milyar YTL ciro hedefliyor 
</HEADLINE>
<TEXT>

     Türkiye Petrol Rafinerileri A.Ş TÜPRAŞ Genel Müdürü Hüsamettin Danış, Tüpraş'ın son 5 yılda uyguladığı ''yerinde strateji ve projelerle'' sadece kendisinin değil, tüm petrol sektörü ve dolayısıyla ülke ekonomisinin geleceğine önemli katkılarda bulunduğunu söyledi. 
     Danış, 14. Ulusal Kalite Kongresi'nin ''Özelleştirilen Şirketlerde Değişim Yönetimi'' konulu oturumda yaptığı konuşmada, blok satış öncesi, ön adım olarak Tüpraş hisselerinin halka arz edilmiş olmasının Tüpraş'a önemli katkılar sağladığını, devletin de önemli boyutta ek özelleştirme geliri elde ettiğini söyledi. 
     Danış, halka açık yüzde 49'luk hissede yabancı yatırımcıların payının 2000'de yüzde 17 iken 2003 yılı sonunda yüzde 'e, bu yılın Kasım ayında ise yüzde 80'ler seviyesine ulaştığını bildirdi. 
     Şirket yönetiminin değişim yönetimindeki becerisi ve yetkinliğinin, Tüpraş'ın özelleştirme sürecinde üzerine düşeni fazlasıyla yerine getirmesini sağlarken, Türkiye sermaye piyasasında da ilklere imza attığını belirten Danış, yatırımcıların bilgilendirilmesi sürecinin özelleştirme tarihinde bir ilk olarak 110 bin sayfayı aşan dokümanın konulduğu veri sitesinde elektronik ortamda gerçekleştirdiğini kaydetti. 
     Danış, Tüpraş'ın Doğu Avrupa ve Balkanların en büyük rafineri şirketi olduğunu, toplam 27.6 milyon ton yıl ham petrol işleme kapasiteli İzmit, İzmir, Kırıkkale, Batman rafinerileri ve 2001 yılında devraldığı 1 bin ton kapasiteli Körfez Petrokimya kompleksinin yanı sıra 2002 yılında devralınan Deniz İşletmeciliği ve Tankerciliği A.Ş.'den oluşan kuruluşlarıyla Türkiye'nin yıllık cirosu bakımından en büyük şirketi olduğunu söyledi. 
     Tüpraş'ın Türkiye'deki ham petrol işleme kapasitesinin yüzde 100'üne, ürün depolama kapasitesinin ise yarısından fazlasına sahip olduğunu belirten Danış, Tüpraş'ın geniş bir ürün yelpazesi bulunduğunu anlattı. 
     Danış, Tüpraş'ın 2005 yılı başında Petrol Piyasası Kanunu ile ithalat rejiminde ve fiyatlama yapısında beklenen değişikliklere karşı bazı stratejileri uygulamaya koyduğunu ve petrol piyasasında tam liberasyona geçildiğinde de sektörün güçlü halkası olmaya devam ettiğini anlattı. 
     
     RAKAMLARLA TÜPRAŞ... 
     Danış'ın verdiği bilgiye göre, Tüpraş'ın 2004 yılının 9 ayında yüzde 87.4 olan kapasite kullanım oranı 2005'in 9 ayında yüzde 92.7 oranına ulaştı. 2005 yılının 9 aylık döneminde işlenen ham petrol miktarı, geçen yılın aynı dönemine göre yüzde 6.1 oranında artarak 18.1 milyon tondan 19.2 milyon tona yükseldi. 
     2005 yılı çalışma programında, işlenen ham petrol rakamının 2004 yılına göre yüzde 2 oranında artarak 25 milyon tona ulaşması hedeflenirken, toplam üretim miktarı 2005 yılının 9 aylık bölümünde geçen yılın aynı dönemine göre yüzde 6.3 oranında artarak 16.9 milyon tondan 18 milyon tona çıktı. 
     Tüpraş'ın bu yıl toplam ürün satışları, geçen yılın aynı dönemine göre yüzde 5.1 oranında artarak 18.6 milyon tona ulaştı. 9 aylık yurt içi satışları 2004 yılına göre yüzde 3 arttı, nafta ve ithal edilip satılan LPG hariç toplam yurt içi satışları ise yüzde 6.3 oranında artarak 13.3 milyon tondan 14.1 milyon tona ulaştı. 
     
     TÜPRAŞ'IN İSABETLİ YATIRIMLARI 
     Tüpraş'ın son 5 yılda uyguladığı ''yerinde strateji ve projelerle'' sadece kendisinin değil, tüm petrol sektörünün ve dolayısıyla ülke ekonomisinin geleceğine önemli katkılarda bulunduğunu dile getiren Danış, şöyle devam etti 
     ''Günümüzde hampetrol fiyatlarındaki artışın ana nedenlerinden biri, yeterli rafinaj kapasitesinin bulunmaması ve 2005 yılından sonra uygulamaya konacak çevre yönetmeliklerin rafinajdaki eksikliği daha da artıracağı yönündedir. Çevreye yönelik yatırımlarını zamanında başlatamamış olan rafinerilerin kapanmalarının ürün fiyatlarına etkisinin büyük olacağı öngörülmektedir. Ataş rafinerisinin kapanma nedeni, bu durumun en iyi örneğidir. Tüpraş bölgesindeki bu durumu önceden görerek, master plan çerçevesinde 2.1 milyar dolarlık yatırım programını tamamlamaktadır. '' Danış, devam etmekte olan yatırımların dışında 10 milyon tonluk yeni bir rafineri için fizibilite çalışmasının tamamlandığını ve projenin uygulama aşamasına geldiğini bildirdi. 
     
     ''2006'DA BENZİNDE KURŞUNU KALDIRACAĞIZ'' 
     50 ppm'lik motorin kükürt oranının 2007 yılında tamamıyla daha alt sınır olan ve AB 2009 yakıt normlarının gereksinimini iki yıl önceden karşılayacak şekilde 10 ppm'e indirileceğini, diğer yandan da 98 oktan kurşunsuz benzin üretimine devam edeceğini belirten Danış, 2006 yılından sonra benzinde kurşunu kaldırmış olacaklarını bildirdi. 
     Bu sonuçların da Tüpraş'ı AB rafinerileri içinde zirveye taşıyacağını dile getiren Danış, ''Müşteri memnuniyetini en üst düzeyde tutmayı hedef edinmiş olan Tüpraş, bir yandan üretmiş olduğu yüksek standartlı ürünleri tüketicilerin hizmetine sunarken, diğer taraftan ülkeye ithalat yoluyla girecek ürünlerin kalite standartlarının belirlenmesinde önemli rol üstlenmektedir'' diye konuştu. 
     
     TÜPRAŞ'IN 2005 HEDEFLERİ 
     Danış, Tüpraş'ın 2005 yılı hedeflerinden de bahsetti. Danış bu kapsamda şirketin bu yıl, tarihinde erişilmemiş bir kapasite kullanımıyla 25 milyon ton ham petrol işleyerek yurt dışına ihraç edilecek ürünlerle birlikte 24.0 milyon ton civarında ürün pazarlamayı, KDV hariç 23 milyar YTL ciroya ulaşmayı ve 2007 yarıyılına kadar 635 milyon dolar tutarında yatırımı tamamlamayı hedeflediğini bildirdi. 
     2004 yılında 955 milyon dolar olan ihracatın, yüzde 50'den fazla artarak 1.5 ile 1.7 milyar dolar seviyesine ulaşacağını belirten Danış, ''9 aylık operasyonel ve finansal veriler, her yıl olduğu gibi 2005 yılında da koyduğumuz bu yükseltilmiş hedefleri aşacağımızı göstermektedir'' dedi. 
     
</TEXT>
</DOC>
