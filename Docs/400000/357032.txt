<DOC>
<DOCNO> 357032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy08.html </URL>
<DATE> 2005/06/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP'den asker maaşı artsın yasası 
</HEADLINE>
<TEXT>

     CHP İzmir Milletvekili Bülent Baratalı, TSK personelinin yüzde 96’sının yoksulluk sınırının altında bulunduğunu bildirdi. Baratalı, bu nedenle kıdemli binbaşı, binbaşı, kıdemli yüzbışı ve yüzbaşı, kıdemli çavuş ve çavuşlara da görev tazminatı verilmesi için yasa teklifi verdi. 
     CHP İzmir Milletvekili Baratalı, TBMM Başkanlığına verdiği yasa teklifinde, TSK personeli arasındaki maaş hiyerarşisinin yeniden kurulması amacıyla TSK Personel Yasası’nın Makam Tazminatı cetvelinde değişiklik yapılması öngörüldü. Teklifte, kıdemli binbaşı, binbaşı, kıdemli yüzbaşı ve yüzbaşı, kıdemli çavuş ve çavuşların da bu cetvelde yer alarak, görev tazminatı verilmesi düzenlendi. 
     Baratalı, yasa teklifinin gerekçesinde, son yıllarda TSK personelinin maaşlarında reel anlamda ciddi kayıplar meydana geldiğini ve TSK personelinin büyük bir kısmının ekonomik sıkıntıya düştüğünü bildirdi. Baratalı, "Bu durum, TSK personelinin yaşam standartlarının düşmesine, tasarruflarını tüketmelerine neden olmuştur. Yapılan araştırmalara göre TSK personelinin yüzde 96’sı yoksulluk sınırının altında bulunmaktadır" dedi. 
     Baratalı, bu değişiklikle binbaşı, yüzbaşı ve çavuş rütbesinde bulunanlara karşı yapılan haksızlığın giderileceğini, TSK personeli arasındaki hiyerarşik dengenin korunarak, karşılıklı güven ve saygının sağlanacağını kaydetti. 
     
</TEXT>
</DOC>
