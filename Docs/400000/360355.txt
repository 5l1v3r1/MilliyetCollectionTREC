<DOC>
<DOCNO> 360355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun33.html </URL>
<DATE> 2005/07/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Danimarkalılar, terör saldırısı bekliyor... 
</HEADLINE>
<TEXT>

     Danimarka'da yapılan bir kamuoyu yoklaması, halkın dörtte üçünün yakın zamanda bir terör saldırısı beklediğini ortaya çıkardı. 
     Berlingske Tidende gazetesinde yayınlanan ankete göre, Danimarkalıların çoğu, Londra'da geçen hafta düzenlenen bombalı saldırıların Danimarka'nın da hedef olması riskini artırdığı görüşünü taşıyor. 
     Gallup tarafından yapılan araştırmada, halkın yüzde 75'inin, birkaç yıl içinde aşırı dincilerden gelebilecek bir saldırıyı büyük olasılık olarak gördüğü ortaya çıktı. Araştırmaya katılanların yalnızca yüzde 22'si bir saldırı beklemiyor. 
     ABD'nin Irak'ta oluşturduğu koalisyon güçleri içinde yer alan Danimarka'da 2 yıl önce yapılan bir ankette, terör saldırısını bekleyenlerin oranı yarı yarıyaydı. 
     
</TEXT>
</DOC>
