<DOC>
<DOCNO> 377131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur23.html </URL>
<DATE> 2005/09/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İkinci el kitaplar sahaf dışında satılamayacak 
</HEADLINE>
<TEXT>

     İkinci el kitaplar, sahaflık sertifikası sahibi işyerleri dışında satılamayacak. 
     Kültür ve Turizm Bakanlığı’nca "Bandrol Uygulamasına İlişkin Usul ve Esaslar Hakkında Yönetmelik"te değişiklik yapıldı. 
     Resmi Gazete’nin bugünkü sayısında yayınlanarak yürürlüğe giren değişikliğe göre, mali hakların yayınevlerince devralındığına dair bir taahhütname ibraz edilmesi kaydıyla kapak hariç 96 sayfayı geçmeyen, okul öncesi ve ilköğretime yönelik eğitim amaçlı süreli olmayan yayınlar için bandrol kullanılması, eser veya hak sahiplerinin isteklerine bağlı olacak. 
     Önceki düzenlemede, kapak hariç 16 sayfayı geçmeyen, okul öncesi ve ilköğretime yönelik eğitim amaçlı süreli olmayan yayınlar, bu kapsamdaydı. 
     Yeni düzenlemeye göre, süreli olmayan yayınlara bandrol yapıştırma zorunluluğuna ilişkin düzenlemenin yürürlüğe girdiği 7 Haziran 1995 tarihinden önce basılmış eserlerin, sahaflık sertifikasına sahip işyerlerinde ikinci el olarak satılması halinde bandrol yapıştırılması zorunluluğu aranmayacak. Ancak, ikinci el kitap satışı, sahaflık sertifikası sahibi işyeri dışında yapılamayacak. 
     
</TEXT>
</DOC>
