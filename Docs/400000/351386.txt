<DOC>
<DOCNO> 351386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo03.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon için müşteri 
</HEADLINE>
<TEXT>


Galatasaray'da kalıp kalmayacağı yılan hikayesine dönen tecrübeli eldiven için ilk resmi öneri İngiltere'nin Portsmouth takımından geldi 

ERHAN TELLİ 


Sarı - Kırmızılılar'da Mondragon krizi yeniden gündeme damgasını vurdu. Sezon sonu ülkesine gitmeden önce Sarı - Kırmızılı takımdan ayrılabileceğinin sinyallerini veren ve İngiltere'den teklifler aldığını açıklayan Kolombiyalı kalecinin, ilk taliplisi kulübün kapısını çaldı. 
Geçtiğimiz hafta İngiltere Premier Ligi takımlarından Portsmouth'un Teknik Direktörü Alain Perrin'in, Mondragon transferi için İstanbul'a geldiği öğrenildi. Perrin'in, Sarı-Kırmızılı yöneticilerin "5 milyon dolar isteriz" mesajı üzerine pazarlık masasına oturmadan geri döndüğü bildirildi. 

'Seni bekliyoruz' 
İngiliz kulübünün eli boş dönmesine üzülen Mondragon'un, "Kulüpten alacaklarım var. FIFA'ya başvurup bonservis bedeli olmadan ayrılabilirim" dediği iddia edilirken, Perrin'in, Kolombiyalı kaleciye "Seni mutlaka transfer etmek istiyoruz. Bonservisini hallet ve gel" yanıtını verdiği vurgulandı. Tecrübeli kalecinin, Portsmouth ile maddi anlamda tüm pürüzleri giderdiği de belirtildi. 
Mondragon konusundaki gelişmelerden rahatsızlık duyan Galatasaray yönetiminin, Kolombiyalı oyuncuya "Sözleşmendeki bonservis bedelini getirmeden hiçbir yere gidemezsin" resti çekeceği öğrenildi. 
Bu arada Mondragon'un menajeri Jan Lui'nin, Everton kulübüyle pazarlıklarını sürdürdüğü bildirildi. 

Gerets kolları sıvıyor 

Yeni sezonda Galatasaray'ı çalıştıracak olan Eric Gerets'in yarın İstanbul'a gelip, sezon hazırlıklarına başlaması bekleniyor. Belçikalı teknik adamın, Florya'daki ilk gününde Başkan Özhan Canaydın ve Sportif Direktör Bülent Tulun ile buluşup, transferde izleyecekleri politikayı masaya yatıracağı öğrenildi. Gerets'in ayrıca tatile giderken yanında götürdüğü Galatasaray maç kasetleriyle ilgili düşüncelerini de aktaracağı bildirildi. Gerets'in raporu doğrultusunda gelecek ve gidecek olan futbolcuların listesi kesinleşecek. 

Güven için pazarlık 

Yurtiçi transfer çalışmalarını yoğun bir şekilde sürdüren Galatasaray, Denizlispor'un genç oyuncusu Güven'i de listesine aldı. Sarı - Kırmızılı yöneticilerin önümüzdeki günlerde Yeşil - Siyahlı kulüple pazarlık masasına oturacağı öğrenildi. Bu arada Güven'in menajeri Erdinç Şehit'in de hafta içinde Florya Tesisleri'ne gelerek, futbolcu adına anlaşma zemini arayacağı iddia edildi. Güven'in Sarı - Kırmızılı formayı giymek istediği belirtildi. 

'Artık usta sayılırım' 

Galatasaray'ın geçtiğimiz ara transfer döneminde renklerine kattığı Hasan Kabze, gelecek sezon daha iyi işler başaracağını ileri sürdü. Golcü futbolcu, Süper Lig'de ilk sezonunda biraz acemilik yaşadığını belirterek, "Takımdaki herkes bana yardımcı oldu ve çabuk ısındım. Yeni sezona biraz daha tecrübeli gireceğim. Artık ben de usta sayılırım. Şampiyonluğu kaçırdığımız için üzgünüm. Bu yüzden geçen yıl attığım gollerin anlamı kalmadı" dedi. 

Millilere izin jesti 

Galatasaray'ın milli futbolcuları Necati Ateş, Ayhan, Cihan ve Orhan Ak'ın yeni sezon hazırlıklarına bir hafta geç başlayacağı öğrenildi. Liglerin tatile girmesinin ardından Milli Takım kampına giden oyuncuların 1 Temmuz'da başlayacak olan Hollanda kampına katılması planlanıyor. Teknik Direktör Eric Gerets'in de milli oyuncularına ekstra izin verilmesine sıcak baktığı bildirildi. Gerets, yeni sezon öncesinde tüm oyuncuların kafasının dinç olmasını istiyor. 

Bülent'in kader günü 

Sarı-Kırmızılı yönetim, bugün emektar kaptan ile bir araya gelip hizmetleri için kendisine teşekkür edip, jübile teklifinde bulunacak 

Arif ve Hakan Ünsal ile yollarını ayıran Galatasaray'da gözler şimdi kaptan Bülent Korkmaz'a çevrildi. 1982 yılında Galatasaray alt yapısında başlayan futbol kariyerini 23 yıldır aralıksız olarak Sarı - Kırmızılı formayı giyerek sürdüren tecrübeli oyuncu, bugün Florya Tesisleri'nde Sportif Direktör Bülent Tulun ile buluşacak. 

Kursa gönderecekler 
Tulun'un, Bülent'e yaptığı hizmetlerden dolayı teşekkür edeceği ve kendisine jübile önerisinde bulunacağı öğrenildi. Galatasaray Yönetimi, yıldız futbolcuyu yurtdışına antrenör kurslarına göndermeyi planlıyor. Ancak Bülent'in, bu teklife nasıl bir yanıt vereceği halen belirsizliğini koruyor. 

Gallardo randevusu 

Başkan Özhan Canaydın'ın, Arjantinli yıldız Gallardo'nun transfer görüşmelerini bizzat yürütme kararı aldığı öğrenildi. Canaydın'ın, önümüzdeki hafta içinde tecrübeli futbolcunun menajeriyle Fransa'da bir araya geleceği iddia edildi. Hatırlanacağı gibi Gallardo geçen sezon Sarı - Kırmızılılar'ın yıllık 2 milyon dolarlık önerisini geri çevirmişti. Galatasaray Başkanı, Gallardo'nun menajerini ikna edip, yıldız futbolcuya imza attırmanın planlarını yapıyor. 


</TEXT>
</DOC>
