<DOC>
<DOCNO> 358091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo04.html </URL>
<DATE> 2005/07/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fener'de Serhat'tan boşalan 9 numarayı kim giyecek 
</HEADLINE>
<TEXT>

     Sarı-Lacivertliler, Serhat’tan boşalan formanın en çok Anelka’ya yakışacağı düşüncesinde. Taraftarların gönlündeki ikinci aday ise Olcan. 
     
     Çok istemişti 
     Geçtiğimiz sezon devre arasında transfer edilirken 9 numarayı isteyen ancak bu formanın Serhat Akın tarafından giyildiğini öğrenince 39’da karar kılan Anelka’nın yeni sezonda ne yapacağı merak konusu oldu. İnternet sitelerindeki forumlarda bu konuyu tartışan taraftarların çoğunluğu, yeni transferlerin değil, Fransız yıldızın 9 numarayı taşıması gerektiğini ifade etti. Ancak Anelka’nın 39 numarayla özdeşleşmesi, bu ihtimali bir hayli zayıflatıyor. 
     
     Kim giyebilir 
     Sarı-Lacivertliler, Anelka’dan sonra 9 numaralı formanın en çok Dünya Gençler Şampiyonası’nda başarılı bir performans sergileyen genç Olcan’a yakışacağı düşüncesinde. Transferleri düşünülen Hamit ve Emre Belözoğlu da 9 numaraya yakıştırılan diğer isimler oldu. Taraftarlar, büyük bir heyecan ve merakla konunun nasıl çözümleneceğini beklerken, yöneticiler de bu potansiyeli kullanıp, forma satışlarını artırmak için gün sayıyor. 
     
</TEXT>
</DOC>
