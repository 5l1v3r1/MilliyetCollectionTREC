<DOC>
<DOCNO> 379676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko48.html </URL>
<DATE> 2005/09/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
IMF heyetinin Çarşamba günü Türkiye'den ayrılması bekleniyor 
</HEADLINE>
<TEXT>

     Uluslararası Para Fonu IMF heyeti, ikinci gözden geçirme çerçevesindeki çalışmalarını önemli ölçüde tamamladı. 
     Edinilen bilgiye göre, Lorenzo Giorgianni başkanlığındaki heyet, bugün de Hazine'de, DPT, Hazine, Maliye Bakanlılığı ile Merkez Bankası yetkilileriyle biraraya gelerek, İkinci Gözden Geçirme çerçevesinde, 2006 yılı bütçesi üzerinde teknik çalışma yaptı. 
     Heyetin çalışmalarında, ağırlıklı olarak, vergi gelirleri ile sosyal güvenlik finansmanı üzerinde durduğu belirtiliyor. 
     7 Eylül'de İstanbul'a gelerek çalışmalarına başlayan heyetin, 21 Eylül Çarşamba günü Türkiye'den ayrılarak, geri kalan görüşmeleri, IMF-Dünya Bankası'nın Güz Dönemi toplantılarında sürdürmesi bekleniyor. 
     
     BABACAN BAŞKANLIĞINDAKİ HEYET TEMSİL EDECEK 
     IMF-Dünya Bankası'nın Güz Dönemi toplantılarında, Türkiye'yi Devlet Bakanı Ali Babacan başkanlığında bir heyetin temsil etmesi bekleniyor. 
     İkinci Gözden Geçirme ile Birinci Gözden Geçirme'nin birleştirilip birleştirilmeyeceği konusunun ise sosyal güvenlik reformu başta olmak üzere, IMF tarafından istenilen yapısal kriterlerin yasalaştırılmasına bağlı olarak karar verileceği belirtiliyor. 
     İlgili yasaların yetiştirilememesi halinde, İkinci Gözden Geçirme'nin, Ekim ayında bağımsız olarak tamamlanabileceği ifade ediliyor. 
     
</TEXT>
</DOC>
