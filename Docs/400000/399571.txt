<DOC>
<DOCNO> 399571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun25.html </URL>
<DATE> 2005/12/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Badem küçültme operasyonunu Almanya'da bir Türk doktor yaptı 
</HEADLINE>
<TEXT>

     Almanya'nın Köln kentinde yaşayan, özellikle çocuklarda ve erişkinlerde horlamanın önlenmesi için yaptığı ameliyatlar ve verdiği konferanslarla uluslararası üne sahip olan Kulak Burun Boğaz KBB uzmanı Operatör Doktor Fahri Yıldız, ''Celon-Bipolar Isı Tedavisi'' yöntemiyle çocuklarda bademciklerin tümüyle alınmasının artık tarihe karışacağını söyledi. 
     Yıldız, bu yöntemin tıpta çok yeni bir uygulama olduğunu ve bu yöntemi Almanya'da ilk kez kendisinin uyguladığını belirterek, ''Bipolar ısı tedavisi yöntemiyle bademcikleri yüzde 40 küçültüyoruz. Hasta, aynı gün yemek yiyebiliyor ve taburcu oluyor'' dedi. 
     PAN kliniğinde 6 yıldır KBB Bölüm Başkanlığı yapan Yıldız, ''Kronik iltihaplı bademcikler hariç, bu yöntemle büyük bademcikleri 10 dakika süren bir operasyonla yetişkinlerde lokal anestezi, çocuklarda ise genel anesteziyle küçültüyoruz. Operasyonda bademcikleri kesmeyi gerektirmeyen ve kanamaya sebep olmayan iğne yöntemini uyguluyoruz. Hasta, aynı gün taburcu olurken, 2 gün hafif ağrı dışında yan etkisi olmaksızın bu rahatsızlığı atlatıyor. Yüzde 40 oranında küçülmüş olan bademcikler, bağışıklık sisteminde daha önce olduğu gibi işlevlerini yerine getirmeye devam ediyor'' diye konuştu. 
     Çocukların bu sayede horlamadan ve nefesi kesilmeden daha rahat uyuyabildiğine işaret eden Yıldız, sabahları dinç şekilde kalkan çocukların daha zinde ve daha başarılı olduğunu belirtti. 
     Celon Bipolar Terapisi'nin bazı tümör vakalarında da kullanılmaya başladığını ifade eden Yıldız, bu teknolojinin bir yılı aşkın bir süredir Türkiye'de de uygulandığını, kendisinin de bu konuda İstanbul'da uzman doktorlara verilecek bir ameliyat kursuna katılacağını kaydetti. 
     Mannheim Üniversitesi Kulak Burun Boğaz uzmanları ve Celon şirketi yetkilileri, Yıldız'ın Almanya'da bu yöntemi bademciğe ve dil köküne ilk uygulayan doktor olduğunun tıp çevreleri tarafından kabul edildiğini ve bu yöntemin Almanya'da hızla yayılmaya devam ettiğini bildirdi. 
     Bipolar Isı Tedavisi'nde 1,3 mm kalınlığında, ucu çift kutuplu bir iğneyle bademciğe giriliyor. İğneye bağlı olan Celon jeneratörüyle kontrollü bir şekilde bademciğe 5 ila 6 noktada verilen ve her biri 10 saniyeden az süren 60 ila 70 derecelik sıcaklık sayesinde bademcik dokusunda koagulasyon adı verilen bir reaksiyon oluşuyor. Bademcikler, 2 hafta içinde ısı tedavisi uygulanan yerlerde küçülüyor. Bu yöntemle hasta aynı gün hastaneden taburcu olabiliyor. 
     
</TEXT>
</DOC>
