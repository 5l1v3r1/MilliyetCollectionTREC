<DOC>
<DOCNO> 357182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun06.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzinsiz Kuran kursları ne olacak 
</HEADLINE>
<TEXT>


SALİHA ÇOLAK Ankara 

1-İzinsiz kuran kursu tartışması nasıl başladı 
Teklifin komisyon görüşmeleri sırasında, izinsiz Kuran kursu açanlara ceza indirimi öngören düzenleme gündeme getirildi. CHP'nin karşı çıkması üzerine AKP geri adım attı. AKP'nin önergesiyle teklife bir madde eklendi. CHP, izinsiz Kuran kursu açanlara verilecek cezanın indirilmesinin, kaçak Kuran kursları ve Hizbullah gibi hareketlerin desteklenmesi anlamına geleceğini savundu. Düzenlemeyi Sezer veto etti. Yasa, önceki gece Genel Kurul'da yeniden kabul edildi. 

2-Yasa ne getiriyor 
İzinsiz eğitim kurumları açanlara verilecek 6 aydan 3 yıla kadar hapis cezasının sınırları 3 aydan 1 yıla kadar şeklinde değiştirilirken, kapatma cezası da kaldırıldı. 

3-Sezer neden karşı çıktı 
Sezer, "bunun cumhuriyetin kuruluş felsefesi, çağdaş ve bilimsel eğitim anlayışıyla bağdaşmadığı" uyarısında bulunmuştu. 

4-CHP ne istedi, AKP ne dedi 
CHP, devlet denetimi dışındaki kaçak kursların cezasız bırakılmamasını istedi. AKP'liler, Kuran öğrenmenin kimseye zararı olmayacağını kaydetti. 

5-Kuran kursları denetimden çıktı mı 
Kuran kursları için, herhangi bir ceza kalmadığı savunuluyor. CHP hukukçuları, çok tehlikeli bir sürecin başladığına işaret ediyor. Parasını ödeyen kaçak kursu çalıştırmaya devam edebilecek. 


</TEXT>
</DOC>
