<DOC>
<DOCNO> 365250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/siy06.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu cümleye kızdılar 
</HEADLINE>
<TEXT>


Rum kesimi, Türkiye'nin yayımlayacağı deklarasyondaki, "Rumlar Türk liman ve havaalanlarını kullanamazlar" ifadesine karşı çıkacak 

UTKU ÇAKIRÖZER Ankara 


Türkiye ile AB Dönem Başkanı İngiltere arasında yapılan müzakereler sonrasında protokolün bugün imzalanması kesinleşti. Tartışma, Türkiye'nin yapacağı deklarasyondaki "bir cümleye" kilitlendi. 
Türkiye'nin Rumları tanımayacağını açıklayacağı deklarasyona, "Türk liman ve havaalanlarının Rumlara kullandırılmayacağı" anlamına gelecek bir ifade koymasına karşı çıkan Rum tarafının, AB içinde destek topladığı öğrenildi. Rum tarafı, böyle bir açıklama yapılması durumunda konuyu AB Konseyi'nin gündemine getirip Türkiye'nin tutumunu koruduğu sürece 3 Ekim'de müzakerelerin açılmasını engellemeyi planlıyor. 

Türk formülü 
Rumların bu tehdidinin Türkiye'nin üyelik sürecini engellemesinden endişe eden İngiltere gibi bazı ülkeler, Ankara'ya bu ifadeden vazgeçmesi için son günlerde yoğun telkinlerde bulundu. Bunun üzerine metne, "Türkiye ile AB arasındaki Gümrük Birliği'nin malların serbest dolaşımına imk n tanırken, hizmetlerin serbest dolaşımına kısıtlama getirebileceği" biçiminde bir ifade koydu. Dışişleri Bakanlığı, bu ifadelerin liman ve havaalanının Rumlara kullandırılmaması için geçerli hukuki zemini sağlayacağına inanıyor. 
Ancak Rumların ve AB Komisyonu'nun, bu yoruma da karşı olduğu ve Rum gemi ve uçaklarına kısıtlama getirecek hiçbir ifadenin olmaması konusunda ısrarlı oldukları öğrenildi. 
Milliyet'in incelediği protokol, 16 madde ve 22 sayfa. Protokolün giriş bölümünde ve ikinci sayfasındaki "anlaşmanın tarafları" bölümlerinde Rumlar, Türkiye'nin tanımadığı "Kıbrıs Cumhuriyeti" adıyla diğer 24 AB üyesi gibi anlaşmanın tarafı olarak tanımlanıyor. 



</TEXT>
</DOC>
