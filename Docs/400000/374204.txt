<DOC>
<DOCNO> 374204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas02.html </URL>
<DATE> 2005/08/30/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Çılgın saldırgan kasabada katliam yaptı .. 
</HEADLINE>
<TEXT>

     ABD’nin Texas eyaletinde bulunan Sash kasabasındaki bir kilise yakınlarında 4 kişiyi öldüren silahlı saldırgan, polise 9 saat direndikten sonra kendini vurdu. 
     Görgü tanıklarının ifadelerine göre, kanlı olaylar zinciri saldırgan A. P. Crenshaw’ın kasaba kilisesinin park yerinde kilise mensubu Wes Brown ile tartışması ile başladı. Brown’ın park yerinden kovması üzerine parktan ayrılan saldırgan, kısa süre sonra geri dönerek 61 yaşındaki Brown’u yakın mesafeden vurarak öldürdü. Crenshaw daha sonra, kilise rahibi 42 yaşındaki James Armstrong’a da ateş açarak onu katletti. 
     Daha sonra arabasıyla bir yol kavşağına çıkan Crenshaw’ın at taşıyan bir kamyona ateş açtığı, kamyonda bulunan iki kadının kaçarak saklanmaya çalışması üzerine bu kadınları da silahıyla öldürdüğü bildirildi. Crenshaw’ın bu saldırıdan sonra evine dönerken kilise yakınındaki ev ve kafelere ateş açtığı, ancak bu saldırıları sonucu kimsenin zarar görmediği kaydedildi. 
     Saldırılar üzerine olay yerine gelen 10 kişilik bir özel polis timinin iki kez Crenshaw’ın evine girmeye çalıştığı, saldırganın açtığı ateş sonucu geri çekilmek zorunda kaldıkları belirtiliyor. 
     Polisin eve ancak göz yaşartıcı gaz attıktan sonra girebildiği, ancak Crenshaw’ın operasyondan yaklaşık bir saat önce kendisini vurmuş olduğunun anlaşıldığı kaydediliyor. 
     Komşuları Crenshaw’ın bazı dengesiz hareketleri olduğunu ve daha önce de komşularına ateş açmasına rağmen polis tarafından tutuklanmadığını ifade ettiler. 
     
</TEXT>
</DOC>
