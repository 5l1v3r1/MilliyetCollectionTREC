<DOC>
<DOCNO> 386983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur22.html </URL>
<DATE> 2005/10/15/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sevdiği kızın adı, ele verdi... 
</HEADLINE>
<TEXT>

     Konya’da 2 minibüs, plaka ve bir miktar mazot çaldığı öne sürülen zanlı, çaldıktan sonra terk ettiği minibüslerden birinin camına sevdiği kızın adını yazınca polis tarafından yakalandı. 
     AA muhabirinin edindiği bilgiye göre, 9 gün önce merkez Karatay İlçesi’ndeki Eski Sanayi’den çalınan 42 BA 287 plakalı minibüs, Aksaray Yolu’ndaki Sömek Köyü’nde terk edilmiş olarak bulundu. 
     Bir süre sonra Eski Sanayi’den 42 KB 578 plakalı minibüs, ardından Fatih Işıklar Mahallesi’nden 20 LT 957 plakalı otomobilin ön ve arka plakaları ile bir işyerinden mazot çalındı. 
     Hırsızlık olaylarının aydınlatılması için soruşturmalarını sürdüren Konya Emniyet Müdürlüğü Oto Hırsızlığı Büro Amirliği ekipleri, çalınan 42 KB 578 plakalı minibüsü Apa Barajı yakınlarında terk edilmiş olarak buldu. 
     Araçtaki inceleme sonucu minibüsün camına yazılan "Sevim’ yazısından yola çıkan polis, Oto Hırsızlık Büro Amirliği’nde kayıtlı sabıkalılar ile ilgili araştırma yaptı. Yapılan istihbari çalışmalar sonucu, polis, "Sevim" adlı bir kızı sevdiğini belirlediği eski sabıkalılardan Necati B’yi gözaltına aldı. 
     Gözaltına alındığında üzerinden çıkan cep telefonunun arka kapağına da "Sevim" yazdığı öğrenilen Necati B’nin, adli makamlara sevk edileceği bildirildi. 
     
</TEXT>
</DOC>
