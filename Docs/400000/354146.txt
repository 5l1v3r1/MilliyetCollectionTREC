<DOC>
<DOCNO> 354146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur52.html </URL>
<DATE> 2005/06/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Köyünün yolu yapılmayınca... 
</HEADLINE>
<TEXT>

     Balıkesir'in Savaştepe İlçesi'ne bağlı Tavşancık Köyü'nde oturan bir vatandaş, yerel seçimlerden önce ''Yolunuzu yaptıracağız'' şeklinde verdikleri sözü, seçildikten sonra yerine getirmediklerini iddia ettiği 2 İl Genel Meclisi üyesi aleyhine manevi tazminat davası açtı. 
     Köy sakinlerinden Bayram Yıldırım'ın, Balıkesir İl Genel Meclisi üyeleri Şinasi Dinç ve Sebahattin Karagöz hakkında açtığı 500'er YTL'lik manevi tazminat davasının görülmesine başlandı. 
     Davacı avukatı Yakup Barut ve davalılardan Sebahattin Karagöz'ün katıldığı, basın mensuplarının alınmadığı davanın ilk duruşması, ''bilgilerin toplanması'' amacıyla ertelendi. 
     Davacı Bayram Yıldırım, seçimlerden önce propaganda çalışmaları kapsamında köylerine gelen Sabahattin Karagöz ve Şinasi Dinç'in köy halkına ''Seçimde kendilerini desteklemeleri, AK Parti'yi birinci parti yapmaları durumunda köylerinin yolunu 3 ay içinde asfalt kaplama yaptıracaklarına ilişkin namus ve şeref sözü verdiklerini'' iddia etti. 
     İl genel meclisi üyelerinin, göreve başlamalarının üzerinden yaklaşık 1 yıl 3 ay geçmesine rağmen köy yolunun hala asfaltlanmadığını savunan Yıldırım, 2 meclis üyesinin propaganda çalışmaları sırasında verdiği sözlere inanarak, köylüsünü kendisinin ikna ettiğini, ancak şu anda önderlik yapması nedeniyle köylüler önünde zor duruma düştüğünü, bunalıma girdiğini öne sürdü. Yıldırım, şunları kaydetti 
     ''Bizden oy istemeye geldiklerinde köylümün önüne geçip onlar adına konuştum. Onların sözlerine inanarak köylüyü ikna edip Dinç ve Karagöz'e oy vermelerini sağladım. Ancak seçimlerin üzerinden bir yılı aşkın sürenin geçmesine rağmen köy yolunun asfalt kaplama yapılmaması, hatta bir greyder bile gönderilmemesi nedeniyle köy halkı kendisini aldatılmış, kandırılmış hissediyor ve bu seçime önderlik yaptığım için de beni suçluyor. Köylümün baskısını artık kaldıramıyorum. Bu nedenle dava açtım.'' 
     
     ''VERDİĞİMİZ SÖZLERİN ARKASINDAYIZ'' 
     Davalı İl Genel Meclisi üyelerinden Sabahattin Karagöz de, seçimlerden önce köye seçim propagandasında bulunmak amacıyla gittiklerini doğruladı. 
     Köy odasında toplandıklarını, bu sırada köylülerden Bayram Yıldırım'ın yol, su ve diğer sorunların çözümü için kendilerinden söz istediğini belirten Karagöz, şöyle konuştu 
     ''Toplantıda biz de, Seçilirsek, bunları yaparız dedik, ancak bir süre vermedik. Seçildikten sonra 2004 yılında, 2003 yılının programı, yani bir önceki il genel meclisinin hazırladığı program uygulandı. Bu programda, 2004 yılında Savaştepe'de yol yapılması öngörülmüyordu ama gayretimizle bölgemizde Mecidiye- İsadere köyleri arasında 8.5-9 kilometre asfalt yapıldı. 2005 yılı için de Minnetler-Söğütçük-Mecidiye köyleri arasında 6 kilometrelik yolun asfaltlanması programa alındı. Önümüzdeki yıllarda program dahilinde Tavşancık yolu da mutlaka yapılacak, oraya da sıra gelecek. Tavşancık muhtarı ve halkıyla bir problemimiz yok. Verdiğimiz sözlerin arkasındayız.'' Bu arada, davayı açan Bayram Yıldırım'ın eşinin yerel seçimlerde muhtar aday adayı olduğu, ancak seçilemediği öğrenildi. 
     
</TEXT>
</DOC>
