<DOC>
<DOCNO> 379565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yasam/axyas01.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim başkasının yüzünü ister 
</HEADLINE>
<TEXT>


Birkaç yıl öncesine kadar bir bilimkurgu öğesi gibi görünen 'yüz nakli' gerçek oluyor. Dr. Maria Siemionow, birkaç hafta sonraki operasyon için adayları eliyor 

DIŞ HABERLER SERVİSİ 

ABD'deki Cleveland Kliniği doktorlarından Maria Siemionow 55 , önümüzdeki birkaç hafta içinde kendisini ziyarete gelecek 5 erkek ve 7 kadın misafirini heyecanla bekliyor. 
Polonya asıllı doktor, dış görünümlerinden dolayı pek kimseye görünmek istemeyen ziyaretçileriyle karşılaştığında onlardan gülmelerini, ağızlarını ve gözlerini açıp kapamalarını, kaşlarını çatmalarını isteyecek, dudaklarını, yanaklarını ve burunlarını elle muayene edecek... Bu tuhaf karşılamanın nedeni ise dünyada ilk kez yapılacak yüz nakli ameliyatına en uygun olan hastayı belirleyebilmek. 

Riski öyle çok ki... 
Yüz nakli için gelen adaylara sorular sorulacak "Korkuyor musun ", "Başkasının yüzüyle yaşamanın altından kalkabilecek misin " türünden... Ardından böyle bir ameliyatın taşıdığı riskler anlatılacak. Yeni yüz vücut tarafından reddedilebilir, bu durumda öncekinden daha beter bir görünüm ortaya çıkar. Organ reddini baskı altına alacak ilaçlar verileceği için ileride kanser riski doğabilir. Enfeksiyon da bir başka ciddi risk. Ayrıca alınan ilaçlar yüzünden böbrekler de iflas edebilir. 

10-14 günde yeni yüz 
Bu kriterlere uygun aday belirlendiğinde, kişiye, doku tipi, yaş, cinsiyet ve deri rengi bakımından uygun düşen bir kadavradan alınacak tam bir yüz nakledilecek. 10-12 uzman doktordan oluşacak ekip, 8-10 saatlik bir operasyon gerçekleştirecek. Damarlar, 20 kadar sinir ucu birbirlerine bağlanacak, kafatası, boyun, ağız, göz ve burun çevresinde çok hassas dikişler atılacak. 
Bütün masrafları klinik tarafından karşılanacak operasyonun ardından hasta, 10-14 gün hastanede kaldıktan sonra yeni yüzüyle taburcu edilecek. 

Ne yenisi, ne eskisi gibi... 
Şimdiye kadar binlerce estetik ameliyat yapan, hayvanlar üzerinde defalarca yüz nakli deneyleri gerçekleştiren Doktor Siemionow, ortaya çıkacak yeni yüzün, ne yüzün eski sahibine, ne de yeni sahibinin eski yüzüne benzemeyeceğini belirtti. 

Yeni yüz istemedi 

3 yıl önce bir trafik kazasında hamile eşiyle birlikte yüzünün eski görünümünü de kaybeden Matthew Teffeteller de yüz nakli için adaylardandı. Doktorların 'ideal' dediği Teffeteller ise ameliyatı reddetti. Gerekçesi ise şu soruydu "Kim başkasının yüzüyle yaşamak ister ki " 


</TEXT>
</DOC>
