<DOC>
<DOCNO> 370937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo09.html </URL>
<DATE> 2005/08/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kartal'ın potadaki yeni transferi Ellis Taraftar desteği beni ateşler 
</HEADLINE>
<TEXT>

     Beşiktaş Erkek Basketbol Takımı'nın yeni transferi Tyrone Ellis, siyah-beyazlı taraftarlardan övgüyle söz ederken, ''Onların desteği beni ateşleyecek'' dedi. 
     Beşiktaş'ın yeni antrenörü Murat Didin'in eski takımı Alman Opel Skyliners'den transfer edilerek 1 yıllık sözleşme imzalayan Tyrone Ellis, BJK TV'de yayınlanan röportajında, Beşiktaş'tan teklif geldiğinde heyecanlandığını, mutlu olduğunu vurgulayarak, ''Murat Didin harika bir antrenör. Çok sahiplenen bir insan. Zaten Türk insanı genellikle böyle. Bu yüzden buradayım. Beşiktaş çok büyük bir aile ve ben de bu büyük ailenin bir parçası olmak için buradayım'' diye konuştu. 
     Ellis, antrenör Didin hakkındaki görüşlerini, ''Murat Didin çok eğlenceli aynı oranda da ciddi. Hep kazanmak istiyor. Geçtiğimiz sezon antrenörlüğümü yaptı. Biliyorum kazanmak onda bir tutku. Bu benim için de geçerli. Ben de kaybetmekten nefret ederim. Sonuçta daha iyi bir oyuncu olmak ve kendimi geliştirmek için buradayım'' diye açıkladı. 
     Ellis, Türkiye Basketbol Ligi'nin kalitesi hakkında çok fazla şey bilmediğini, Beşiktaş, Fenerbahçe, Efes Pilsen ve Ülkerspor'u tanıdığını, bunların dışında lig hakkında bir fikrinin olmadığını, ama sezonun gelmesini iple çektiğini söyledi. 
     ABD'li oyuncu, Beşiktaş taraftarıyla ilgili olarak da şunları kaydetti 
     ''Beşiktaş taraftarı harika. Bu beni daha iyi oynamaya daha iyi çalışmaya iter. Her maçta olağan şekilde şutumu atarım. Ama onların varlığı beni daha iyi daha sıkı defans yapmaya iter. Taraftarlarımız da bundan memnuniyet duyar. Bana verecekleri enerjiyi ben de onlara bu şekilde iade ederim. Beşiktaş taraftarı ile tanışmayı konuşmayı ve yeni sezonu iple çekiyorum.'' 
     
</TEXT>
</DOC>
