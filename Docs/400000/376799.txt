<DOC>
<DOCNO> 376799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo28.html </URL>
<DATE> 2005/09/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rizespor, Beşiktaş'tan puan almanın hesaplarını yapıyor 
</HEADLINE>
<TEXT>

     Çaykur Rizespor Kulübü Yönetim Kurulu Üyesi Orhan İstif, hafta sonu sahalarında Beşiktaş karşısında puan ve puanlar almak için oynayacaklarını söyledi. 
     İstif, AA muhabirine yaptığı açıklamada, Çaykur Rizespor'un her maça puan parolası ile çıktığını belirtti. 
     Beşiktaş maçının kendileri açısından diğer maçlardan pek farkı olmadığını ifade eden İstif, ''Beşiktaş, Türkiye'de iyi oynayan takımlardan biri. Biz de Beşiktaş karşısında puan ve puanlar almak için oynayacağız. Beşiktaş maçını da diğer maçları da kazandığınızda 3 puan alıyorsunuz. Beşiktaş'ı veya başka bir takımı yenince 5 puan vermiyorlar. Bunun bilinciyle sahaya çıkıp iyi oynayarak maçı kazanmak istiyoruz'' dedi. 
     Milli maçlar nedeniyle lige verilen arada ilk kez takım olarak çalışma fırsatı bulduklarını da kaydeden İstif, ''Yalnız bu tam olarak hazır olduğumuz anlamına gelmez. Bu futbolcuların en az 2-3 hafta birlikte oynamaları halinde daha başarılı olacağız. Bana göre en önemli uyumu maçlarda yakalarız. Futbolcular birlikte ne kadar çok maça çıkarsa o kadar çabuk uyum sağlarlar ve ligde başarılı oluruz'' diye konuştu. 
     
</TEXT>
</DOC>
