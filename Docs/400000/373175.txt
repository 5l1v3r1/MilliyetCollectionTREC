<DOC>
<DOCNO> 373175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur22.html </URL>
<DATE> 2005/08/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çukurcalı kızların eğitim zaferi 
</HEADLINE>
<TEXT>

     Behçet DALMAZ HAKKARİ, DHA 

HAKKARİ’nin Irak sınırında bulunan Çukurca İlçesi’nde ÖSS sınavlarında bu yıl bir ilk yaşandı. Daha önce üniversiteye en fazla 3 kişi sokabilen ilçede bu yıl kızlar büyük bir başarı elde etti. 9’u kız 13 öğrenci bu yıl sınavlarda başarılı olarak çeşitli üniversitelere girmeye hak kazandı. Başarılarını Çukurca’da kurulan Mehmetçik Dershanesi’ne bağlayan öğrenciler büyük mutluluk yaşarken, Kaymakam Ünal Çoşkun tarafından ödüllendirildi. 
     Adı terör, eğitim ve sağlıkta yaşanan sorunlarla anılan Hakkari’nin Irak’a sıfır noktada bulunan 7 bin 500 nüfuslu Çukurca’da ÖSS sınavlarında bu yıl bir ilk yaşandı. Hakkari son üç yıldır ÖSS’de sonuncu olurken, Çukurca’da ilk kez 9’u kız 13 öğrenci çeşitli üniversiteleri kazandı. Töre gereği kızların okula gönderilmediği bölgede bir ilke imza atan öğrenciler büyük sevinç yaşıyor. Kız öğrenciler adına konuşan Hilal Aydın, Çukurca’da bir ilke imza attıkları için mutlu olduklarını söyledi. Üniversiteyi kazanan arkadaşlarının hepsinin dar gelirli ailelerin çocukları olduğunu dile getiren Aydın, Başarımızı burada kurulan Mehmetçik Dershanesi’ne borçluyuz. Bize her türlü imkanları sundular, biz de sınavlarda başarı kazandık. Hepimiz çok mutluyuz, özellikle Çukurca’dan ilk kez 9 kız öğrencinin başarılı olması, gelecek yıllarda diğer kız öğrencilere örnek olacaktır. Hepimiz iyi bir eğitim alıp ailelerimize faydalı insanlar olacağız'' dedi. 
     Yetkililer, ilçede 155 öğrencinin sınavlara girdiğini belirterek, Mehmetçik Dershanesine giden 57 öğrencimizden 13’ü üniversiteleri kazandı'' dedi. 
     
     MEHMETÇİK DERSANESİ ETKİLİ OLDU 

     Çukurca’da geçen yıl Kaymakam Ünal Çoşkun’un girişimleriyle Halk Eğitim Merkezi’nde 3 oda sınıflara dönüştürülerek Mehmetçik Dershanesi adı altında dar gelirli öğrencilere eğitim vermeye başladı. İlçede çeşitli birliklerde görev yapan değişik rütbedeki askerler gönüllü olarak öğrencilere eğitim vererek onları sınavlara hazırladı. Çukurca’nın başarılı öğrencilerini makamında kabul edip çeşitli hediyeler veren Kaymakam Ünal Çoşkun, özellikle kız öğrencilerin başarılı olmasından ayrı bir mutluluk duyduğunu söyledi. Üniversiteye gidecek öğrencilere kaymakamlık olarak gereken desteği vereceklerini belirten Çoşkun, Hakkari ÖSS’de sonuncu oldu ama nüfus ortalamasına bakarsak Çukurca batıdaki bir çok ilçeyi geride bırakmıştır. Öğrencilerimizin başarısında askerlerimizin çok büyük katkısı oldu. Hep birlikte el ele verip istekle çalışıp bu başarıya ulaştık. Öğrencilerimiz kişisel gayretleri de başarıda önemli etken oldu. Şimdi bu öğrencilerimize burs alabilmek için çalışacağı, bu konuda hayırsever vatandaşlarımızdan da destek bekliyoruz. Öğrencilerimizin bu başarısı Çukurca’nın gelişiminde modernleşmesinde büyük etken olacaktır'' diye konuştu. 
     
     ÇUKURCA'NIN GURUR TABLOSU 

     Çukurca’da 9’u kız 4’ü erkek 13 öğrencinin kazandığı üniversite ve bölümler şöyle 
     Kadriye Kanat Anadolu Üniversitesi Halkla İlişkiler Eskişehir 
     Hamdiye Bulut Yüzüncü Yıl Üniversitesi Eğitim Fakültesi Tarih Öğretmenliği Van 
     Rukiye Duran Osman Gazi Üniversitesi Turizm ve Otel İşletmeciliği Tokat 
     Hilal Aydın Çukurova Üniversitesi Bilgisayar Öğretmenliği Adana 
     Yıldız Derin Fırat Üniversitesi İşletme Fakültesi Muş 
     Mihrican Duman Atatürk Üniversitesi Eğitim Fakültesi Sınıf Öğretmenliği Erzurum 
     Dilek Kanat Gaziantep Üniversitesi İktisat Fakültesi İşletme Bölümü Gaziantep 
     Hilal Yaşar Anadolu Üniversitesi Halkla İlişkiler Eskişehir 
     Rukiye Karanfil Anadolu Üniversitesi Halkla İlişkiler Eskişehir 
     Şaban Ayaz Gaziantep Üniversitesi Elektrik Elektronik Mühendisliği, Gaziantep 
     Şahin Güneş Kafkas Üniversitesi Tarih Öğretmenliği Kars 
     Muhsin Er Dicle Üniversitesi Veterinerlik Fakültesi Diyarbakır 
     Esat Akkaya Selçuk Üniversitesi Arkeoloji bölümü Konya 
     
</TEXT>
</DOC>
