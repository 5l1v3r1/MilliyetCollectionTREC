<DOC>
<DOCNO> 357639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy01.html </URL>
<DATE> 2005/07/02/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Yıldırım Telekom ihalesinde gelinen rakam belirlenen bedelin üstünde 
</HEADLINE>
<TEXT>

     Ulaştırma Bakanı Binali Yıldırım, Türk Telekom ihalesinde en son gelinen rakamın, ihale öncesi Bakanlar Kurulu tarafından belirlenen muammen bedelin oldukça üzerinde olduğunu söyledi. 
     Yıldırım, Kabotaj ve Denizcilik Bayramı kutlamaları kapsamında geldiği Van’da, gazetecilere Türk Telekom ihalesi ile ilgili değerlendirmede bulundu. 
     Yıldırım, ihale için 4 konsorsiyumdan teklif alındığını, bunların fiyat zarflarının ihale komisyonu tarafından açıldığını ve değerlendirildiğini söyledi. 
     Katılımcı konsorsiyumların iş planlarıyla teknik yeterlilikten geçtiğini dile getiren Yıldırım, şöyle devam etti 
     "Daha önce ihale komisyonu fiyat tekliflerini cuma günü açıklayacağını ve en yüksek teklif veren firmanın pazarlığa davet edileceğini söyledi. Bugün saat 10.30’da teklifler açıldı. En yüksek teklifi veren iki grup pazarlığa davet edildi. Birkaç tur pazarlıktan sonra bir grup çekildiğini bildirdi. Şu anda en son açıklanan rakam, 6 milyar 550 milyon dolar oldu." İhaleyle ilgili sürecin devam ettiğini, bu işin burada bitmediğini ifade eden Yıldırım, "Bundan sonra değerlendirme komisyonu raporunu tamamlayarak, bir karara varacak. Verilen bu karar, Bakanlar Kurulu’na, bakanlığımız tarafından sunulacak. Bakanlar Kurulu, sunulan bu kararı kabul de edebilir, etmeyebilir de" diye konuştu. 
     
</TEXT>
</DOC>
