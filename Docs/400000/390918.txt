<DOC>
<DOCNO> 390918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur25.html </URL>
<DATE> 2005/10/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Yuva mağduru 41 çocuk rehabilitasyon için İstanbul'a getirildi 
</HEADLINE>
<TEXT>

     Malatya Çocuk Yuvası'nda kötü muameleye maruz kalan 0-6 yaş grubundaki 41 çocuk, rehabilitasyon amacıyla İstanbul'a getirildi. 
     THY'nin tarifeli uçağıyla Ankara aktarmalı olarak İstanbul'a getirilen çocuklar, Atatürk Havalimanı VIP Salonu'ndan çıkartıldı. 
     Sosyal Hizmetler ve Çocuk Esirgeme Kurumu SHÇEK Genel Müdürü İsmail Barış ve 12 görevlinin nezaretinde gelen çocuklar, VIP personelinin de yardımıyla midibüslere bindirildi. 
     İsmail Barış, burada yaptığı açıklamada, Malatya'daki olayda mağdur olan çocukların İstanbul'da Semiha Şakir Çocuk Yuvası'nda 2-3 ay süreyle psikolojik rehabilitasyona tabi tutulacaklarını, SHÇEK ile üniversitelerden uzman psikolog ve psikiyatristlerin çocuklarla ilgileneceğini söyledi. 
     Çocukların İstanbul'da bulunacakları süre içinde Malatya'daki yuvanın elden geçirilerek modern bir hale getirileceğini belirten Barış, ardından da çocukların tekrar yuvaya yerleştirileceğini bildirdi. 
     SHÇEK Genel Müdürü Barış, basın mensuplarından da çocukların psikolojileri açısından konuya daha duyarlı yaklaşmalarını istedi. 
     
</TEXT>
</DOC>
