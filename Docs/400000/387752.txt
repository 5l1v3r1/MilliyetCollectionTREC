<DOC>
<DOCNO> 387752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur35.html </URL>
<DATE> 2005/10/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Maganda kurşunuyla ölen Begüm'ün annesi intihar girişiminde bulundu 
</HEADLINE>
<TEXT>

     Malatya’nın Battalgazi İlçesi’nde kına gecesinde atılan kurşunla hayatını kaybeden Begüm Kartal’ın annesi Nazan Kartal, çok sayıda ilaç içerek intihar girişiminde bulundu. 
     Baba Hasan Kartal, AA muhabirine yaptığı açıklamada, eşi Nazan Kartal’ın Begüm’ün acısına dayanamayarak intihara teşebbüs ettiğini söyledi. 
     Eşinin 20 adet hap yutarak fenalaştığını belirten Hasan Kartal, şöyle konuştu 
     "Evde ablası ve diğer akrabalar da varmış. Onlara, ’uyuyacağım’ diyerek odasına gitmiş. Bol miktarda ilaç içtikten sonra kimse anlamasın diye kutuyu da saklamış. Ablası kutuyu bulunca hemen hastaneye yetiştirdik. Şükürler olsun hayati tehlikeyi atlattı." 
     
     ÖDÜL ÇAĞRISI DA SONUÇ VERMEDİ 

     Begüm’ün yaşamını yitirmesinden sonra hayata dönmekte zorlandıklarını kaydeden Hasan Kartal, şunları söyledi 
     "Kızımızın katili, elini kolunu sallayarak ortada geziyor. Bu acıya dayanmak ne kadar mümkün olur Toplumdan duyarlılık istemiş, kızımızın katilini ihbar edene ödül vereceğimizi açıklamıştık. Ama sonuç alamadık. Ben bir babayım ve kızımın katili bulunmadan normal hayata dönmem mümkün değil." Galatasaray Üniversitesi İktisat Fakültesi son sınıf öğrencisi Begüm Kartal 23 , 28 Ağustos 2005 Pazar akşamı, Malatya’nın Battalgazi İlçesi’nin Adagören Köyü’nde yapılan bir kına gecesinde, havaya açılan ateş sonucu yaşamını yitirmişti. 
     
</TEXT>
</DOC>
