<DOC>
<DOCNO> 387144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonspo12.html </URL>
<DATE> 2005/10/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçe, gözünü Şampiyonlar Ligi'ne çevirdi... 
</HEADLINE>
<TEXT>

     Turkcel Süper Ligi'nin 9. haftasında dün Ankaragücü ile karşılaşan Fenerbahçe, Avrupa Şampiyonlar Ligi E Grubu'nda 19 Ekim Çarşamba günü Schalke 04 ile yapacağı maçın hazırlıklarına ara vermeden başladı. 
     Teknik direktör Christoph Daum yönetiminde gerçekleştirilen antrenman, dünkü maçla ilgili tesislerde yapılan toplantı nedeniyle bir saat geç başladı. 
     Ankaragücü maçında forma giyen oyuncuların dinlenmeye yönelik çalışmalar yaptığı antrenmana Volkan, Serkan, Alex ve Anelka katılmadı. 
     Diğer futbolcular ise antrenör Roland Koch yönetiminde çift kale maç yaparak çalışmayı tamamladı. 
     Sarı-lacivertliler, Schalke 04 maçının hazırlıklarını yarın akşam basına kapalı antrenmanla sürdürecek. 
     
     SCHALKE 04 YARIN İSTANBUL'A GELİYOR 
     Fenerbahçe'nin, Avrupa Şampiyonlar Ligi E grubundaki rakibi Schalke 04 takımı yarın İstanbul'a gelecek. 
     Alman ekibin, yarın akşam İstanbul'a gelerek kampa gireceği bildirildi. 
     Schalke 04 Teknik Direktörü Ralf Rangnick, 18 Ekim Salı günü Eresin Otel'de saat 14.00'de maçla ilgili basın toplantısı düzenleyecek. Alman ekip aynı gün akşam 18.30'da Fenerbahçe Şükrü Saracoğlu Stadı'nda son çalışmasını yapacak. 
     Fenerbahçe Teknik Direktörü Christoph Daum, basın toplantısını 18 Ekim Salı günü saat 16.30'da statta yapacak. 
     Sarı-lacivertliler ise son çalışmasını aynı gün 18.00'de Samandıra Tesisleri'nde gerçekleştirecek. 
     
</TEXT>
</DOC>
