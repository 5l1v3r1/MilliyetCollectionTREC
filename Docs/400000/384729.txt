<DOC>
<DOCNO> 384729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun14.html </URL>
<DATE> 2005/10/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
K.Irak’ta 1 milyon Kürtçe anayasa kitapçığı dağıtılıyor 
</HEADLINE>
<TEXT>

     İhsan DÖRTKARDEŞ DHA 

      IRAK’ta hazırlanan yeni anayasa için 15 Ekim’de yapılacak referanduma yönelik geri sayım sürerken, Birleşmiş Milletler’in Irak’taki temsilcileri tarafından hazırlanan 1 milyon adet Kürtçe anayasa kitapçığı, Kuzey Irak’ta dağıtılmaya başlandı. 
     Birleşmiş Milletler’in Kuzey Irak’taki temsilcisi Erbil Dindar Zebari, Irak halkının anayasada yazılı hakları öğrenmesi ve daha sağlıklı karar verebilmesi için yeni anayasadan 1 milyon adet Kürtçe kitapçık hazırladıklarını ve bunların dağıtımına başlandığını söyledi. 
     Erbil’de bulunan BM’nin ’Kürdistan bölgesi’ temsilcisi Zebari, 1 milyon Kürtçe anayasa metninden 300 bininin Erbil, 200 bininin Dohuk ve 400 bininin de Süleymaniye’de dağıtılacağını, 100 bin kopyanın ise Musul ve Kerkük’te halka ulaştırılacağını bildirdi. 
     Bu arada Irak’ta Arapça hazırlanan milyonlarca anayasa metninin BM ve sivil toplum örgütleri aracılığı ile dağıtımına da başlandı. 
     
     'YENİ ANAYASA, KÜRTLERİN BİRÇOK BEKLENTİSİNİ KARŞILIYOR' 
     Öte yandan, Erbil’deki yerel ’Kürdistan parlamentosu’, yaptığı son toplantıda, hazırlanan yeni anayasanın, Irak’taki Kürtlerin birçok beklentisini karşıladığını, ülkenin federal bir yapıda oluşacağını, resmi dilin Arapça ve Kürtçe olarak yer alacağını, peşmerge gücünün korunacağını, doğal kaynaklardan Kürtlere pay ayrılacağını ve ’Kürt bölgesi’ sınırlarının en kısa sürede belirleneceğini kaydederek, ülkedeki bütün Kürtlerden referandumda ’Evet’ oyu vermesini istedi. 
     
</TEXT>
</DOC>
