<DOC>
<DOCNO> 386647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko21.html </URL>
<DATE> 2005/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dizel motor işbirliğinde 4. aşama... 
</HEADLINE>
<TEXT>

     Ford Motor Company ve PSA Peugeot Citroen'in dizel motor üretimi işbirliğinde 4. aşamaya geçildi. 
     Ford Otosan'dan yapılan açıklamaya göre, ilk aşaması 1998 yılında başlayan ve geçen süre zarfında 4 milyondan fazla dizel motorun üretildiği işbirliği programı, Ford Motor Company ve PSA Peugeot Citroen'i ortak olarak dünyanın en büyük dizel üreticisi haline getirdi. 
     İşbirliğinin dördüncü aşamasını oluşturan iki yeni motorun geliştirilmesi çalışmaları için firmalar tarafından toplam 332 milyon Avro'luk yatırım yapıldı. 
     Programa göre, Ford Motor Company, Essex-İngiltere'deki Dagenham motor fabrikasında Ford Transit ve PSA Peugeot Citroen'in üst düzeydeki ticari araçları Boxer ve Jumper için dayanıklılığı ve sağlamlığı geliştirilmiş özel bir 2.2 litre ticari araç dizel motoru üretecek. 
     PSA Peugeot Citroen de her iki şirketin orta büyük ve lüks modelleri için Moselle-Fransa'daki dünyanın en büyük dizel motor tesisi olan Tremery fabrikasında 2.2 litrelik lüks, yüksek güçlü bir dizel motor imal edecek. Her iki firma da yılda 200 bin adetlik üretim hedefliyor. 
     İki şirketin tüm otomobil ve ticari araçlarında kullanılması üzere, gelişmiş teknolojiye sahip dizel motorlar tasarlama ve üretme işbirliğindeki sonuncu adımı oluşturan, süper minilerden en büyük lüks otomobillere kadar birçok farklı araçta başarıyla kullanılan bu motorların, şimdi ticari araçlarda da kullanıldığı bildirildi. 
     Ford Motor Company, bu işbirliğiyle üretilen motorları Ford, Mazda, Volvo, Jaguar ve Land Rover markalarında, PSA Peugeot Citroen ise Peugeot ve Citroen ürünlerinde kullanıyor. 
     
</TEXT>
</DOC>
