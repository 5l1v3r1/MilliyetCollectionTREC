<DOC>
<DOCNO> 385815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy08.html </URL>
<DATE> 2005/10/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gül Önümüzde Ek Protokol ile ilgili acil bir konu yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Gümrük Birliği Ek Protokolü’nün onayıyla ilgili TBMM’de belli bir prosedür bulunduğunu söyleyerek, "Önümüzde acil böyle bir konu yok" dedi. 
     Gül, Kosova’ya giderken uçakta gazetecilerin gündeme ilişkin sorularını yanıtladı. 
     "AB seferlerini bitirdik, Balkanlara gidiyoruz. Atalarımızın atlarla gittiği yerlere, biz uçakla gidiyoruz" diyen Gül, Kosova ziyaretinin zamanlamasının BM Genel Sekreteri Kofi Annan’ın Kosova raporunun 24 ekimde Güvenlik Konseyi’nde ele alınacak olması açısından önemli olduğunu kaydetti. Gül, Türkiye’de Kosova’dan daha çok Kosovalı yaşamakta olduğuna işaret eden Gül, "Bütün Balkanlar bizim akrabamızdır" dedi. 
     Gül, Kosova’dan Sırbistan’a geçeceğini hatırlatarak, "Umarım bütün bu coğrafya ilerde AB ve NATO’nun içinde olacaktır, çatışmalar tarihte kalacaktır" diye konuştu. 
     Devlet Bakanı ve Başmüzakereci Ali Babacan ile dün Cumhurbaşkanı Ahmet Necdet Sezer’e gittiklerinin hatırlatılması üzerine Gül, Sezer’i AB sürecine ilişkin bilgilendirdiklerini, yarın da Babacan’ın yeni AB Genel Sekreteri’nin ismini açıklayacağını belirtti. Gül, bir başka soru üzerine, YÖK Başkanı Erdoğan Teziç’le de müzakere süreci çerçevesinde açılacak bilim ve teknoloji faslını ele aldıklarını kaydetti. CHP Genel Başkanı Deniz Baykal ile TBMM’de yaşadıkları polemiğin hatırlatılması üzerine Gül, müzakere çerçeve belgesinin AB’nin bir belgesi olduğunu, herkesin ulaşabileceğini, nezaket gereği tüm siyasi partilere gönderdiklerini belirtti. Gül, eleştirilere açık olduklarını, ancak "siyahı beyaz, beyazı siyah göstermek gayretinde de olmadıklarını" söyledi. 
     Gül, kuş gribiyle ilgili soru üzerine, Türkiye’nin kuşların göç yolları üzerinde olduğunu hatırlatarak, bütün tedbirlerin alındığını kaydetti. Kosova’nın da Türkiye’ye bu konuda yasak uygulama hazırlandığının anımsatılması üzerine Gül, herkesin kendi tedbirlerini alabileceğini bildirdi. 
     Türkiye’nin Kıbrıs’la AB arasında tercih yapmak zorunda kalabileceğine ilişkin yapılan yorumların hatırlatılmasına karşılık Gül, şunları söyledi 
     "AB süreci daha kolay geçebilirdi, yapılması gerekenler son 3 yılda yapıldı. Vaktiyle şartları yerine getirseydik, bu kulübe daha erken üye olurduk, çok daha fazla pay alırdık. İnanıyorum ki Kıbrıs konusunda ya öncelikle BM önderliğinde kapsamlı bir çözüm bulunur ya da KKTC kendi yoluna devam eder." Heybeliada Ruhban Okulu’nun açılmasına ilişkin soru üzerine de Gül, "Şu anda gündemimizde değil, bu orta ve uzun vadeli pek çok meseleden biridir" yanıtını verdi. 
     Dışişleri Bakanı ve Başbakan Yardımcısı Abdullah Gül, Sakal-ı Şerif’in Kültür Bakanı Atilla Koç’a değil de Başbakan Recep Tayyip Erdoğan’a gittiği yönündeki haberlerin hatırlatılması üzerine de "Böyle şeyler söylemek yakışık almaz" dedi. 
     
</TEXT>
</DOC>
