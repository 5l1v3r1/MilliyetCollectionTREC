<DOC>
<DOCNO> 396232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/siyaset/siy07.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rasmussen küçük düşürüldü' 
</HEADLINE>
<TEXT>


LONDRA ANKA 


Başbakan Erdoğan'ın Danimarka Başbakanı Anders Fogh Rasmussen ile yapacağı basın toplantısını, Roj TV nedeniyle terk etmesine İngiliz gazetesi Financial Times farklı bir yorum getirdi. Gazete, Erdoğan'ın Danimarka'daki tavrını yorumlarken, "Eğer biri, katılmak için çırpındığı bir kulübe girme sürecindeyse, kulübün önde gelen üyelerinden birini kamuoyunun önünde küçük düşürmesi akıllıca olur mu " diye sordu. Ankara'nın Roj TV'nin PKK ile yakın bağlarının bulunduğunu öne sürdüğünü belirten gazete, Türkiye'nin güneydoğusunda şiddetin yeniden arttığı dönemde, Türk hükümetinin, Erdoğan'ın davranışını haklı çıkarmak için zorlandığını savundu. 

Roj TV'de delil yok 
Türkiye ile Danimarka arasında krize yol açan PKK yanlısı Roj TV konusunda Kopenhag emniyetinin başlattığı soruşturmada sonuca yaklaşıldığı, ancak televizyon kanalını suçlayacak bir delil bulunmadığı belirtildi. 


</TEXT>
</DOC>
