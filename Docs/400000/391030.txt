<DOC>
<DOCNO> 391030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun20.html </URL>
<DATE> 2005/10/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Blair, Barzani ile görüşecek 
</HEADLINE>
<TEXT>

     İngiltere Başbakanı Tony Blair'in, bugün Irak Kürdistan Demokratik Partisi IKDP lideri Mesut Barzani ile görüşeceği bildirildi. 
     Irak Planlama ve Kalkınma Bakanı Berham Salih, BBC radyosuna yaptığı açıklamada, Blair ile Barzani'nin görüşmede, Irak'ta 15 aralıkta yapılacak seçimler konusunu ele alacaklarını, görüşmeye kendisinin de katılacağını söyledi. 
     Salih, görüşmede Blair'den Irak'taki siyasi sürecin bir sonraki adımını atarken destek isteyeceklerini belirtirken, Irak'taki şiddetin sivil savaşa doğru yol aldığı iddialarını reddetti. 
     Berham Salih, Irak'ın etnik ve dini ayrımcılık politikalarını izleyen 35 yıllık acımasız bir diktatörlükten çıktığını ifade ederek, ''Ancak ilerleme kaydediyoruz. Teröristler, Irak toplumunun kutuplaşmasını derinleştirmeye ve iç savaş senaryosu yaratmaya çalışıyorlar'' dedi. 
     Irak Planlama ve Kalkınma Bakanı Salih, Irak'taki bu süreçte teröristlerin emellerine ulaşamaması için uluslararası toplumun yanlarında olmayı sürdürmesini umduğunu sözlerine ekledi. 
     ABD Başkanı George Bush, Irak Kürdistan Demokratik Partisi IKDP lideri Mesud Barzani'yi geçen hafta Beyaz Saray'da ağırlamıştı. 
     
</TEXT>
</DOC>
