<DOC>
<DOCNO> 390208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo15.html </URL>
<DATE> 2005/10/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
NBA'de Memo'nun 11 sayı attığı maçta Jazz, Rockets'a 88-80 yenildi 
</HEADLINE>
<TEXT>

     ABD Profesyonel Basketbol Ligi'nde NBA yeni sezona hazırlık maçları devam ediyor. 
     Ligin güçlü takımlarından Utah Jazz'da forma giyen Mehmet Okur, takımının Houston Rockets ile yaptığı ve 88-80 kaybettiği maçta 11 sayı attı. 
     Houston'daki Toyota Center'da yapılan ve 10 bine yakın kişinin izlediği maça ilk 5'te başlayan ve 28 dakika sahada kalan Mehmet Okur, 11 sayının yanı sıra 6 ribaunt, 1 asist ve 1 top çalmayla maçı tamamlamasına karşın yenilgiyi engelleyemedi. 
     Jazz'da Deron Williams 16 sayı ve 6 asistle takımının en etkili ismiydi. Rakip potaya 13 sayı atan Andre Owens'ın çabaları ise galibiyet için yeterli olmadı. 
     Houston Rockets'te ise Çinli pivot Yao Ming ve David Wesley 19'ar sayıyla takımlarını sırtlarken, Derek Anderson 14 sayıyla maçı tamamladı. Sakat olan Tracy McGrady bu maçta forma giyemedi. 
     
     ERSAN YİNE FORMA ŞANSI BULAMADI 
     Bu sezon Milwaukee Bucks forması altında NBA'de forma giymeye başlayan Türk basketbolcu Ersan İlyasova takımının Denver Nuggets ile yaptığı maçta oynama şansı bulamadı. 
     Denver Nuggets'ın sahasında oynanan ve yaklaşık 10 bin kişinin izlediği mücadeleyi evsahibi takım 118-115 kazanırken, 26 sayı atan Carmelo Anthony maçın en skorer oyuncusu oldu. 
     Nuggets'ın bir diğer skorer oyuncusu Brezilyalı Nene, Bucks karşısında 25 sayı bulurken, 16'şar sayı atan Andre Miller ve Earl Boykins sezon öncesi hazır olduklarını gösterdiler. 
     Ersan'ın antrenör kararıyla oynamadığı maçta Bucks'ın en skorer oyuncusu ise rakip potaya 25 sayı gönderen Michael Redd olurken, 22 sayı bulan Tj Ford'un çabaları galibiyete yetmedi. 
     Ligde günün diğer maçlarında sonuçlar şöyle 
     Boston Celtics-Cleveland Cavaliers 101-100 . 
     Charlotte Bobcats-Idiana Pacers 109-103 . 
     Minnesota Timberwolves-Chicago Bulls 100-92 . 
     Phoneix Suns-Sacramento Kings 112-102 . 
     Toronto Raptors-Portland Trail Blazers 100-78 . 
     
</TEXT>
</DOC>
