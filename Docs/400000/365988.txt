<DOC>
<DOCNO> 365988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/yasam/axyas01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirtli Sancak'tan Van'a kız yurdu 
</HEADLINE>
<TEXT>


'Baba Beni Okula Gönder' kampanyasına bir katkı da Hedef Allience Yönetim Kurulu Başkanı Ethem Sancak'tan geldi. Sancak, Van'da bir kız yurdu yaptıracak 

İSTANBUL Milliyet 

Kız çocuklarının okullaştırılmasının çok önemli olduğunu vurgulayan Siirtli işadamı Ethem Sancak'ın Van'ın Bahçesaray ilçesinde yaptıracağı 100 kişilik kız yurdu, 2005-2006 eğitim öğretim döneminde hizmete girecek. 
Bahçesaray ilçesini özellikle seçtiğini anlatan Sancak, "Rahmetli amcam Abdülkerim Sancak, bir süre orada ticaretle uğraşmış. Ayrıca ailemiz, Siirtli olmasına rağmen Van'da 25 yıl kumaş ticaretinden yün alım satımına kadar birçok işle uğraştı. Uzun süre orada yaşadılar. Yarım Vanlı, yarım Siirtliyiz. Oraya bir borcumuz var" dedi. 

'Kardeşim de yaşadı' 
Sancak, sözlerini şöyle sürdürdü "Güneydoğu'daki kızların bazı koşullar nedeniyle okuyamamasının yarattığı acıyı hep içimde hissettim. Kızkardeşlerimden biri okuma yazma bilmiyordu. İstanbul'a geldikten ve evlendikten sonra diploma aldı. Kardeşim, benimle eşit haklara sahip ama sırf kız olduğu için böyle bir durumla karşı karşıya kalmıştı. Bunun vicdanları rahatsız etmemesi mümkün değil. Kızların okullaştırılmasıyla ilgili bu kampanyayı gazetede görünce çok heyecanlandım ve mutlu oldum." 

'Milliyet çok öğretici' 
Kampanyanın herhangi bir okul yaptırmaktan farklı olduğunu vurgulayan Sancak, "Kendimi bildim bileli Milliyet okuyucusuyum. Benim yetişmemde de Milliyet'in büyük katkısı oldu. Çünkü Milliyet bir fikir gazetesi ve çok öğretici. Nerede olursam olayım bulur, okurum. Bu kampanyayı görünce 'İyi ki Milliyet okumuşum' dedim. Bu bir özgürleştirme kampanyası" diyerek sözlerini noktaladı. 

Milliyet'i ziyaret etti 

Hedef Allience Yönetim Kurulu Başkanı Ethem Sancak, Milliyet İcra Kurulu Başkanı Hanzade Doğan'ı ziyaret ederek kampanyanın önemine değindi. 


</TEXT>
</DOC>
