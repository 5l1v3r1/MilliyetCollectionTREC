<DOC>
<DOCNO> 378317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun31.html </URL>
<DATE> 2005/09/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Afganistan'da sembollerin seçimi 
</HEADLINE>
<TEXT>

     Afganistan'da 1969 yılından bu yana ilk kez pazar günü yapılacak parlamento seçiminde oy kullanacak milyonlarca Afgan seçmenin geleceklerine karar vermede, çiçek demeti, kapı kolu, fil ve tas gibi semboller hayati rol oynayacak. 
     Kadınların yüzde 80'inin ve erkeklerin yarısının okuma yazma bilmediği Afganistan'da, parlamentonun alt kanadı Volesi Jirga Halk Meclisi ve 34 vilayet meclisi için yapılacak seçime katılan her adayın oy pusulasında kendi ismiyle bir sembolü ve fotoğrafı bulunuyor. 
     Seçime katılacak 6 bin kadar aday için kolayca anlaşılabilir semboller seçilirken, partilerin katılmayacağı seçimde parti sembolleri kullanılmadı ve organizatörler olumlu, olumsuz ya da dini anlamları bulunan semboller kullanmaktan kaçındılar. 
     Oy pusulalarında balık, kelebek, geyik, deve, aslan, at ve kuşun yanı sıra yat, beton kamyonu, yatak, halter, ekmek, saat ve pense gibi semboller kullanıldı. Adayların semboller konusunda kendi fikirleri olmasına rağmen, semboller seçimleri denetleyen BM tarafından belirlendi ve adaylar bir kutu içinden üç sembol çekerek birini seçti. 
     Temel önceliği kadın eğitimi olan kadın aday Fariba Ahmedi, kalem ve kağıt sembolü seçmek istediğini, ancak kupa sembolü çektiğini söyleyerek, ''Bu benim seçimim değildi'' dedi. 
     Seçmenler de sembollü seçime farklı tepkiler verdiler. 
     Okuma yazma bilmeyen 80 yaşındaki Barat, kendi aşireti Achakzai'yi temsil eden atın seçiminde büyük yardımı olacağını belirterek, ''Adayı bizim aşiretten seçeceğiz. Ata bakacağım'' diye konuştu. 
     Nur Muhammed adlı seçmen de ''Sembollere dikkat etmiyorum, bize yardımcı olacak, bize hizmet edecek ve sesimizi Kabil'e duyuracak kişileri istiyoruz'' dedi. 
     Semboller ya da adaylarla ilgilenmediğini söyleyen kamyon şoförü Abdül Nasır ise tepkisini, ''Ne seçimi Ben kamyon şoförüyüm, benden bilgi istiyorsanız kamyonum hakkında sorun'' diyerek dile getirdi. 
     
</TEXT>
</DOC>
