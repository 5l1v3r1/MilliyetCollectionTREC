<DOC>
<DOCNO> 361695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo22.html </URL>
<DATE> 2005/07/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Fenerbahçe, İstanbul'daki son antrenmanını tamamladı... 
</HEADLINE>
<TEXT>

     Fenerbahçe yeni sezon hazırlıklarının İstanbul etabını bugün yaptığı çift antrenmanla tamamladı. 
     Teknik direktör Christoph Daum yönetiminde, Samandıra Tesisleri'nde gerçekleştirilen günün ikinci antrenmanında sarı-lacivertli futbolcular kondisyon çalışmasının ardından çift kale maç oynadı. 
     Sakatlıkları süren Anelka, Can, Kerim, Olcan, Deniz ve Nobre tesislerde tedavi olurken, bağırsak enfeksiyonuna yakalanan Semih ve tedavi olmak için Almanya'ya giden Servet çalışmaya katılmadı. 
     
     YUMURTA SAVAŞI 
     Antrenmanın ardından sarı-lacivertli futbolcular İstanbul'daki son çalışma olması sebebiyle teknik heyeti yumurta yağmuruna tuttu. 
     Teknik heyetin yumurtaya bulanmasından sonra futbolcular bu kez gazetecilere yöneldi. 
     Medya mensupları hemen basın odasına girip kapı ve pencereleri kapadı. Ancak başını Tuncay'ın çektiği grup, yüklenerek basını odasını açtı ve gazetecileri de yumurtaya buladılar. 
     Sarı-lacivertliler, böylece yeni sezon hazırlıklarının ikinci etabını neşeli geçen bu idman sonrası tamamladı. 
     
     ALMANYA YOLCULUĞU PAZARTESİ GÜNÜ 
     Yeni sezon hazırlıklarının İstanbul etabını tamamlayan sarı-lacivertliler, yarın izin yapacak ve 18 Temmuz Pazartesi günü Almanya'ya gidecek. 
     Fenerbahçe, 1 hafta sürecek olan Almanya kampında 3 hazırlık maçı oynayacak. 
     
</TEXT>
</DOC>
