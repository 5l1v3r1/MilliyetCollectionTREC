<DOC>
<DOCNO> 355394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun22.html </URL>
<DATE> 2005/06/25/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Schulz Avrupa'daki kriz AB'nin genişleme sürecini hızlandırmıyor 
</HEADLINE>
<TEXT>

     Alman Sosyal Demokrat Partili SPD Avrupa Parlamentosu Milletvekili Martin Schulz, Avrupa'da ortaya çıkan krizin, AB'nin genişleme sürecinin hızlanmasına katkı sağlamadığını söyledi. 
     Schulz, ''Frankfurter Allgemeine Sonntagszeitung'' adlı gazeteye yaptığı açıklamada, Türkiye ile AB üyelik müzakerelerine Ekim ayında başlanması için şartların zorlaştığını savunarak, ''Nice anlaşması Türkiye'nin üyeliği için yeterli temel değil'' dedi. 
     Türkiye'nin AB üyeliğinin her zaman AB'nin reform yeteneğinden de bağımlı kılındığını öne süren Schulz, Türkiye ile yapılacak müzakerelerin hedefinin tam üyelik olarak kalıp kalmayacağı şeklindeki bir soruya karşılık da, şunları söyledi 
     ''Müzakerelerin hedefi açıkça belirtilmiştir, ancak bu hedefe ulaşılıp ulaşılamayacağı belirsiz. Her halükarda müzakerelerin 10 yıldan fazla süreceği kesin.'' Demokratikleşmeye ve reformlara katkı sağladığı için yine de Türkiye'ye ve Balkan ülkelerine yönelik Avrupa perspektifinin korunması gerektiğini kaydeden Schulz, ''Bu perspektiften vazgeçmek ihmalkarlık olur. Ancak çok hızlı bir şekilde üyelik vaadinde bulunmak da ihmalkarlık olacaktır'' dedi. 
     Schulz, Almanya'da olası bir iktidar değişikliğinde Türkiye ile ilgili takvimde bir değişiklik olacağını sanmadığını, bu konuda tüm Avrupa ülkeleri hükümet ve devlet başkanlarının, Türkiye'nin AB üyeliğine karşı çıkan Alman Hıristiyan Demokrat Birlik Partisi CDU Genel Başkanı Angela Merkel'den farklı görüşlere sahip olduklarını kaydetti. 
     
</TEXT>
</DOC>
