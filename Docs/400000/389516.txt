<DOC>
<DOCNO> 389516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko49.html </URL>
<DATE> 2005/10/25/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İzmit SEKA'nın arazisine, "Sanayi Müzesi" kurulacak... 
</HEADLINE>
<TEXT>

     Kocaeli Büyükşehir Belediye Başkanı İbrahim Karaosmanoğlu, Büyükşehir Belediyesi'ne devredilen SEKA İzmit İşletmesi arazisinde sanayi müzesi kurmayı planladıklarını bildirdi. 
     Karaosmanoğlu, Sabancı Holding CEO'su Ahmet Dördüncü ile Kocaeli Sanayi Odası Başkanı Yılmaz Kanbak'la birlikte SEKA arazisini gezdi. 
     Karaosmanoğlu, gezi sırasında yaptığı açıklamada, arazinin, yapılacak yeşil alan düzenlemeleriyle kentin akciğeri olacağını ve uygulamaya konulacak projelerin kentin yapısal dokusuna uygun düzenleneceğini söyledi. 
     Arazide bir de ''Sanayi Müzesi'' kurmayı hedeflediklerini ve bu konuda sanayi kuruluşlarından görüş istediklerini ifade eden Karaosmanğlu, kendisini ziyaret eden tüm sanayicilere araziyi gezdirerek, görüş aldığını kaydetti. 
     Projenin, sanayicilerin görüşleri doğrultusunda hazırlanarak, kullanılmak üzere muhafaza edilen binalardan birinde müze oluşturulacağını anlatan Karaosmanoğlu, müze için Sabancı Grubu'nun desteğini istedi. 
     Kocaeli Sanayi Odası Başkanı Yılmaz Kanbak da, arazide bulunan kapalı mekanlardan birinin müzeye dönüştürülebileceğini ifade ederek, daha önce açık bir müze düşündüklerini, ancak SEKA arazisi içinde yapılacak müzeye de iyimser baktıklarını söyledi. 
     Ahmet Dördüncü ise Sabancı Grubu olarak Sanayi Müzesi projesine ortak olabileceklerini belirterek, ''Arazi çok büyük. En güzel yanı bir tarafı deniz bir tarafı kara olması. Tabii bunların ötesinde tarihi değeri de çok önemli'' dedi. 
     
</TEXT>
</DOC>
