<DOC>
<DOCNO> 384637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/axgun01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'nun avukatlarına 50 dava 
</HEADLINE>
<TEXT>


PKK liderinin dava süresince savunmasını üstlenen 20 avukat için 3 yılda 50 dava açıldı. Bu avukatlardan dokuzu hakkında meslekten men cezası verildi 

MUSA KESLER İstanbul 

Kenya'da yakalandıktan sonra Türkiye'ye getirilen ve "ağırlaştırılmış müebbet hapis cezası" verilen bölücü terör örgütü PKK lideri Abdullah Öcalan'ın dava sürecinde savunmasını üstlenen 20 avukat hakkında yaklaşık 3 yıl içerisinde 50 dava açıldı. 1 ile 115 yıl arasında hapis cezası istenen avukatlarından dokuzu hakkında ise meslekten men cezası verildi. 
İmralı Cezaevi'nde tutuklu bulunan Öcalan ile yaptıkları görüşme sonrası, siyasi görüşlerini basına aktardıkları iddia edilen avukatları hakkında İstanbul, Adana, Beyoğlu ve Eyüp Cumhuriyet başsavcılıkları tarafından açılan davaların büyük bir bölümünü "örgüt propandası yapmak" oluşturuyor. 
Öcalan'ın cezaevinde bulunduğu süreçte basında yer alan "Öcalan'ın barış çağrısı", "Ortadoğu'yu savunacağım", "Oyunu bozalım", "İmralı'dan zirveye tehdit gibi mesaj", "Apo resmen tehdit etti", "Öcalan'dan yeni tehditler", "Hükümete mektup" başlığını taşıyan haberler sonrası Öcalan'ın avukatları hakkında "örgüt propagandası yapmak" iddiasıyla 21 dava açıldı. 
Avukatlar hakkında örgüt propagandası iddiasının yanı sıra örgüt üyesi olmak, örgüte yardım ve yataklık etmek, devletin manevi şahsiyetine hakaret gibi çeşitli suçlamalarla da 29 dava açıldı. Bu davalardan sadece 3'ü beraatla sonuçlandı. 
Öcalan'ın avukatlarından Aysel Tuğluk, Doğan Erbaş, Mahmut Şakar, İrfan Dündar, Hatice Korkut, Bekir Kaya, Okan Yıldız, Fırat Aydınkaya, Barış Baran hakkında ise "meslekten men" cezası verildi. 


</TEXT>
</DOC>
