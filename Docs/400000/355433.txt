<DOC>
<DOCNO> 355433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo08.html </URL>
<DATE> 2005/06/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Trabzonspor sabah idmanını aralıksız yağan yağmur altında yaptı 
</HEADLINE>
<TEXT>

     Ligde yeni sezon hazırlıklarının ilk dönemi için Bolu'nun Gerede İlçesi'nde kamp yapan Trabzonspor, günde çift idmanla çalışmalarını sürdürüyor. 
     Sabah antrenmanını aralıksız yağan yağmur altında yapan bordo-mavili ekibin kamptaki futbolcu sayısı, Karel D'Heane ile Dünya Gençler Futbol Şampiyonası için milli takımda bulunan Ergin Keleş'in de katılmasıyla 18'e ulaştı. 
     Milli futbolcular Hüseyin, Gökdeniz ve Erdinç'in bu akşam kampa katılması beklenirken, Fatih'in ise İsviçre kampına katılacağı bildirildi. 
     Bazı açılış etkinliklerine katılmak için Trabzon'da bulunan Şenol Güneş de bu sabahki çalışmaya katıldı. 
     
     TRABZONSPOR'UN İSVİÇRE KAMP PROGRAMI BELLİ OLDU 
     Gerede'deki yeni sezon hazırlık çalışmaları 1 Temmuz Cuma günü sona erecek olan bordo-mavililer, sezon hazırlıklarının 2. etabını İsviçre'de sürdürecekler. 3 Temmuz Pazar günü başlayacak olan İsviçre'de kampında Trabzonspor, İsviçre Süper Ligi takımlarından BSC Young Boys Bern, FC Basel, FC Aarau, FC Thun 1898 ve Katar Milli Takımı ile hazırlık maçları yapacak. 
     Bordo-mavili ekip, 17 Temmuz'da İsviçre kampını tamalayarak Trabzon'a dönecek. 
     
</TEXT>
</DOC>
