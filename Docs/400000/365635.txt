<DOC>
<DOCNO> 365635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/theper.html </URL>
<DATE> 2005/07/30/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Sizlere yanlış şeyler söyleniyor 
</HEADLINE>
<TEXT>


Bir zamanlar bir reklam vardı, bu reklamda kullanılan bir cümle çok tutmuş, herkesin ağzında çiklet olmuştu, şimdilerde unutuldu ama ben yine hatırlatayım, cümle şuydu "Ağzı olan konuşuyor". 
Bu sözü bana İstanbul'dan yazan H. H. isimli okuyucumun mektubu hatırlattı. Okuyucum diyor ki 
"Gazetede yeni okudum, Danıştay 2003 yılında balkonların kapatılabileceğine karar vermiş, şimdi ben balkonumu kapatabilir miyim " 
Dikkat ederseniz karar 2003 tarihli ama gazetede hangi gazetede bilmiyorum yeni çıkmış. Oysa bu karar çıktıktan sonra ben bu konuyu detaylı biçimde birkaç defa açıkladım. Ama yine de sanki yeni bir şeymiş gibi çıkabiliyor ve vatandaş yanlış yönlendiriliyor. Tekrar açıklayayım. 
Bir binada değişiklik yapıldığı zaman buna karşı iki türlü müdahale olabilir. Bunlardan birincisi, belediye müdahale eder. İmar mevzuatına ve tasdikli projeye aykırı inşaat yapmaktan inşaatı durdurur veya yıkılmasına karar verir. Böyle bir karar veya işlem idari olduğu için, dava konusu yapıldığında idare mahkemesinde dava açılır, idare mahkemesi kararına karşı temyiz merci Danıştay'dır. İşte belediye ile ilgili böyle bir karar Danıştay'a gitmiş ve Danıştay böyle bir karar vermiş. Bu karar bana göre yanlış. Ancak sizi ilgilendiren bu karar değil. 
İkinci müdahale, aynı parsel içinde bağımsız bölüm maliki olan herhangi birinin mahkemeye adliye mahkemelerine yapacağı müracaattır. Böyle bir müracaatta, kat mülkiyeti mevzuatı devreye gireceği için mahkeme Kat Mülkiyeti Kanunu'na göre eski hale getirilmesine, yani kapatılan kısımların açılmasına karar verecektir. Yani hiçbir şekilde balkonların kapatılmasına izin çıktı diye algılamayın, sizleri yanıltıyorlar. Bugüne kadar "bilgisizlik" deyip geçiyordum, artık "kasıt" diyeceğim neredeyse, vatandaşı birbirine düşürmek için kasten yapıyorlar sanki. 



</TEXT>
</DOC>
