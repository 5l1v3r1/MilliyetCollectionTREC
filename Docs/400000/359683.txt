<DOC>
<DOCNO> 359683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur10.html </URL>
<DATE> 2005/07/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Askeri araç mayına çarptı 3 şehit, 15 yaralı 
</HEADLINE>
<TEXT>

     
     AA DHA 

     
      Hakkari’nin Şemdinli İlçesi’nde, askeri aracın terör örgütü PKK tarafından yola döşenen mayına çarpması sonucu ilk belirlemelere göre 3 askerin şehit olduğunu, 15 askerin yaralandığını bildirildi. 
     Hakkari’nin Şemdinli İlçesi’ne bağlı Derecik Beldesi kırsalında devriye görevini yapan askeri aracın mayına çarpması sonrasında şehit olan erlerin Mehmet Çamcı, Ender Alber ve İbrahim Boybey olduğu açıklandı. 
     Yaralı asker sayısının 15 olduğu, Hakkari Askeri Hastanesi’nde tedavi gören askerlerin uzman çavuş Adem Şahan, erler Cengiz Aydın, Hüseyin Torun, Nefi Yetitiren, Abdulaziz Çalışkan, Cem Öztürk, Abdullah Gezgin, Barış Gökbaşlar, Bestavi Veziroğlu, Cemal Şahin, Mehmet Engin ve Zeynel Özdemir oldukları bildirildi. 
     Yetkililer, kimlikleri henüz belirlenemeyen 3 askerin de Van Askeri Hastanesi’nde tedavi altına alındığını kaydettiler. 
     
     UZAKTAN KUMANDAYLA PATLATTILAR 

     Patlamayı teröristlerin uzakdan kumandalı mayını patlatmasıyla meydana geldiği belirlendi. Bölgede kapsamlı araştırma yapan güvenlik güçleri patlamanın meydana geldiği noktaya çok yakın 2 ayrı yerde patlatılmayı hazır 2 hazır düzenek daha tespit etti. Bölgeye giriş- çıkışları kapatan güvenlik güçleri, teröristlerin mayını 60’lık havan mermisinin içine koyup uzaktan kumanda ile patlattıklarını söyledi. Yetkililer bölgede başka tuzakların da bulunabileceği olasılığına karşı arama tarama çalışmalarını sürdürdüğünü açıkladı. 
     
     ÇUKURCA’DA 2 ASKER YARALANDI 

     Öte yandan, Hakkari’nin Çukurca İlçesi’nde arazi arama çalışmasını yürüten askerlerin mayına basması sonucu iki er yaralandı. 
     Yaralı askerlerin Hakkari Asker Hastanesi’nde tedavi altına alındığı, Şemdinli ve Çukurca’da operasyonların devam ettiği öğrenildi. 
     
     AKSU YILDIRAMAZLAR 

     İçişleri Bakanı Abdülkadir Aksu, Hakkari’nin Şemdinli ilçesinde meydana gelen terörist saldırıyla ilgili, "Hainler bilmelidirler ki bu saldırılar güvenlik kuvvetlerimizi asla yıldıramayacaktır" dedi. 
     İçişleri Bakanı Aksu, Hakkari’nin Şemdinli ilçesi Derecik yolunda karayoluna döşenen mayınların patlaması sonucu 3 askerin şehit olması ve 15 askerin de yaralanması olayıyla ilgili bir mesaj yayınladı. 
     Huzur ve güven ortamını bozmaya yönelik bu saldırıyı nefret ve şiddetle kınadığını belirten Aksu, mesajında şunları kaydetti 
     "Terör ve şiddetle dünyanın hiçbir ülkesinde bir yere varmak, bir sonuca ulaşmak mümkün olmamıştır, ülkemizde de olmayacaktır. Hainler bilmelidirler ki bu saldırılar güvenlik kuvvetlerimizi asla yıldıramayacaktır. Bu hain saldırıyı düzenleyenlerin yakalanması için güvenlik görevlilerimizin operasyonları devam etmektedir. Saldırıyı gerçekleştirenler güvenlik kuvvetlerimiz tarafından en kısa zamanda yakalanarak adalete teslim edilecekler ve hak ettikleri cezaya çarptırılacaklardır. Bundan hiç kimsenin şüphesi olmasın. 
     Bu saldırı sonucunda görevi başında şehit olan kahraman askerlerimize Allah’tan rahmet, Türk Silahlı Kuvvetlerimize, aziz milletimize ve kederli ailelerine sabır ve başsağlığı, yaralılarımıza acil şifalar diliyorum." 
     
</TEXT>
</DOC>
