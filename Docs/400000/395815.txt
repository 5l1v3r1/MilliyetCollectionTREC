<DOC>
<DOCNO> 395815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo07.html </URL>
<DATE> 2005/11/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bursaspor, galibiyetten emin... 
</HEADLINE>
<TEXT>

     İkinci Lig A Kategorisi takımlarından Bursaspor'un golcü futbolcusu Mehmet Al, hafta sonu kendi saha ve seyircileri önünde Karşıyaka ile oynayacakları maçı, taraftarlarının desteğiyle kazanacaklarına inandığını söyledi. 
     Mehmet Al, takım arkadaşı Yunus Altun ile birlikte düzenlediği basın toplantısında, şampiyonluktan bahsetmek için çok erken olduğunu, ancak takım olarak iyi bir performans sergilediklerini kaydetti. 
     İkinci Lig A Kategorisi'nde güçlü takımların bulunduğunu, zaman zaman sürpriz sonuçlar çıktığını ifade eden Mehmet, ''Ligde tüm takımlar iyi mücadele ediyor. Zaman zaman çok farklı sonuçlar çıkabiliyor. Biz ise gayet iyi gidiyoruz. 12 haftada 10 galibiyet ve 2 beraberlik aldık. Karşıyaka maçını da seyircimizin desteğiyle kazanacağımıza inanıyorum'' dedi. 
     Genç golcü, milli takıma gittiği için yaklaşık 1 ay takımdan uzak kaldığını, bu nedenle forma şansı bulamadığını, ancak her geçen gün form grafiğinin yükseldiğini sözlerine ekledi. 
     İkinci Lig A Kategorisi'nde daha önce iki kez gol kralı olan yeşil beyazlı takımın tecrübeli golcüsü Yunus Altun da Karşıyaka filelerini havalandıracağını belirtti. 
     A Kategorisi ile Turkcell Süper Ligi arasında kalite olarak fazla fark olmadığını dile getiren Yunus, şunları söyledi 
     ''Turkcell Süper Ligi'nde tekniğe ve mücadeleye dayalı futbol oynanıyor. Lig A'da ise fizik kondisyona dayalı futbol oynanıyor. Bir de rakiplerimiz bize karşı sahaya daha farklı çıkıyor, daha hırslı oynuyor. O yüzden her maçımızı kazanmak için rakiplerimizden daha fazla koşmalıyız, daha fazla mücadele etmeliyiz. Karşıyaka maçında da çok koşacağız ve sahadan galibiyetle ayrılmak için elimizden geleni yapacağız.'' 
     
</TEXT>
</DOC>
