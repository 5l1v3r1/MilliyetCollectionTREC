<DOC>
<DOCNO> 393422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko60.html </URL>
<DATE> 2005/11/09/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Güler Sabancı Yüzde 5 büyüme yetmiyor Başbakanım .. 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Başbakan Recep Tayyip Erdoğan'a yüzde 5 büyümenin kendisine yetmediğini belirterek, ''Türkiye daha fazla büyümeli, yüzde 7-8 büyümeli'' dedi. 
     Sabancı, YASED tarafından düzenlenen ''Yabancı Yatırımların Yeni Gözdesi Fırsatlar Ülkesi Türkiye'' konulu konferans kapsamında düzenlenen, ''Değişen Türkiye Yabancı Yatırım Stratejisi ve Türkiye'nin Vizyonu'' konulu yuvarlak masa toplantısında yaptığı konuşmada, yabancıların kendisine Türkiye'nin son dönemde gerçekleştirdiği ekonomik mucizesinin nasıl olduğunu sorduklarını belirterek, bunun bir mucize olmadığını, çok çalışıldığını, çok kötü günlerin görüldüğünü, ancak çok iyi günlere gidildiğini söyledi. 
     Ekonomik ve siyasi istikrarı devam ettirmek gerektiğini belirten Sabancı, bu istikrarın devam edeceğine inandığını söyledi. 
     Sabancı, daha sonra Başbakan Recep Tayyip Erdoğan'a seslenerek, ''Sayın Başbakanım, yetmiyor bana yüzde 5 büyüme, Türkiye daha fazla büyümeli, yüzde 7-8 büyümeli'' diye konuştu. 
     Türkiye'nin çok genç bir nüfusu bulunduğunu, iyi eğitildiğinde olağanüstü verim alındığını belirten Sabancı, Japonya seyahati sırasında ortaklarının en iyi işçilerinin Türkiye'de olduğunu söylediklerini aktardı. 
     Daha fazla büyümeye ve buna hazırlanmaya ihtiyaç bulunduğunu bildiren Sabancı, yabancı ortaklıklarına işaret ederek, onların da bu ortamda daha hızlı büyümek istediklerini aktardı. 
     Sabancı, dünyada büyük miktarda sermaye dolaştığına işaret ederek, bu sermayeden en büyük payı almanın Türkiye'ye yakışacağını bildirdi. 
     Güler Sabancı, ''Önümüzü de görüyoruz, Sabancı Holding olarak 10-20 yıllık planlar yapmaya başladık. Japon ortaklarımız, uzun vadeli planlar yaptıklarında Türkiye'de bu olmaz derdik'' şeklinde konuştu. 
     Sabancı, Türkiye'nin daha fazla büyüme potansiyeli bulunduğunu, yabancıların sözlerinin kendilerine daha fazla cesaret verdiğini bildirdi. 
     
     OGER TELECOM GENEL MÜDÜRÜ DOANY 

     Oger Telecom Genel Müdürü Paul Doany de yatırım için en önemli ölçütün ayrımcı olmayan adil yaklaşım ve şeffaflık olduğunu söyledi. 
     Türkiye'nin bir marka olmasının yabancı yatırımları çekeceğini ifade eden Doany, Türkiye'ye daha önce defalarca geldiğini, son üç yıldaki değişimin çok etkileyici olduğunu kaydetti. 
     Doany, telekom sektöründe vergilendirme oranının çok yüksek olduğunu, gelirin yüzde 50'sine kadar çıkabildiğini belirterek, vergi oranının aşağıya çekilmesinin sektörü daha çekici hale getireceğini vurguladı. 
     Paul Doany, Türkiye'de çok iyi karşılandıklarını belirterek, bunun yeni yatırımlar için kendilerine şevk verdiğini sözlerine ekledi. 
     
     ORACLE BAŞKAN YARDIMCISI IANNI 

     Oracle Başkan Yardımcısı Alfonso Di Ianni de Başbakan Erdoğan'ın toplantıda olmasının Türkiye'nin nereye gittiğini gösterdiğini ifade etti. 
     Türkiye'nin büyük düşündüğünü, bunun yatırım kararı almak için çok önemli olduğunu belirten Ianni, bölge ülkelerindeki yatırımlarına işaret ederek ''Türkiye'de de doğru olan hükümetlerle ve doğru partnerlerle çalışarak yeni yatırımlara devam edeceğiz. Türkiye'ye baktığımda heyecan duyuyorum'' dedi. 
     Ianni, gelişmiş ülkelerin bilgi teknolojilerini ekonomik büyümenin temeli haline getirdiklerini anımsatarak, Türkiye'nin de böyle başarılı olmasını istediğini kaydetti. 
     
     MEHMET KUTMAN 

     Global Yatırım Holding Yönetim Kurulu Başkanı Mehmet Kutman da, önceki yıllarda Türkiye'ye yatırımcı getirmek için otel lobilerinde beklerlerken, bugün Türkiye'ye yatırım yapmak isteyenlerden telefonların kilitlendiğini söyledi. 
     Kutman, Türkiye'nin yabancı sermaye çekmede henüz yolun çok başında olduğunu belirterek, ''Yabancı sermaye rakamlarını tahmin etmediğimiz boyutlara geleceğini algılamak çok zor değil'' dedi. 
     Mehmet Kutman, Romanya'da verginin tek oran şeklinde yüzde 16 olarak uygulandığını anımsatarak, Türkiye'de tek bir vergi oranı isteminin yatırımcılar açısından önemli olabileceğini belirtti. 
     
</TEXT>
</DOC>
