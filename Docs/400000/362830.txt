<DOC>
<DOCNO> 362830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur18.html </URL>
<DATE> 2005/07/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kızıltepe Davası taşlı sopalı kavgayla başladı .. 
</HEADLINE>
<TEXT>

     Mardin’in Kızıltepe İlçesi’nde Ahmet Kaymaz ile oğlu Uğur Kaymaz’ın öldürülmesinden sorumlu tutulan polislerin yargılanmasına Eskişehir Ağır Ceza Mahkemesi’nde başlandı. 
     Duruşma öncesi, adliye önünde iki grup arasında taşlı sopalı kavga çıktı. 
     Geniş güvenlik önlemleri alınan bölgede, güvenlik güçleri, grupları dağılmaları konusunda uyardı. Polisin uyarısından sonra adliye çevresinde durumun sakin olduğu belirtildi. 
     Çıkan kavgada yaralanan bazı kişiler hastanelere kaldırıldı. 
     
     OLAYIN GELİŞİMİ 

     Mardin'in Kızltepe İlçesi'nde 10 ay önce düzenlenen terör operasyonunda 12 yaşındaki Uğur Kaymaz ile babası 30 yaşındaki Ahmet Kaymaz’ın öldürülmesi olayıyla ilgili operasyona katılan 4 özel harekatçı polis hakkında 8 yıla kadar hapis istemiyle dava açılmıştı. 
     21 Aralık 2004'te polis tarafından Kızıltepe'de bir eve düzenlenen terör operasyonunda Ahmet Kaymaz ile oğlu Uğur Kaymaz ölü ele geçirilmişti. Mardin Cumhuriyet Savcılığı tarafından olayla ilgili başlatılan soruşturma kapsamında operasyonu yürüten Mardin Emniyet Müdür Yardımcısı Kemal Dönmez hakkında takipsizlik kararı verilirken, operasyona katılan 4 polis memuru hakkında faili belli olmayacak şekilde ölüme sebebiyet vermek’ suçundan 8 yıla kadar hapis istemiyle dava açıldı. 
     Mardin Ağır Ceza Mahkemesi’nde açılan davanın, geçen 21 şubatta güvenlik gerekçesiyle Eskişehir’de görülmesine karar verildi. Eskişehir Ağır Ceza Mahkemesi’ndeki davayı izlemeye gelen demokratik kitle örgütleri tarafından oluşturulmuş Uğur Kaymaz Davasını İzleme Komitesi’, dün bir basın toplantısı düzenleyerek duruşma için çok sayıda avukat, sanatçı, aydın ve yazarın Eskişehir'e geleceğini duyurmuştu. 
     
</TEXT>
</DOC>
