<DOC>
<DOCNO> 357294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun32.html </URL>
<DATE> 2005/07/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
ABD Ahmedinecad'ın baskında olması sürpriz olmaz 
</HEADLINE>
<TEXT>

     ABD, İran'da cumhurbaşkanlığı seçimini kazanan Mahmud Ahmedinecad'ın, kesin kanıt olmamasına rağmen 1979 yılında İslam Devrimi sırasında Amerikan büyükelçiliği baskınında yer almasının sürpriz olmayacağını bildirdi. 
     Beyaz Saray sözcüsü Scott McClean, açıklamasında, ''Gerçekleri belirlemek için incelememizi sürdürüyoruz. Bu iddialar doğrulanırsa bunun hiç kimse için sürpriz olmayacağını düşünüyorum. İran rejimi, adil ve özgür olmayan bir seçimde yarışması için sadece kendi belirlediği adaylara izin veren seçilmemiş birkaç kişi tarafından yönetilen bir rejimdir'' dedi. 
     İslam Devrimi sırasında 4 Kasım 1979'da ABD'nin Tahran Büyükelçiliği'ni basan ''İmamın Çizgisindeki Öğrenciler Grubu'' üyeleri, 52 kişiyi 444 gün rehin tutmuştu. 
     Rehinelerden beşi, Amerikan AP ajansına yaptığı açıklamada, izledikleri televizyon görüntüleri ve fotoğraflarda Ahmedinecad'ı tanıdıklarını ve eylemde yer aldığını söylerken, bir başka rehine tanıyamadığını belirtmişti. 
     Elçiliği basan öğrencilerin liderlerinden reformcu gazeteci ve siyasetçi Abbas Abdi ile eski reformcu milletvekili Muhsin Mirdamadi de, Ahmedinecad'ın büyükelçiliği basanlar arasında olmadığını söylemişti. 
     Ahmedinecad, ABD Büyükelçiliği'ni basanlar arasında olduğunun kanıtlanması durumunda, büyükelçilik baskınında yer alan ilk üst düzey İranlı yetkili olmayacak. 
     Halen İran Cumhurbaşkanı Yardımcısı ve Çevre Koruma Örgütü Başkanı Masume Ebtekar, 1998 yılında gazetecilerle yaptığı konuşmada elçilik baskınında yer aldığını kabul etmişti. 
     Büyükelçilik baskını döneminde Amerikan basını tarafından, taktığı başörtüsü nedeniyle rahibeye benzediği için ''Kız kardeş Mary'' lakabı takılan Ebtekar, çocukken Philadelphia'da yaşadığı ve Amerikan okullarında okuduğu için İngilizce bilgisi nedeniyle tercümanlık ve öğrencilerin sözcülüğünü yapmıştı. 
     Büyükelçilik baskınında rehineleri casusluk yapmak ve ABD'yi suç işlemekle itham eden Ebtekar, ''İdare yeteneğine ve siyaset üretme gücüne sahip devrimci nesil, devrimin her safhasında etkin rol oynadı'' demişti. 
     
</TEXT>
</DOC>
