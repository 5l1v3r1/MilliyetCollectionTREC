<DOC>
<DOCNO> 350989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun12.html </URL>
<DATE> 2005/06/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Süha Arafat gizlice evlendi' iddiası 
</HEADLINE>
<TEXT>

     Mısır'ın El Meydan gazetesi, Filistin lideri Yaser Arafat'ın dul eşi Süha Arafat’ın, 'milyarder bir Türk işadamıyla gizlice evlendiğini' yazdı. 
     Velid Arabi imzasıyla çıkan haberde Süha Arafat’ın evlendiği ileri sürülen Türk milyarderin adı verilmedi. 
     Filistin çevrelerinde son aylarda, Süha Arafat’ın evlenebileceği konuşuluyor, damat adayının Lübnanlı bir işadamı olduğu öne sürülüyordu. 
     Araştırmacı-yazar Murat Bardakçı, Hürriyet gazetesinde bugün çıkan yazısında, dün haberin ardından Kahire sosyetesi ile Mısır iş dünyasından bazı kişilerle telefon görüşmesi yaptığını belirterek, söz konusu kişilerin Süha Arafat’ı yakından tanıdığını ifade ettiklerini yazdı. 
     Bardakçı, yazısında söz konusu kişilerin "bir milyarder, Süha Arafat gibi bir kadının yüzüne asla bakmaz, çok daha güzelini ve iyi huylusunu bulur. Süha, kocasının ölümünden sonra daha da zenginleşmişti, dolayısıyla parasız bir erkeği satın almış olmalı" yorumunu yaptıklarını da vurguladı. 
     
     Süha Arafat kimdir 
     Zengin bir Hıristiyan aileden gelen Süha Arafat 1963 yılında Kudüs'te doğdu. Süha Arafat, annesinin Sorbonne Üniversitesi'nden yakın arkadaşı olan Yaser Arafat ile 1990 yılında evlendi. 
     Tek çocukları Zahva, Paris'te bir klinikte 1995'de dünyaya geldikten sonra, çiftin evlilik ilişkisi fiilen ayrı düştüklerinden dolayı kötüleşmeye başlamıştı. 
     
     Kocasından yakındı 
     İslam'ı seçen Süha, bir Mısır gazetesine verdiği demeçte, kocasının kendisine hiçbir zaman mücevher almadığından ve bir bekar hayatı sürdüğünden yakınmıştı. 
     Ender olarak verdiği mülakatlardan birinde de Süha, ''ihmal edildiğimden şikayet ettiğimde, bana Filistin devriminin simgeleri ve hatıralarını anlatıyor'' demişti. 
     Daha sonra yaptığı açıklamalarda evliliğinin kötü gittiğini yalanlayan Süha Arafat, Yaser Arafat'ın dünyanın en mutlu kocalarından biri olduğunu ve kızlarına bildiği bir Fransız halk şarkısı olan ''Frere Jacques''ı söylediğini anlatmıştı. 
     
     İntihar saldırılarına onay 
     Kocasının bir Filistin devleti düşüne bağlı olan Süha Arafat, 'bir efsaneyle evlendiğini' söylemiş ve Filistin davasına bir oğul kurban etmenin kendisi için en büyük şeref olacağını belirterek, intihar saldırılarını onaylamıştı. 
     11 kasım 2004'te hayatını kaybeten Filistin lideri Yaser Arafat'ın son günlerinde yanında ayrılmayan Süha Arafat, kocasının ölümünden sonra bazı Filistin fonlarını kendi üzerine geçirmekle suçlanmıştı. 
     Fransa, 2003'te Süha Arafat'ın Paris'teki banka hesabında kaynağı şüpheli büyük miktarlardaki havaleler hakkında bir ön soruşturma da başlatmıştı. 
     Süha Arafat, kocasının 'baş düşmanı' İsrail Başbakanı Ariel Şaron'u bu konudaki haberlerle ilişkin basını kışkırtmakla suçlamıştı. 
     

     
     CNNTURK.com.tr 
     
</TEXT>
</DOC>
