<DOC>
<DOCNO> 358849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo12.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan yıkıldı 
</HEADLINE>
<TEXT>


Dünya Şampiyonası'nda yarışmasının zor olduğu kendisinden sır gibi saklanan Abeylegesse şoka girdi. Helsinki'de koşamayacağını Milliyet'ten öğrenen milli atlet, antrenörüne "Ben hazır değil miyim" diyerek tepki gösterdi 

SEDAT HARDAL 


5 bin metredeki Dünya Rekortmeni atletimiz Elvan Abeylegesse, Helsinki'de yapılacak Dünya Atletizm Şampiyonası'nda yarışamayacak olmanın şokunu yaşıyor... 
Sakatlığından dolayı Finlandiya'da 6-14 Ağustos tarihinde gerçekleştirilecek dev organizasyona gidemeyecek olan Abeylegesse, kendisinden sır gibi saklanan haberi önceki gün MİLLİYET'ten öğrendi. Kasığında yırtık olan ve uzun zamandır antrenman yapamayan milli atleti Dünya Şampiyonası'nda riske atmak istemeyen kulübü ENKA, şampiyon sporcunun motivasyonunu bozmamak için olayı sakladı. 
Atletizm Federasyonu Başkanı Mehmet Terzi, Elvan'ın Helsinki'ye gidemeyeceğini tahmin ettiğini belirterek, "Uzun zamandır antrenman yapamadığını biliyorum. Dünya Şampiyonası'nda koşarsa, iyileşme süresi daha uzun olabilir. Önünde uzun yıllar var" dedi. 
23 yaşındaki atletin antrenörü Ertan Hatipoğlu ise rahatsızlığı 15 Mayıs'ta başlayan Elvan'ın, haziran ayında düzenlenen Milletler Kupası'nda koşmasına değinerek, "O yarış sporcum için sorun olmadı. Çünkü Milletler Kupası'nda 3 bin yarışını yavaş tempoda koştu. 5 binde de İsviçreli rakibinin kendisini sıkıştırmasıyla biraz zorlandı. Bu yırtık orada olmasaydı, antrenmanda veya başka bir yarışta gerçekleşecekti. Tamamen iyileşse dahi ciddi bir antrenman eksiği var. Dünya rekortmeni atlet, bir yarışa sadece katılmak için koşmaz" diye konuştu. 

5. etap Mc Ewen'in 

Geleneksel Fransa Bisiklet Turu'nun 5. etabını Avusturyalı pedal Robbie Mc Ewen kazandı. 33 yaşındaki bisikletçi 183 kilometrelik Chamboard - Montargis arasındaki parkuru 3.46.00'lık derecesi ile tamamlayarak finişi ilk gören isim oldu. Günün ikincisi 2. ve 3. günün galibi Belçikalı Tom Boonen olurken, üçüncülüğü Norveçli Thor Hushovd elde etti. Bu arada son 6 yılın şampiyonu Birleşik Amerikalı Lance Armstrong genel klasmandaki liderliğini koruyarak bir önceki gün ele geçirdiği sarı mayoyu yarın koşulacak 6. etaptada giymeye hak kazandı. Bisikletçiler bugün Troyes - Nancy arasındaki 199 kilometrelik parkurda ter dökecek. 

Madalya komedisi 

Vücut geliştirmede Türkiye Şampiyonu olan Hazer İşcan, kargoyla evine gönderilen madalyanın gümüş olduğunu görünce çılgına döndü, federasyon aleyhinde dava açtı 

Kütahya'da 18-20 Mart tarihleri arasında yapılan Türkiye Gençler Vücut Geliştirme Şampiyonası'nda birincilik kürsüsüne çıkan Hazar İşcan, iki hafta sonra unvanı geri alınıp kargo ile kendisine gümüş madalya gönderilince soluğu mahkemede aldı. 

Sürpriz paket 
Federasyon aleyhine 30 bin YTL'lik tazminat davası açan İşcan, şampiyonadan 16 gün sonra "MHK sonuçları yanlış açıkladı" gerekçesiyle ikinci ilan edildi. Doping ile başı dertte olan ve organizasyondaki seromoniden sonra madalyaları toplayarak kontrol sonucuna göre temiz çıkan sporcuların adresine yollama yöntemini seçen federasyon, Kütahya'da da aynı uygulamayı yaptı. Ancak Merkez Hakem Kurulu'nun 75 kilo müsabakasının sonuçlarında hata yaptığı tam 16 gün sonra saptanabildi. Birinci olan İşcan, 5 Nisan'da federasyonun gönderdiği kargo paketinden altın yerine gümüş madalya çıkınca şaşkına döndü. Federasyona "Bana yanlış madalya göndermişsiniz. Ben şampiyon oldum" itirazı yapan genç sporcuya yaklaşık bir ay sonra sonuçların yanlış açıklandığı yanıtı geldi. 

Sezer'e çıktı 
Yaşadığı olay nedeniyle onurunun kırıldığını ileri süren Hazar İşcan, uğradığı haksızlığın giderilmesi için devletin üst düzey yetkililerinden yardım istedi. İşcan 7 Nisan'da Cumhurbaşkanı Ahmet Necdet Sezer, Başbakan Recep Tayyip Erdoğan ve Spordan Sorumlu Devlet bakanı Mehmet Ali Şahin ile Gençlik ve Spor Genel Müdür Vekili Mehmet Atalay'a birer dilekçe göndererek traji - komik olayı ayrıntılarıyla anlattı. 

Yamaç'tan tam isabet 

Paralimpik Oyunları şampiyonu atıcımız Korhan Yamaç, Polonya'nın Wroclav kentinde yapılan Avrupa Bedensel Engelliler Şampiyonası'nda zirveye çıktı. Binbaşı Tolga Korkusuz'un antrenörlüğünde mücadele eden Yamaç, 50 metre serbest tabanca müsabakalarında güçlü rakiplerini geride bırakarak altın madalyanın sahibi oldu. 33 ülke sporcusunun yarıştığı organizasyonda 631.3 puanla birincilik kürsüsüne çıkan milli atıcımızı, 626.1 puanla Rus S.Malishev 623.8 puanla da yine Rus V.Stepanov takip etti. 

Tezeta için kritik gün 

Avrupa Salon Atletizm Şampiyonası'nda doping yaptığı gerekçesiyle Uluslararası Atletizm Federasyonu IAAF tarafından "yargılansın" kararı verilen Tezeta Dangerse'nin davası yarın başlayacak. A Numunesi pozitif çıkan, ancak B numunesi analizinin negatif sonuçlanmasına rağmen Türkiye tarafından cezalandırılması kararı çıkan Tezeta'nın ilk duruşması Gençlik ve Spor Genel Müdürlüğü'nde yapılacak. Saat 10.00'da başlayacak duruşmada, milli atletin antrenörü Ertan Hatipoğlu ve avukatı yer alacak. 

Boğaziçi heyecanı 

19. Uluslararası Boğaziçi Judo Turnuvası 9-10 Temmuz tarihleri arasında İstanbul'da yapılacak. Ahmet Cömert Spor Salonu'nda gerçekleştirilecek müsabakalara, Türkiye'nin yanı sıra İsrail, Brezilya, Slovenya, Belarus, Gürcistan, Macaristan, Hırvatistan, Bulgaristan, Romanya, Rusya, Almanya, İngiltere, Yeni Zelanda, Nijerya, Sırbistan-Karadağ, Ukrayna, Türkmenistan, İsveç ve İran'dan 200'ün üzerinde sporcu katılacak. 

Marmara şenlenecek 

Türkiye Açıkdeniz Yarış Kulübü ile Deniz Ticaret Odası tarafından ortaklaşa düzenlenen Deniz Ticaret Odası Kupası Yat Yarışları, 9 Temmuz'da gerçekleştirilecek. İstanbul Deniz Ticaret Odası Salıpazarı Tesisleri önünden saat 12.00'de başlayacak yarışta yatlar, Ahırkapı - Ataköy - Yeşilköy - Ataköy parkurunu geçerek, Ataköy Marina önünde finişe ulaşacak. 

Akyön'den acı itiraf 

Bisiklet Federasyonu Asbaşkanı Bahattin Akyön, bayanlarda diğer ülkelerin 20 yıl gerisinde olduğumuzu söyledi. Bu açığı kapatmak için Türkiye genelinde üniversitelerin spor yüksek okullarıyla ortak çalışma başlatacaklarını belirten Akyön, "Seçmeli okutulan bisiklet dersinin diğer üniversitelerde de yer alması için girişimlerimiz var" dedi. Lisanslı bisikletçi ve kulüp sayımız çok yetersiz. Bu nedenle Milli Takım sporcularını 90 kişilik grup içinden seçiyoruz" açıklamasını yaptı. 

Adem Bilir'den altın madalya 

İtalya'nın Lignano kentinde gerçekleştirilen Avrupa Yıldızlar Olimpik Festivali'nde piste çıkan atletlerimizden Adem Bilir altın madalya kazandı. 12 sporcunun mücadele ettiği 2 bin metre engelli yarışında 5.58.25'lik bir derece yapan Bilir, birincilik kürsüsüne çıkmayı başardı. Yüksek atlamada Mustafa Onur Demir, 2.05 ile yedinci olurken, 800 metre seçmelerinde 2.00.26 koşan Gökhan Akdoğan, serisinde beşinci sırayı alıp, finalde koşmaya hak kazandı. Bayanlar 800 metrede Merve Cansu Çığ, 2.17.45'le 6. olarak elenirken, 400 metre engellinin ilk serisinde 1.03.8'lik derece yapan Nilay Şenoğlu beşinci olmasına rağmen B finalinde koşmayı garantiledi. İtalya'da 3 Temmuz'da başlayan Olimpik festival yarın sona eriyor. 

Sipahi Ocağı'nda Kolcuoğlu başkan 

AHMET DEMİRTAŞ 

1913 yılında kurulan ve binicilik konusunda bir okul görevi yapmış olan Sipahi Ocağı Binicilik Kulübü'nün olağan kongresi yapıldı. Seçimlerde başkanlığa Kasım Kolcuoğlu getirilirken, başkan yardımcığını ise Cem Sert'in üstleneceği bildirildi. Başkan Kolcuoğlu, zengin sporu olarak tanınan biniciliği daha yaygın hale getirmek istediklerini vurgulayarak, "Eğitim kurumları ve okullarla işbirliği yapmayı planlıyoruz. Bu paralelde Gençlik ve Spor Genel Müdürlüğü ile de en kısa zamanda masaya oturacağız" ifadesini kullandı. 



</TEXT>
</DOC>
