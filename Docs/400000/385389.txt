<DOC>
<DOCNO> 385389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yasam/axyas02.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor açığına 'Küba formülü' 
</HEADLINE>
<TEXT>


Milliyet'in bir süredir gündemde tuttuğu 'doktor açığı' sorununa, Küba'nın Ankara Büyükelçisi Abascal'dan çözüm önerisi geldi Türk tarafından talep gelirse doktor göndeririz 

Utku Çakırözer 

Hekimlerin gitmek istemediği Hakk ri'yi "Bu Şehir Komada" başlığıyla manşetine taşıyan Milliyet'in bir süredir gündemde tuttuğu 'doktor açığı' sorununa, Afrika ve Latin Amerika ülkelerine binlerce doktorla hizmet veren Küba'dan çözüm önerisi geldi. 
Küba'nın Ankara Büyükelçisi Ernesto Gomez Abascal, Türkiye'nin istemesi durumunda doktor açığının karşılanması için işbirliği yapabileceklerini açıkladı. 

'Beyaz önlüklü savaş' 
Abascal şunları söyledi "Birçok ülkenin örnek almak istediği bir hekimlik sistemi uyguluyoruz. Bu, doktorların sadece para kazanmayı değil, halk sağlığını ve insanlığı ön plana çıkardığı bir sistem. Aile hekimliği ve her semte kurulan sağlık ocakları sayesinde her vatandaş sağlık hizmetinden eşit faydalanabiliyor." Sağlık Bakanı Recep Akdağ'ın Küba ziyaretinde aile hekimliği sistemine hayran kaldığını kaydeden Abascal, bu konuda Küba'dan Türkiye'ye bir teknik heyetin geleceğini de belirtti. 
Abascal, "Devrimin enternasyonalist ruhunu gösterme şekli eskisinden farklı. Artık beyaz önlüklü savaş veriyoruz" dedi. 
Abascal, Türkiye'nin ücra köşelere doktor göndermekte zorlandığının hatırlatılması üzerine, "Genelde çok fakir ülkelerle böyle çalışmamız var. Arap Emirlikleri, Katar, Güney Afrika gibi zengin ülkelerde de ücretli çalışan uzman doktorlarımız var. Bu tür ülkelere ve Avrupa'ya bir sözleşme yaparak gitmek isterler. Türk tarafından talep gelirse işbirliği olanaklarını değerlendiririz" diye konuştu. 
İşbirliği tekliflerinin sadece sosyalist ülkelere dönük olmadığını belirten Abascal, "İşbirliğimiz halklarla. Türkiye'ye karşı bir önyargımız olamaz" dedi. 
"Hakk ri'ye doktor gönderir misiniz " sorusuna Abascal, "Neden olmasın" yanıtını verdi. 

'Türkler bizi seviyor' 
Türk halkında Küba'ya karşı, eski SSCB ve Doğu Bloku ülkelerine duyduğundan farklı bir sıcaklık hissettiğini belirten Abascal, "Türkiye de geçmişte işgal acısı çektiği için, bizim direnişimize sempatiyle bakıyor. Liderlerimiz Fidel Castro'ya ve Che Guevara'ya büyük sevgi, saygı duyuluyor" dedi. 


</TEXT>
</DOC>
