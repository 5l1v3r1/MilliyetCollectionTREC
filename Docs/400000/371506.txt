<DOC>
<DOCNO> 371506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur04.html </URL>
<DATE> 2005/08/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Emniyetten çiçeği burnunda üniversitelilere 'Savaşma seviş' 
</HEADLINE>
<TEXT>

     Emniyet Genel Müdürlüğü Terörle Mücadele ve Harekat TEMÜH Dairesi, üniversiteye kayıt yaptıracak yeni öğrencilere dağıtmak için hazırladığı iki broşürle iki mesaj verecek. İlk broşüründe "yabancılaşma ve yalnızlığın" bu yaşlarda normal olduğunu belirten Emniyet, ikinci broşürle de "nefretin değil sevginin temsilcisi ol" mesajı verecek. 
     Bir süredir terörle mücadele kapsamında aydınlatıcı bilgiler içeren broşürler hazırlayarak halka dağıtan TEMÜH, bugün kazandığı üniversiteyi öğrenen gençlere, kayıt için kampüslerine geldiklerinde dağıtmak üzere de iki broşür hazırladı. 
     Broşürlerin ilkinde, "Ben bir üniversite öğrencisiyim demenin haklı gururunu taşıyorsunuz" diye seslenilen gençlere, "Sizler, değişimi kelimenin tam anlamıyla yaşamaya başladığınız bu dönemde yeni sosyal gruplara, ilişkelere ve düşünlere adım atmak suretiyle sosyal çevrenize uyum sağlamaya çalışacakszınız. Bu dönemde, siz gençlerimizin, değişimin hızında ve çeşitliliğindren kaynaklanlanan ’yabancılık ve yalnızlık’ gibi bir takım uyum sorunlarını yaşamanız çok normal bir durumdur" mesajı verildi. Broşürde, "Ancak değişimle başlayan söz konusu psikolojik ve sosyolojik süreç, terör örgütleri ve uyuşturucu kaçakçıları gibi insani duyguları istismar ederek ayakta kalmaya çalışan zararlı oluşumların eleman temininde hedef kitle olarak gençleri seçmesine neden olmaktadır" uyarısında bulunuldu. 
     TEMÜH, hazırladığı ikinci broşürde de "Bir illegal oluşumun gençleri kullanmak için yürüttüğü faaliyetleri biliyor musunuz " diyerek uyarılarda bulundu. İllegal yapılanmaların üniversitelerde izlediği yolların anlatıldığı broşürde, "Gencin illegal oluşumların içine girdiği andan itibaren, bireysellik vasfı biter ve neyin iyi, neyin kötü olduğuna örgüt karar verir" denildi. Terörle Mücadele ve Harekat Dairesi, ikinci broşürü ise 68’in başkaldırı sembolü haline gelen "Savaşma Seviş" sloganını çağrıştıran şu cümlelerle sonlandırıyor 
     "İllegal oluşumlara, onların zararlı fikir ve eylemlerine alet olmamak için, kendi geleceğine ve ülkenin geleceğine sahip çık. Bu halinle yeryüzünde nefretin değil, sevginin temsilcisi ol." 

ANKA 
     
</TEXT>
</DOC>
