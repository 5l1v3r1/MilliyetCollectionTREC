<DOC>
<DOCNO> 358727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur11.html </URL>
<DATE> 2005/07/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yargıtay, Veli Göçer'in mahkumiyet kararını bozdu 
</HEADLINE>
<TEXT>

     Yargıtay 9. Ceza Dairesi, Yalova’nın Çınarcık İlçesi’nde yaptırdıkları binaların 17 Ağustos 1999’da meydana gelen Marmara Depremi’nde yıkılması ve 117 kişinin hayatını kaybetmesi nedeniyle müteahhit Veli Göçer, oğlu Can Göçer ve şirket ortağı Zafer Coşkun’a verilen 25’er yıl hapis cezasına ilişkin kararı bozdu. 
     Yüksek mahkeme, bazı usul eksiklikleri ile 1 Haziran’da yürürlüğe giren yeni Türk Ceza Kanunu’nu TCK , bozma kararına gerekçe gösterdi. 
     AA muhabirinin aldığı bilgiye göre, Yargıtay 9. Ceza Dairesi, temyiz istemini sonuçlandırdı. 
     Yargıtay 9. Ceza Dairesi, sanıkların hakkındaki mahkumiyet kararını oybirliğiyle bozdu. 
     Dairenin kararında, hükmün konusunun iddianamede gösterilen fiilden ibaret olması gerektiğine işaret edilerek, 1257 ada ve 1 numaralı parseldeki bina çökmesi olayının iddianamede yer almadığı gözetilmeden bu olay nedeniyle sanıklar hakkında mahkumiyet hükmü kurulamayacağı kaydedildi. 
     Yerel mahkemenin iddianame okunmadan sanıkların sorgu ve savunmalarını aldığı belirtilen kararda, sanıkların hukuki durumlarının yeni TCK uyarınca yeniden değerlendirilmesinde zorunluluk bulunmasının da bozmayı gerektirdiği bildirildi. 
     Konya 2. Ağır Ceza Mahkemesi, müteahhit Veli Göçer ile söz konusu şirketin ortakları Can Göçer ve Zafer Coşkun’u, TCK’nın 383. 
     maddesinin 2. fıkrası gereğince "tedbirsizlik ve dikkatsizlik sonucu birden fazla kişinin ölümüne neden olmak suçundan" 6 adet yapı ruhsat iznini dikkate alarak, 25’er yıl hapis cezasına çarptırmıştı. 
     
</TEXT>
</DOC>
