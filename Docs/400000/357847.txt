<DOC>
<DOCNO> 357847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo02.html </URL>
<DATE> 2005/07/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Henry hiçbir yere gitmiyor 
</HEADLINE>
<TEXT>

     Arsenal'in golcü oyuncusu Thierry Henry, Barcelona'ya gideceği yolundaki haberlerin gerçeği yansıtmadığını söyledi. 27 yaşındaki futbolcunun Barça teknik direktörü Frank Rijkaard'ın takımı güçlendirme planları içerisinde ilk alınacaklar listesinde olduğu iddia ediliyordu. Fakat Henry, İspanya'ya gitmek gibi bir niyeti olmadığını belirterek "Bir yere gitmek gibi bir planım yok. Arsenal'de mutluyum. Benim için önemli olan buradaki aile ortamı" dedi. Fransız golcünün Arsenal'de en çok gol atma rekorunu 185 golle elinde bulunduran Ian Wright'ı geçmesi için sadece beş gole ihtiyacı var ve bu açıklamaları sonrası rekoru kıracak gibi gözüküyor. Arsenal de resmi bir açıklama yaparak takımın yıldızını satmak gibi bir amaçlarının olmadığını söyledi. 
     
     Essien-Chelsea 
     Adada dolaşan transfer haberlerinin biri de, geride kalan sezonda futboluyla büyük bir beğeni toplayan Essien'in Chelsea yolunda olmasıydı. İddialara göre Chelsea 22 yaşındaki başarılı orta saha için kulübü Lyon'a 26 milyon sterlin teklif etmişti. Fakat Lyon'un başkanı Michel Aulas Ganalı futbolcuyu almak isteyen kulübün bu rakamdan daha fazlasını vermek zorunda olduğunu açıkladı. 
     
</TEXT>
</DOC>
