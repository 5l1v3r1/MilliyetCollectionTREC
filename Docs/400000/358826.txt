<DOC>
<DOCNO> 358826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/siyaset/axsiy01.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laiklik çok önemli' 
</HEADLINE>
<TEXT>


Sun Valley'de işadamları ve medya patronlarına seslenen Başbakan Erdoğan, laikliğin son derece önemli bir ihtiyaç olduğunu belirterek, "Din üzerinden siyaset, insanlığa suikasttır" dedi 

Sema Emiroğlu 


Başbakan Recep Tayyip Erdoğan, laikliğin "son derece önemli bir ihtiyaç ve sosyal barış ilkesi" olduğunu belirterek, "Din üzerinden siyaset yapmak, demokrasiye ve insanlığa karşı 'suikast' düzenlemekten farksızdır" dedi. 
ABD'nin Sun Valley tatil beldesinde dünyanın en önde gelen işadamlarına ve medya patronlarına hitap eden Erdoğan, "Müslüman bir ülke olarak Türkiye'nin demokrasi tecrübesi" konulu bir konuşma yaptı. 
"İslam, Demokrasi ve Terör" konularındaki düşüncelerini anlatan Erdoğan, devletin tüm dinler ve inançlar karşısında tarafsız kalması ve eşit mesafeyi kurması gerektiğini söyledi. 

'Türkiye model' 
"Bu nedenle laiklik son derece önemli ihtiyaç olarak karşımıza çıkıyor" diyen Erdoğan, İslam kültürü, demokratik düzen ve laiklik ilkesi arasındaki ilişkiyi Müslüman toplumlar arasında en başarılı şekilde uygulayan ülkelerin başında Türkiye'nin geldiğini bildirdi. 

AB'ye girme arzusu 
Bu nedenle Türkiye'nin AB'ye girme arzusunun sonuçsuz kalmamasının büyük önem taşıdığını belirten Erdoğan, "bunun başarılı şekilde sonuçlanması, tüm dünyaya, özellikle Müslüman toplumlarına Doğu ile Batı'nın, İslam ve diğer dinlerin bir arada yaşayabileceğini gösterecektir" dedi. 
Din üzerinden siyaset yapmanın, dini ideolojik bir araç haline getirmenin, dini düşünceyi dogmalaştırmanın ve din adına dışlayıcı siyaset yürütmenin, hem toplumsal barışa, hem de siyasi çoğulculuğa zarar verdiğini vurgulayan Erdoğan, şöyle devam etti "Belki de en kötüsü, dini yozlaştırmak ve amacından saptırmak anlamına gelmektedir. Dolayısıyla bu tutum, bana göre dine, demokrasiye karşı suikast düzenlemekten farksızdır." 

ABD'ye mesaj 
Soruları da yanıtlayan Erdoğan, Türkiye'deki ABD karşıtlığının, ABD yönetiminin izlediği politikalarla doğru orantılı olduğunu söyledi. Türk kamuoyunun, medya haberleri ve TV görüntülerinden etkilenerek böyle bir kanaat oluşturduklarını anlatan Erdoğan, bunu tersine çevirmenin ABD yönetiminin elinde olduğunu anlattı. Erdoğan, Kuzey Irak'taki PKK varlığıyla ilgili ABD yönetiminin tedbir alması durumunda, görüşlerin de olumlu yönde etkileneceğini ifade etti. 

Sun Valley'i Karadeniz'e benzetti 

CAN KAMİLOĞLU 

Erdoğan, toplantının ardından eşiyle birlikte uzun bir yürüyüş yaptı. Yürüyüş sırasında soruları yanıtlayan Erdoğan, Sun Valley'i Karadeniz'e benzetti. Başbakan, otelde ailesiyle birlikte Türk ve ABD bayraklarının önünde fotoğraf çektirdi. Fotoğrafta, Emine Erdoğan, oğlu Bilal, gelini Esra ve kızı Sümeyye de yer aldı. 

Sun Valley'den notlar... 
LÜKS JET PARKI 
1810 metre rakımlı Sun Valley tatil beldesinin iki dağ arasındaki havaalanı o denli dar ki, büyük yolcu jetleri inip kalkamıyor. Bu yüzden Friedman Memorial Havaalanı'na en fazla 30 - 40 yolcu taşıyabilen küçük uçaklar inebiliyor. New York'un ünlü yatırım şirketi "Allen and Company"nin sahibi Herbert Allen'ın düzenlediği yıllık konferans, bir anda Sun Valley'i dünyanın en şık ve son model özel uçaklarının showroomu haline getirdi. 

BRİÇ PARTİLERİ 
Sun Valley konferansının ünlü konukları, bir hafta boyunca panellere katılıp iş anlaşmaları bağlamakla kalmıyor, Upper Salmon Irmağı'nda rafting yapmaktan golf oynamaya, balık tutmaktan ata binmeye kadar pek çok sportif etkinliğe katılıyor. Ama bunların arasında en çok ilgi çekeni, her yıl düzenlenen briç partileri. 

MAKYAJ YASAK 
1970'lerden beri Sun Valley'de kayak yapan ve esas ikametg h yeri olmamasına rağmen, 22 yıldır düzenlediği konferans ile kentin ekonomisine büyük katkıda bulunan Herbert Allen, konuklarının basının ilgisinden uzak, doğal bir ortamda kalmaları için elinden geleni yapıyor. Nitekim konferansın kadın görevlilerine parfüm ve oje sürmeme ve ağır makyajdan kaçınma kuralını getirdi. Böylece konukların birkaç günlüğüne de olsa kendilerini büyük şehir ortamından uzak, doğal bir ortamda hissetmelerini sağlamayı amaçlıyor. 


</TEXT>
</DOC>
