<DOC>
<DOCNO> 381934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy12.html </URL>
<DATE> 2005/09/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye Ermeniler Patriği Azınlıkların sorunu bir bir çözümleniyor 
</HEADLINE>
<TEXT>

     Hatay Valisi Abdulkadir Sarı, farklı medeniyetlerin oluşturduğu mozaiğin Hatay’ın güzelliğine güzellik kattığını söyledi. 
     Hatay’ın Samandağ İlçesi’ne bağlı Ermeni asıllı vatandaşların yaşadığı, Vakıflı Köyü’nde Vakıflar Bölge Müdürlüğü’nce yaptırılan "Vakıf Misafirhanesi" "1. Hatay Medeniyetler Buluşması" etkinliğine katılan dini liderlerin katılımıyla açıldı. 
     Vali Sarı, törendeki konuşmasında, Hatay’da geçmişte 13 medeniyetin yaşadığını, bu medeniyetlerin dinlerine bakıldığında farklılıklar görüldüğünü belirterek, oluşan mozaiğin Hatay’ın güzelliğine güzellik kattığını söyledi. 
     Hatay’da Türkiye’nin en büyük, dünyanın ise ikinci büyük mozaik müzesinin bulunduğunu da anımsatan Sarı, "Eğer, bunlar mozaik değil de düz bir taş olsaydı, bu kadar çok anlam ifade etmezdi" dedi. 
     Etkinliği düzenlemeleri nedeniyle eleştiriler aldıkları ve almaya da devam ettiklerini belirten Sarı, "Bize, Bu iş size mi kaldı 
     diyenler bile oldu. Ama bu etkinliğin dünyaya barış mesajları verdiğine inanıyoruz" diye konuştu. Türkiye Ermenileri Patriği Mesrob da 1. Hatay Medeniyetler Buluşması nedeniyle geldikleri kentte üst üstü dostluk, hoşgörü ve sevgi mesajları aldıklarını söyledi. Mesrob, şunları kaydetti "İnsanlığa Hatay’dan ortak mesajlar iletmek üzere dün bazı oturumlara katıldım. Burada yaptığım konuşmadan sonra yanıma gelen Almanya’daki Türk vatandaşlarının temsilcileriyle görüştüm. Yanıma yaklaşıp Bir şeyden emin olmanızı istiyoruz. Türkiye’deki azınlıkların ufak tefek sorunları vardır. Ama emin olun aynı sorunları biz de Almanya’da Türk-Müslüman cemaati olarak yaşıyoruz dediler. Gerçekten de dünyanın neresinde olursanız olun eğer azınlıksanız doğal olarak sorunlarınız olur. Çünkü ülkelerin meclisleri genellikle çoğunluğun meseleleriyle uğraşırlar ve devlet politikalarını ona göre belirlerler. Azınlıklar için ise özel ilgi göstermek gerekir. Biz görüyoruz ki, özellikle son zamanlarda rahmetli Turgut Özal’ın döneminden itibaren bu ülkede azınlıklara karşı pozitif anlamda bir ayrımcılık yani özel himaye verme olgusu var. Bize biraz yavaş da gelse Türkiye’de azınlıkların sorunları bir bir çözümleniyor. Bu nedenle idarecilere verdikleri himaye ve konukseverlik için müteşekkiriz. Hatay’da yapılan bu buluşmadan ve Vakıflı Köyü’nde yaptırılan konukevinden dolayı Türkiye’deki Ermeniler adına teşekkür ediyoruz." Mesrob, dünyanın heryerinde zaman zaman bu tür çeşitli toplantıların düzenlendiğini, bazen bunların iş olsun diye gerçekleştirildiğini ifade ederek, "Ama bir de gerçekten konuşulup da bunların uygulamasını görmek ve günlük hayatta tatbiki var. İşte burada bunun bir örneğini görüyoruz. Valisinden, kaymakamına ve vakıf idarecilerine kadar herkese Türkiye’de kala kala bir tane kalan Ermeni Köyü’ne yapılan bu misafirhaneden dolayı teşekkür ediyoruz. Çünkü buradaki insanların az oldukları için önemsenmeye ve himayeye ihtiyaçları var. Bunu görmekten çok mutlu olduk" diye konuştu. Türkiye Musevileri Hahambaşı İzak Haleva ise Hatay’da dünyaya örnek olabilecek hoşgörü ve konukseverlik örneğinin sergilendiğini belirterek, şöyle konuştu "Burada bir tarih yazıyorsunuz, muazzam bir düşünce ile düzenlenen etkinliklerde sevgi bağlarının ne kadar önemli olduğunu birkez daha anlıyoruz. Açılış törenine gelirken yolda okula giden öğrencileri gördük onların gözlerinde sevgi pırıltıları vardı. İşte burada bu güzelliklerin yaşanması gelecek nesillere de örnek oluyor. Gelecek nesiller sevgi, saygı, hoşgörü ve konukseverlik duygularıyla yetişiyor. Bundan daha muazzam bir şey olabilir mi " Konuşmaların ardından açılış kurdelası Vali Sarı, Türkiye Ermenileri Patriği Mesrob, Türkiye Musevileri Hahambaşı Haleva, Samandağ Kaymakamı Selim Çapar tarafından kesildi. Davetliler, daha sonra misafirhaneyi gezerek yetkililerden bilgi aldılar. 
     
</TEXT>
</DOC>
