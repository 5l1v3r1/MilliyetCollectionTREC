<DOC>
<DOCNO> 354214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/agun.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist cenazesi çatışmaya dönüştü 
</HEADLINE>
<TEXT>


Van'da 3 bin kişinin, öldürülen 2 PKK'lının cesedinin alımı sırasında yürüyüş yapmasına asker izin vermedi. Göstericilerin silahla karşılık vermesi üzerine çatışma çıktı 1 ölü, 9 yaralı 

OSMAN BEKLEYEN, FEYAT ERDEMİR, FAHRETTİN GÖK Van DHA 

Van'ın Gürpınar ilçesinde, öldürülen 2 PKK'lı teröristin cenazesini almak isteyen grupla, jandarma arasında çatışma çıktı. Savaşlardaki görüntüleri aratmayan olaylarda, 1 gösterici öldü, aralarında gazetecilerin de bulunduğu 9 kişi de yaralandı. 
Gürpınar'da PKK'lı teröristler Cevher İşnaz ile Mehmet Bazan Şahin 17 Haziran'da çıkan çatışmada, güvenlik güçleri tarafından öldürüldü. Savcılık izniyle 2 terörist, ailelerine haber verilmeden ve kimlik teşhisi yapılmadan pazar gecesi Van'ın Seyrantepe Mezarlığı'nda toprağa verildi. Bu duruma tepki gösteren İşnaz ve Şahin aileleri, cenazelerin gömüldükleri yerden çıkarılıp kendilerine teslim edilmesini istedi. DEHAP Van İl Başkanı Abdurrahman Doğar da, aileler adına savcılığa başvurdu. Savcılığın izin vermesi üzerine, 2 teröristin cenazesinin gömüldükleri yerden çıkarılarak Şahin'in Adana'da, İşnaz'ın da Van'ın Bostaniçi beldesinde toprağa verilmesi için hazırlık yapıldı. 

Öcalan sloganları 
Bu gelişme üzerine dün DEHAP binası önünde toplanan yaklaşık 300 kişi PKK ve Abdullah Öcalan lehine sloganlar atarak, Bostaniçi beldesine doğru yürüyüşe geçti. 
Yolda katılımlar ve Bostaniçi'nde bekleyenlerle birlikte göstericilerin sayısı 3 bini buldu. Belde girişinde güvenlik önlemi alan jandarma ve polis, kalabalığın izinsiz gösteriye son vermesini ve dağılmasını istedi. 
Güvenlik güçlerinin uyarısına göstericiler uymayınca gerginlik bir anda tırmandı. Taş ve sopalarla direnişe geçen gruba, jandarma ve polis müdahale etti. Tarla ve sokak aralarına kaçan göstericiler, güvenlik güçlerine taşlarla saldırınca, bölgeye takviye ekip gönderildi. Van Emniyet Müdürlüğü'nde izinler iptal edilerek, tüm personel Bostaniçi'ne sevk edildi. 

Savaş gibi 
Göstericiler taşlı ve sopalı saldırıyı sürdürürken, güvenlik güçleri havaya ateş açarak, göz yaşartıcı gaz kullandı. Bir anda ortalık savaş alanına dönerken, polis araçlarına uzun namlulu silahlarla ateş açıldı. Güvenlik güçleri zırhlı araçları kendilerine kalkan ederek müdahaleyi sürdürdü. Bu sırada olayları görüntülemek isteyen gazeteciler de iki taraf arasında mahsur kaldı. Güvenlik güçlerinin yaklaşık bir saatte kontrol altına aldığı olaylarda, Fahrettin İnanç 19 adlı gösterici silahla vurularak yaşamını yitirdi. Ayağından yaralanan polis Mustafa Kaya ile çeşitli yerlerinden yaralanan Rahmi Aslan, Bahattin Aslan, Menal İpek, Gülan Bilek ve Ekrem Aydın adlı göstericiler Van Devlet Hastanesi'ne kaldırılarak tedavi altına alındı. 
Doktorlar, yaralıların durumlarının iyi olduğunu belirtirken, yaralanan 3 gazeteci de ayakta tedavi gördü. 
Bu arada olaylar büyümeden Seyrantepe Mezarlığı'nda gömüldükleri yerden çıkarılan teröristlerden Şahin'in cenazesi ailesi tarafından Adana'ya götürüldü. Olayların çıktığı Bostaniçi'nde toprağa verileceği açıklanan Cevher İşnaz'ın cenazesi ise defnedilemeyerek, yakınlarınca bilinmeyen bir yere götürüldü. Olayların ardında çok sayıda gösterici gözaltına alınırken, Van merkezde ve Bostaniçi beldesinde polis ve jandarma geniş güvenlik önlemlerini artırdı. 


</TEXT>
</DOC>
