<DOC>
<DOCNO> 356645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy08.html </URL>
<DATE> 2005/06/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Katsayı için orta yol bulundu 
</HEADLINE>
<TEXT>

     cnnturk.com 

      YÖK ile Milli Eğitim Bakanlığı katsayı konusunda orta yolu buldu. Buna göre, meslek lisesi mezunlarının girebilecekleri fakültelerde yelpaze genişliyor. 
     Milli Eğitim Bakanı Hüseyin Çelik'in de katıldığı YÖK Genel Kurulu toplantısında, 'katsayı sorunu'na yeni bir formül bulundu. 
     Katsayıların yeniden düzenlenmesi konusunda anlaşamayan taraflar alanların yeniden tanımlanması üzerinde görüş birliği sağladı. 
     Meslek lisesi öğrencilerinin mağduriyetini gidermek için alan tercihlerinde yelpazenin genişletilmesi üzerinde duruluyor. Yani öğrencilerin mezun oldukları meslek lisesine göre puanlarına yüksek katsayı uygulanması öngörülüyor. 
     Örneğin, iletişim meslek lisesini bitiren bir öğrenci iletişim fakültesine girmek isterse katsayısı 0.8 olarak uygulanacak. Alan dışı tercihlerde ise katsayı yine 0.3 olacak. 
     
     İmam hatipler sözel alan içinde 

     İmam hatip liseleri ise sözel alan içinde değerlendirilecek. Mevcut sistemde sadece din öğretmenliği ve ilahiyat fakültesi tercihlerinde katsayıları 0.8 olan imam hatip öğrencilerine artık tarih, coğrafya gibi bölümlerin kapıları açılıyor. Bu bölümler için katsayı 0.8 olacak. 
     Talim Terbiye Kurulu ile ÖSYM şimdi bu formül üzerinde çalışacak. varılacak uzlaşma çerçevesinde yeni düzen bu yıl yapılacak ÖSS'de uygulanacak. 
     
     Sözel bölümler 

     İmam Hatip Lisesi mezunları, sinema TV, halka ilişkiler. sanat tarihi, halk bilimi, tarih, coğrafya, reklamcılık, Türk Dili ve Edebiyatı, Türk lehçeleri gibi sözel bölümlere 0.8 katsayı avantajı ile girecek... 
     
     YÖK-AKP uzlaşmaya çalışıyor 

     Farklı katsayı uygulaması ve soru içeriğiyle meslek lisesi öğrencilerine haksızlık yapıldığını savunan AKP, ÖSS'ye eklenecek alan soruları ve iki katına çıkarılacak katsayı sayesinde imam hatip öğrencilerinin üniversitelere girişinin kolaylaştırılmasını savunuyor. 
     YÖK ise katsayı kolaylığının düz liselerde okuyan öğrencilere haksızlık olacağı görüşünü ortaya koyuyor. 
     Bu zıtlaşmanın gölgesinde YÖK ile Milli Eğitim Bakanı Hüseyin Çelik arasında 26 haziran 2005'te yapılan toplantıdan da uzlaşma çıkmamıştı. YÖK'ün kararında ısrarcı olması sonucu hükümet 2006 ÖSS'de sağlamaya çalıştığı katsayı kolaylığını elde edemedi. 
     ÖSS sistemindeki değişiklik yetkisinin yasa varolduğu sürece YÖK'te olduğunun altını çizen Bakan Çelik toplantı sonrası yaptığı açıklamada, 'bu meselenin eninde sonunda çözüleceği' mesajını vermişti. 
     YÖK'ün düz liselerle meslek liseleri arasında ayrımcılık yapmaya hakkı olmadığını söyleyen Başbakan Erdoğan da, 'sorunun kurumlar arasında halledilmesi, mutabakat sağlanamaması halinde gerekenin yapılacağı' yolundaki ifadeleriyle YÖK konusunda değişiklik sinyalleri veriyor. 
     
</TEXT>
</DOC>
