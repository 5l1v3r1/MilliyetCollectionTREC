<DOC>
<DOCNO> 379831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/siyaset/siy01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Rumların istediğine geldi 
</HEADLINE>
<TEXT>


AB'nin karşı deklarasyonunda, Türkiye'nin müzakere sürecinde Rumları tanıması gerektiği vurgulanıyor 

GÜVEN ÖZALP Brüksel 


"Karşı deklarasyon" konusunda kelime kelime ilerleyen AB sonunda bir uzlaşıya vardı. AB Dönem Başkanı İngiltere tarafından dün Brüksel'de bir kez daha olağanüstü toplantıya çağrılan Daimi Temsilciler Komitesi'nde COREPER , tanımaya ilişkin olarak Rumların istediği "müzakere süreci" atfı metne sokulunca kriz aşıldı. 

İtirazları etkili oldu 
İngiltere tarafından hazırlanan daha önceki taslaklarda, tanıma konusu "üyelik öncesi gereklilik" olarak dile getirilirken, Rumların itirazı bu yazımın değişmesine neden oldu. İngiltere, karşı deklarasyon konusunun daha fazla uzamaması için, Rumları memnun edecek çizgiye yaklaşmak durumunda kaldı. Yapılan görüşmelerde tanımaya ilişkin atıf, "Tüm üye ülkelerin tanınması katılım sürecinin gerekli bir unsurudur" haline getirildi. 

25 ülkeden onay geldi 
COREPER'in önceki olağanüstü toplantısında ele alınan metne ilişkin tek belirgin değişikliği, "müzakere süreci atfının yapılması" oluşturdu. Bu atıf nedeniyle toplantıya ara verildi ve büyükelçilerin başkentlerden onay alması beklendi. 25 ülkeden de onay gelince COREPER akşam saatlerinde tekrar toplanarak metin üzerinde uzlaşmaya vardı. 

Protokol'ün uygulaması 
Metnin son hali Türkiye aleyhine güçlendirilmiş bir niteliğe sahip. En çok dikkat çeken unsurlarından birini ise Gümrük Birliği'ni tüm üye ülkelere genişleten Ek Protokol'ün tam olarak uygulanmasına ilişkin söylem oluşturuyor. Metinde, Protokol'ün tam uygulanmaması halinde "ilgili müzakere başlıklarının açılamayacağı" vurgulanıyor. Buna ek olarak, "Yükümlülüklerin tam uygulanmasının başarısızlığa uğraması halinde müzakerelerin genelinin bundan etkileneceği" ifadesi de yer alıyor. Bu yaklaşım deniz ve hava limanlarının Rum gemi ve uçaklarına açılmasının müzakerelerin başlaması açısından olmasa da, bu sürecin sağlıklı yürütülebilmesi açısından şart haline gelebileceği sinyalini içeriyor. 

Ankara hoşlanmayacak 
Metinde Kıbrıs sorununun çözümü konusunda Türkiye'nin hoşuna gitmeyecek unsurlar da yer alıyor. Bunlar, "BM Güvenlik Konseyi'nin Kıbrıs kararları"na ve "AB'nin üzerine kurulu olduğu ilkelere" yapılan atıflar oldu. Metinde AB'nin tüm bu unsurlara ilişkin gelişmeleri 2006'da değerlendireceği de altı çizilen bir başka unsuru oluşturdu. Metin bugün gerçekleşecek olan Tarım ve Balıkçılık Konseyi'nde "A" maddesi olarak tartışılmaksızın onaylanacak. Deklarasyonun öğle saatlerinde resmen yayımlanması öngörülüyor. 

Çerçeve değişmedi 
Avrupa Birliği'nin 25 üye ülkesinin temsilcileri, müzakere çerçeve belgesinde de içeriği etkileyecek bir değişikliğe gidilmemesi konusunda uzlaşmaya vardılar. 


</TEXT>
</DOC>
