<DOC>
<DOCNO> 391619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/spo08.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'nin efesi 
</HEADLINE>
<TEXT>


Süper Lig ve Türkiye Kupası'nda attığı 12 gol, yaptığı 5 asistle Kayserispor'u sırtlayan Gökhan Ünal gözünü Milli Takım'a çevirdi. Genç yıldız, "Ay - Yıldızlı formayı giymeyi çok istiyorum" dedi 

OKTAY ENSARİ DHA 


Kayserispor'da adından sıkça söz ettirmeye başlayan Gökhan Ünal, milli formayı giymek için sabırsızlanıyor. Oyun stiliyle Hakan Şükür'e benzetilen 23 yaşındaki genç yetenek, "Takım arkadaşlarımın katkısı, teknik kadronun da desteğiyle milli formayı giymeyi çok arzuluyorum" diye konuştu. 
Ligde 11 maçta attığı 8 golle Galatasaraylı Ümit Karan'ı takip eden Gökhan, özellikle kupadaki Trabzon karşılaşmasında attığı 3 golle vitrine çıktı. Süper solak, son olarak Konya'ya attığı tek golle Kayserispor'u ligde 3. sıraya taşıdı. Gökhan, kupada 2. kademe maçında Kırıkkale önünde de takımının tek golüne imza atmıştı. 

Eşikten döndü 
Milli Takım'ın Almanya ile yaptığı özel maç öncesi Hakan, Ümit Karan ve Fatih'in yokluğunda Fatih Terim'den davet alan Gökhan sakatlandığı için kamptan ayrılmıştı. Gökhan, "Büyük şanssızlık yaşadım. Aday kadroya seçilmek bile çok güzeldi. Şimdi forma giyip, gol atmak istiyorum" dedi. 

Kimdir 
23 yaşındaki Gökhan Ünal, futbola küçük yaşta Kayaşspor'da başladı. Petrol Ofisi'nde pişip, 1999'da Gençlerbirliği'ne transfer oldu. Üç sezon önce Ersun Yanal'ın olumsuz raporu üzerine kısa süreli T.Telekom ve Yozgat maceraları yaşadı, ardından soluğu Erciyesspor'da aldı. Takımının Süper Lig'e çıkışında önemli rol oynayan Gökhan, isim değişikliğinden sonra Kayserisporlu oldu. Gökhan geçen sezon 30 maçta 8 gol attı. 

Kadir Has'tan 10 milyon YTL 

Kayserili hayırsever işadamı Kadir Has, içinde 40 bin kişilik modern bir stadın da yer alacağı spor komplesi için Büyükşehir Belediyesi'ne 10 milyon YTL 10 trilyon lira bağışladı. Belediye Başkanı Mehmet Özhaseki, İstanbul'daki görüşmeye Has'ın hukuk danışmanı olan Kayserili Futbol Federasyonu Başkanı Levent Bıçakcı'nın da katıldığını açıkladı. Özhaseki, "Yeniden yapılacak spor kompleksinin içinde biri stat olmak üzere toplam 9 spor tesisi yer alacak" dedi. 


</TEXT>
</DOC>
