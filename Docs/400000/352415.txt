<DOC>
<DOCNO> 352415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/siy02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Söylemi kastı aştı' 
</HEADLINE>
<TEXT>


Cavit Torun'un "Ha Saddam, ha Bush" sözleri AKP'de destek bulmadı. AKP'li Fırat, "Sözler partimizin siyasetini yansıtmıyor" dedi 

ANKARA Milliyet 


AKP Genel Başkan Yardımcısı Dengir Mir Mehmet Fırat, Diyarbakır Milletvekili Cavit Torun'un "Zalim değişmiyor. Ha Saddam, ha Bush" sözlerinin partinin siyasetini yansıtmadığını vurguladı. Fırat, Torun'un söyleminin kastı aştığını da belirtti. 
Torun'un, Erdoğan'ın CHP'yi anti - Amerikancılık'la suçladığı günlerde böyle bir çıkış yapması Erdoğan ve AKP yönetiminin tepkisine yol açtı. 
Fırat, dün yaptığı yazılı açıklamada, AKP adına yapılmış ya da parti siyasetini yansıtan bir açıklama değil, mülteci sorunu hakkında yapılan kişisel ve sübjektif bir değerlendirme olduğunu söyledi. 

'Beyanlarım kişisel' 
Fırat'ın "Kastını aştı" açıklamasının ardından yazılı açıklama yapan Torun, "Beyanlarım kişisel olup partimi bağlamamaktadır" dedi. 

AKP'den ABD karşıtı bir açıklama daha 

ANKARA Milliyet 

AKP'Lİ Cavit Torun'un ardından İstanbul Milletvekili Nevzat Yalçıntaş da, ABD karşıtı bir açıklama yaptı. "Irak'ta Gerçek Demokrasi İçin Sayım" toplantısında konuşan Yalçıntaş, "Ya bu işgal kalkmalıdır ya da hafifletilmeli ve tarafsız ülkelerin BM askerleriyle takviye edilmelidir. Ancak o zaman müstakil bir Irak'a doğru gidip onun çerçevesinde Türkmen kardeşlerimizin haklarını müdafaa edebiliriz" dedi. Başbakan Recep Tayyip Erdoğan, ABD seyahati öncesinde uçakta yaptığı açıklamada CHP'yi anti - ABD'ci olmakla suçlamıştı. 


</TEXT>
</DOC>
