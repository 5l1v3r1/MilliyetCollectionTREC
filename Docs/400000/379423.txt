<DOC>
<DOCNO> 379423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko10.html </URL>
<DATE> 2005/09/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Güneydeki otoyollarda 'KGS' yarın devrede... 
</HEADLINE>
<TEXT>

     Karayolları Genel Müdürlüğü tarafından, 5. Bölge Müdürlüğü sınırlarındaki otoyollarda, uygulanması hedeflenen Kartlı Geçiş Sistemi’nin KGS 25 gişede yarından itibaren devrede olacağı bildirildi. 
     Karayolları 5. Bölge Müdürü Mahmut Çelikcan, AA muhabirine yaptığı açıklamada, kaçakların önlenmesi ve gişelerde araç yoğunluğunun azaltılması amacıyla geliştirilen KGS’nin, yarından itibaren bölge müdürlüğüne bağlı Adana, Mersin, Kahramanmaraş, Osmaniye, Gaziantep ve Hatay’daki otoyol istasyonlarındaki 25 gişede devreye gireceğini ve tüm hazırlıkları tamamladıklarını belirtti. 
     Özel olarak tasarlanan ve nakit ödemelere alternatif olarak geliştirilen "chip"li kartların teknolojik altyapısının Karayolları ile Aselsan tarafından oluşturulduğunu anlatan belirten Çelikcan, her istasyona en az bir adet KGS kurulduğunu ifade etti. 
     Çelikcan, ayrıca, yeni sistemin takılacağı alın gişelerinin de tamamlandığını ifade ederek, bu sayede Adana ve Mersin’deki trafiğin büyük oranda rahatlayacağını bildirdi. 
     Şu ana kadar Adana’da 2, Mersin’de 1 alın gişesinin yerleştirildiğini ilave olarak hem paralı hem de KGS geçişlerinin yapılabileceği 2 gişenin daha konulduğunu, bu sayede trafiğin büyük oranda rahatlayacak olmasının yanına, Adana’da yaklaşık 60, Mersin’de ise 40 kilometrelik yolun ücretsiz hale getirildiğini ifade etti. 
     Çelikcan, bu arada, İstanbul’daki Boğaziçi ve Fatih Sultan Mehmet Köprüleri’nde yaygın olarak kullanılan OGS’nin, Anadolu’daki otoyollarda da kullanılacağını belirtti. 
     KGS’nin yanı sıra her istasyona bir Otomatik Geçiş Sistemi OGS de yerleştirdiklerini ifade eden Çelikcan, şunları kaydetti 
     "OGS ile KGS arasında büyük farklar yok. OGS’de araçtaki ile gişedeki manyetik okuyucu arasında bilgi akışı sağlanıyor. KGS’de ise sürücü, kendisine verilen kartı gişeye okutmak zorunda. KGS, kullanıcılarına yüzde 20 indirim avantajı sağlarken, gişe suiistimalleri, bozuk para gibi sorunları ortadan kaldırıyor." Çelikcan, ilk günlerde uygulamada bazı aksaklıklar yaşabileceklerini, ancak, sistemin sürücüler tarafından kısa sürede benimseneceğine inandıklarını ifade ederek, KGS ile kaçakların önlenmesinin yanında gişelerdeki araç yoğunluğunun da azalacağını kaydetti. 
     Çelikcan, Vakıfbank, Halkbank, Ziraat Bankası ve İş Bankası’nda satışa çıkartılan KGS kartlarının satışının sürdüğünü, isteyen sürücülerin buralardan talep ettikleri miktarda kontör satın alabileceklerini de sözlerine ekledi. 


     
</TEXT>
</DOC>
