<DOC>
<DOCNO> 354161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur69.html </URL>
<DATE> 2005/06/21/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Vietnam'ın Ankara Büyükelçiliği açıldı... 
</HEADLINE>
<TEXT>

     Vietnam’ın Ankara Büyükelçiliği açıldı. 
     Dışişleri Bakanı ve Başbakan Yardımcısı Abdullah Gül ile resmi temaslarda bulunmak üzere Türkiye’ye gelen Vietnam Sosyalist Cumhuriyeti Dışişleri Bakanı Nguyen dy Nien, törenle Büyükelçiliğin açılışını yaptılar. 
     Gül, törende yaptığı konuşmada, Türkiye ile Vietnam’ın diplomatik ilişkilerin başladığı 1978 yılından bu yana, iki ülke arasındaki dostane ilişkilerin geliştiğini belirterek, Vietnam’ın Türkiye’de büyükelçilik açmasının, ilişkileri daha da derinleştirmek konusundaki azmini gösterdiğini söyledi. 
     Abdullah Gül, Vietnam Büyükelçiliği’nin 2003 yılı Ekim ayında çalışmaya başladığını ve resmi açılışın bugün yapıldığını söyledi. 
     Nien de Türkiye ve Vietnam arasındaki ilişkilerin, ortak tarihi ve kültürel değerlere dayanarak gelişeceğini ifade etti. 
     Bu arada Gül, düzenlenen kokteylde gazetecilere, bugün MGK toplantısında Milli Güvenlik Siyaset Belgesi’ne ilişkin görüşmenin, daha sonraki toplantılarda yapılmasının kararlaştırılmasına ilişkin bir soruya "Toplantının başında karar verdik. Biz istedik. Bu konuda herhangi bir sorun yok" dedi. 
     Vietnam’ın Ankara Büyükelçisi Nguyen sy Ung, 6 Nisan 2005’de Cumhurbaşkanı Ahmet Necdet Sezer’e güven mektubunu sunarak resmen görevine başlamıştı. 
     
</TEXT>
</DOC>
