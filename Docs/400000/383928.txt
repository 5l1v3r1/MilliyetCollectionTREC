<DOC>
<DOCNO> 383928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo02.html </URL>
<DATE> 2005/10/04/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Anelka İstanbul'da çok mutluyum... 
</HEADLINE>
<TEXT>

     Kulübün resmi yayın organı Fenerbahçe Dergisi’nin ekim sayısında yayınlanan röportajında, kendisi ve Fenerbahçe ile ilgili açıklamalarda bulunan Nicolas Anelka, İstanbul’da çok çok mutlu olduğunu açıkladı. 
     
     Anelka 'Hiçbir zaman şüphe duymadım' 
     Son günlerin tartışılan ismi, Türkiye’ye gayet iyi uyum sağladığını kaydederek, şunları söyledi Bu ülkeyi ve Türkler’i çok seviyorum. Fenerbahçe’ye gelirken de, geldikten sonra da hiçbir zaman şüphe duymadım. Çok mutluyum ve doğru kararı verdiğimden eminim. Anelka her zaman burada ve Fenerbahçe’de çok iyi. Bir kulüp beni beğenirse, gelip kulübümle konuşması lazım, benimle değil. Şimdilik burada çok çok iyiyim. Hiçbir sorunum yok. Şampiyonlar Ligi maçlarımız var ve bu, Türkiye ile Fenerbahçe için çok önemli. Türkiye’nin tek temsilcisi olarak en iyi şekilde mücadele etmek için varımızı yoğumuzu ortaya koyuyoruz. Tüm maçlar çok zor. Bir tane bile kolay olmayacak. Bu maçları ligle kıyaslamak yanlış olur. Çok daha zorlu rakiplerle karşı karşıyasınız. Bu maçların psikolojisi de tamamen farklı. Hem moral hem de fiziksel açıdan daha güçlü olmalısınız. Hızlı, atak ve oyundan kopmayan bir yapıda oynarsak, 2. tura çıkarız. Ayrıca burada iyi sonuçlar alırsak, kafamız rahat olur ve ligde de çok başarılı oluruz.'' 
     
     Diğer Haberler 
     
     Appiah derbiyi önce yaşamış 
     Stephen Appiah’ın Beşiktaş derbisi öncesi başına gelenler, arkadaşlarını gülmekten kırdı geçirdi. Genç Can’la birlikte Kadıköy’de biraz gezdikten sonra Beykoz Konakları’ndaki evine gitmek üzere hareket eden Ganalı, Can’ın, Evini bulabilecek misin. İstersen sana eşlik edeyim'' teklifini, Gerek yok'' diyerek geri çevirdikten sonra bir taksiye binerek, evinin yolunu tutmuş. Ancak Appiah kendisini Beykoz Konakları’nda değil, Beşiktaş Çarşısı’nın tam göbeğinde buluyor. Taksici mi yanlış anlamış, Ganalı yıldız mı Beykoz yerine heyecandan Beşiktaş demiş belli değil ama o bunları anlatırken, arkadaşları gülmekten yerlere yattı. 
     
     Gönüllülerden Lütfen’ 
     Fenerbahçe Gönüllüleri Derneği Başkanı Metin Doğan, üç kulübün Konya maçından sonra yaptığı ortak eylemi kınadı. Doğan, Amacınız Fenerbahçe’nin tesisleşme, kurumsallaşma ve sportif alanda gerçekleştirdiği büyük başarının önünü kesmekse, uğraşınız boşuna. Bu davranışlarınız camiamızı birbirine daha sıkı kenetlemekten başka işe yaramaz. Lütfen önce kendi işinizi doğru yapın. Lütfen 3 başarısız kafadar, kendi başarısızlıklarınızı örmek, gündemi değiştirmek için yapmış olduğunuz bu sorumsuz davranışın Türk sporuna vereceği zararı düşünerek, kamuoyundan özür dileyin'' dedi. 
     
     Alex’in zorlu yolculuğu 
     Kanarya’nın yıldızı Alex, Brezilya Milli Takımı’nın Dünya Kupası elemelerinde Bolivya ve Venezüella ile oynayacağı maçlar için ülkesine gitti. 8 Ekim’de Bolivya, 12 Ekim’de de Venezüella maçlarında oynadıktan sonra Türkiye’ye dönecek olan Sambacı, ardından takımının ligde Ankaragücü, 19 Ekim’de de Şampiyonlar Ligi’nde Schalke ile oynayacağı karşılaşmalarda mücadele edecek. Alex’in maçlar bir yana, uzun yol yorgunluğu nedeniyle Ankaragücü müsabakasında yedek bırakılabileceği belirtildi. 
     
</TEXT>
</DOC>
