<DOC>
<DOCNO> 395796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy16.html </URL>
<DATE> 2005/11/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
TRT'deki program hakkında suç duyurusu 
</HEADLINE>
<TEXT>

     CHP İzmir Milletvekili Enver Öktem, TRT'de yayınlanan ''Düşünce İklimi'' programında yayın esasları ve ilkelerinin ihlal edildiği iddiasıyla sunucu Prof. Dr. Mim Kemal Öke, konuk Prof. Dr. Hayrettin Kahraman ve TRT Genel Müdürlüğü yetkilileri hakkında suç duyurusunda bulundu. 
     Öktem, Ankara Cumhuriyet Başsavcılığı'na verdiği suç duyurusu dilekçesinde, TRT-2'de 20 Ekim 2005 tarihinde yayınlanan ve 27 Ekim 2005 tarihinde tekrarlanan programdaki konuşmalarda TRT Kanunu'nun yayın esasları ile Radyo ve Televizyonların Kuruluş ve Yayınları hakkındaki kanunun yayın ilkelerine ilişkin hükümlerine aykırılık oluşturan görüş ve beyanlara yer verildiğini ileri sürdü. 
     Programda, Prof. Dr. Kahraman'ın, ''Kimliğimizin en önemli unsuru İslam'dır. Onu terk ederek, ondan çıkarak kendimiz olamayız'', Prof. Dr. Öke'nin, ''Bu ibadetin ötesinde kültürel hüviyet ve ayniyet meselesidir'' şeklinde ifadeler kullandıkları anlatıldı. 
     Kahraman'ın, miras konusunda ''Bizim hayatımız sadece hukuktan ibaret değildir'' dediği ve ''Müslüman aklıyla düşünüldüğünde siyaset, hukuk, cemiyet, ahlak gibi alanların Allah'ın muradına uygun şekilde düzenlenebileceği'' şeklinde görüş belirttiği anımsatıldı. 
     Dilekçede, Kahraman'ın devamla ''... Sen sadece iman ve ibadet olarak Müslüman olacaksın, yani Müslümanlığı yaşayacaksın, onun dışındaki alanları biz İslam'a bakmadan, İslam'ı nazarı itibara almadan düzenleyeceğiz denildiği zaman bir bölünmece ortaya çıkıyor'' sözlerini söylediği ifade edildi. 
     Dilekçede, söz konusu programdaki konuşmalar nedeniyle TRT Genel Müdürlüğü yetkilileriyle Prof. Dr. Öke ve Prof. Dr. Kahraman hakkında gerekli soruşturmanın yapılması talep edildi. 
     TRT Kanunu'nun yayın esaslarını düzenleyen 5. maddesinin d fıkrası, ''Devletin bir kişi veya zümre tarafından yönetilmesini veya sosyal bir sınıfın diğer sosyal sınıflar üzerinde egemenliğini sağlamak yahut devleti ve devlet otoritesini ortadan kaldırmak veya dil, ırk, din ve mezhep ayrımı yaratmak yahut sair herhangi bir yoldan bu kavramlara ve görüşlere dayanan bir devlet düzeni kurmak amacı güden rejim ve ideolojilerin propagandasına yer vermemek'' hükmünü içeriyor. 
     Radyo ve Televizyonların Kuruluşu ve Yayınları Hakkında kanunun yayın ilkelerine ilişkin 4. maddesinin a fıkrası ise, ''Türkiye Cumhuriyeti Devleti'nin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilke ve inkılaplarına aykırı yayın yapılmaması'' şeklinde düzenleniyor. 
     
</TEXT>
</DOC>
