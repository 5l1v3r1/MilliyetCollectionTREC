<DOC>
<DOCNO> 386032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun31.html </URL>
<DATE> 2005/10/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Pakistan, yeni kentler inşa edecek 
</HEADLINE>
<TEXT>

     Güney Asya'da hafta sonu meydana gelen depremde büyük zarar gören Pakistan, yeni kentler inşa edileceğini açıkladı. 
     Pakistan Başbakanı Şevket Aziz, Azad Keşmir ve civarında yerle bir olan yerleşim birimlerinin yerine yeni kentler inşa edileceğini söyledi. 
     Aziz, ABD Dışişleri Bakanı Condoleezza Rice ile görüştükten sonra düzenlediği basın toplantısında, ülkesinin, imar ve çare arama aşamasında olduğunu belirtti. 
     Deprem neticesindeki ölü sayısının artmasından korkulduğunu kaydeden Aziz, ''Yıkıma uğrayan şehirleri daha önce yaptığımız gibi tekrar inşa etmektense yeni kentler kurmayı planlıyoruz'' dedi. 
     Ülkesine, 350 milyon dolar tutarında yardım taahhüdünde bulunulduğunu ifade eden Aziz, yapılanmanın kusursuz olması için ''Deprem Rehabilitasyon İdaresi'' oluşturacaklarını kaydetti. 
     Aziz, Muzafferabad'da iletişimle elektrik şebekelerinin tamir edildiğini, enkaz altındaki cesetlerden hastalık yayılmasını engellemek için çalışmaların başlatıldığını belirtti. 
     Depremin ölüme yol açtığı bir diğer ülke Hindistan'da, Pakistan'daki depremzedelere yardım amacıyla bir banka hesabı açıldı. 
     
</TEXT>
</DOC>
