<DOC>
<DOCNO> 399961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko32.html </URL>
<DATE> 2005/12/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Edirne vergi rekortmenlerine, Yunanistan'dan vize kolaylığı 
</HEADLINE>
<TEXT>

     Yunanistan’ın Edirne Konsolosu Vassilis Katakalides, Edirne’de yüksek vergi verenlere Yunanistan’ın vize vermede kolaylık sağlayacağını belirtti. 
     Katakalides, Edirne Ticaret ve Sanayi Odası ETSO Toplantı Salonu’nda düzenlenen işadamlarıyla tanışma toplantısında, Türkiye ile Yunanistan ilişkilerinin son zamanlarda iyi gelişme göstermesinden mutluluk duyduğunu söyledi. 
     İlişkilerin gelişmesinde Yunanistan’ın eski Edirne Konsolosu Aleksandra Mantzila ve tercüman Sandra Nikolaidou’nun büyük önemi olduğunu anlatan Katakalides, iki ülke işadamlarının da bu dostluğa katkı sağladığını bildirdi. 
     Edirneli işadamlarının karşılaştığı sorunların çözümüne yardımcı olmak istediğini ifade eden Katakalides, "Ticari anlamda işbirliğiyle ilgili önemli adımlar atacağımıza inanıyorum" dedi. 
     Türkiye’de iki ülkenin dostluğunu pekiştirmek için bulunduğunu belirten Katakalides, ticari ilişkileri her zaman destekleyeceğini bildirdi. 
     Yunanistan’ın Avrupa Birliği AB üyesi olduğunu hatırlatan Katakalides, şunları kaydetti 
     "AB üyesi oyduğumuz için çalışmalarımızı AB prosedürlerine göre yürütüyoruz. Vize verme konusunda da gerçekten çok istekli davranıyoruz. Vize veremediğimiz kişilere ise vermek istemediğimizden değil bize verilen talimatlardan dolayı veremiyoruz. AB üyesi olduğumuzdan bazı kısıtlamalarla karşı karşıyayız. Çünkü bize verilen bütün prosedürleri uygulamak zorundayız. Bunları uygulamazsak yasaları çiğnemiş oluruz. Türkiye’nin Yunanistan’a gitmesini ve işbirliğinde bulunmasını bizlerde çok istiyoruz." Yunanistan’da ticaret yapan bazı işadamlarının vize konusunda sorun yaşadığını öğrendiğini ifade eden Katakalides, "ETSO bize her yıl Edirne’de vergi rekortmenlerinin listesini göndersin. Böylece Edirne’de yüksek vergi verenlere Yunanistan vizesi vermede kolaylık sağlanacak. Bütün sorumluluğu üstlenip, sizin arkanızda olacağım" diye konuştu. 
     Sınır ötesi işbirliğinde bulunan konsey gibi topluluklara da olumlu gözle baktıklarını anlatan Katakalides, konuyla ilgili olarak yetkili birimlerle görüşmeleri olacağını, konuyu yasaları çiğnemeden gündeme taşıyacağını bildirdi. 
     Gümrüklerde vergilendirme sisteminin de AB çerçevesinde yürütüldüğünü belirten Katakalides, bu konuda AB üyesi olan diğer ülkelerin de fazla bir alternatifi olmadığını, Türkiye’nin AB üyesi olduğunda aynı sorunları yaşacağını söyledi. 
     ETSO Yönetim Kurulu Başkanı Ümit Mıhlayanlar da, iki ülke arasında ticaretin gelişmeye devam ettiğini kaydetti. 
     Yunanistan’la aynı coğrafyanın insanı olduklarını anlatan Mıhlayanlar, "İki ülke arasındaki ilişkilerimizi daha da üst düzeye çekmek için yeni çalışmalar yapmak zorundayız. Bunun için toplantılar yapıyoruz. Bizden sonra gelecek kişilerinde iki ülke ilişkilerini daha iyi seviyeye getireceğine inanıyorum" diye konuştu. 
     Toplantıya, Edirne Esnaf ve Sanatkarları Odaları Birliği Başkanı İsmail Bodur, ETSO Meclis Başkanı Serdar Yalçıner ve Edirneli işadamları katıldı. 
     
</TEXT>
</DOC>
