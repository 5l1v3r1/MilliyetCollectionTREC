<DOC>
<DOCNO> 370673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur06.html </URL>
<DATE> 2005/08/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Keçiören'de alkol satışına özel muamele... 
</HEADLINE>
<TEXT>

     Ankara metropol belediyelerinde kuruyemiş, bakkal, süpermarket gibi noktaların açılış-kapanış saatleri yönünden denetiminde sağlanan paralellik sadece Keçiören’de bozuldu. "Saat 23.00’dan sonra açık olan yerleri kibarca uyarıyoruz" diyen Keçiören Belediyesi Başkan Vekili Fahri Aktaş, "Bu konuda kardeşim olsa acımam" şeklinde konuştu. 
     Büyükşehir sınırları içerisindeki belediyelerin özellikle alkol de satan süpermarket, kuruyemiş ve tekel bayilerine uyguladıkları denetimlerde Keçiören’de, esnafın alkol satıp satmamasına göre farklı kapanma saatleri uyguladığı belirlendi. 
     Altındağ, Çankaya, Etimesgut, Mamak, Yenimahalle gibi merkez ilçelerde belediyeler benzeri biçimde, esnafın esnafın 5.30 ile 23.00 satleri arasında çalışmasına izin veriyor. 
     Uygulama, esnafın alkol satıp satmamasına göre değişiklik göstermiyor. Hatta bazı belediyeler, halkın yoğunluk gösterdiği bölgelerde talep olması durumunda kapanış saati olan 23.00’e iki saatlik bir müsamaha göstererek bunu 1.00’e kadar uzatıyor. 
     
     KEÇİÖREN BAŞKAN VEKİLİ AKTAŞ "KARDEŞİM OLSA ACIMAM" 
     Ancak Keçiören’de esnafın sırf alkol sattığı gerekçesiyle saat 23.00’te dükkanını kapatmaya zorlanması tepkilere yol açtı. Konuyla ilgili soruyu yanıtlayan Keçiören Belediyesi Başkan Vekili Fahri Aktaş aldıkları karar uyarınca, alkol satışı yapan kuruyemiş, market veya tekel büfelerinin saat 23.00’te kapatmak zorunda olduklarını bildirdi. "Bölgede 
     içkiden dolayı sıkıntı yaşamak istemiyoruz" diyen Aktaş, uygulamanın vatandaşın yararına olduğunu belirtti. Aktaş şöyle dedi "23.00’da parklarda gezen halk buralara alkol almaya gelenler nedeniyle huzursuz oluyor. Bana göre bizim yaptığımız bir caydırıcılık önlemi. 23.00’dan sonra ’canım çekti iki bira içeyim’ deyip de buraların kapalı olduğunu görenler, başka yere gitmeye üşenip vazgeçenler de var. Böyle bize teşekkür edenler de var. Bölgemizdekiler içki yüzünden sıkıntı yaşamak istemiyor. Kime iltimas ediliyorsa bana söylesinler. Küşatları, ruhsatları verirken sıkı sıkıya uyarıyoruz bu saatten kapatın diye. Kardeşim olsa acımam bu konuda. Kimseye bir pazar oluşturma gibi şeyimiz olamaz. Geçenlerde liseden sınıf arkadışama bile tesadüf ettim, onu bile kapattım. Alkol satmıyorsa diğer kuruyemişçi zaten 24.00’da kapatıyor. Biraları alıp apartmanların, parkların içinde, araçlarda içki içiyorlar, kazalara sebebiyet veriyorlar. Kazaları önlüyoruz vatandaşın hayrına olan bir şey yaptığımız." 
     
     "GENÇLERİMİZ ZEHİRLENMESİN" 
     Aktaş, diğer belediyelerin, Keçiören’de olduğu gibi sırf alkol sattığı gerekçesiyle bu işyerlerini saat 23.00’ü geçirdikleri gerekçesiyle süreli veya süresiz olarak kapatmak gibi sert bir tutum izlemediklerini anımsatılması üzerine de şunları söyledi 
     "Herkes kendinden sorumlu. Keçiören’de böyle bir karar alınmış, halk bundan çok memnun. Bununla ilgili vatandaşla da kamuoyu araştırması yapın, şikayet geliyormuymuş bakın. 
     Takdirini alıyoruz vatandaşlarımızın, gençlerimiz zehirlenmesin. Biz de onları koruyoruz." 
     
     ESNAF "HAKSIZ KAZANÇ VAR" 
     Öte yandan sadece alkol sattığı için karşısındaki kuruyemişçiden farklı muameleye tabi tutulan kuruyemişçi veya süpermarket işletmecileri ise Keçiören Belediyesi’nin tutumuna tepki gösteriyor. Gün boyunca yaptığı satışındaha fazlasını, belediyenin izin vermesi durumunda saat 23.00 ila 01.00 arasında yapabileceklerini belirten esnaf, daha sonraki günlerde denetimlerin üzerlerinde yoğunlaşacağı kaygısıyla toplu olarak durumu yetkililere iletememekten de yakınıyor. 
     Sadece alkol de sattığı için kendisinin kapatmak zorunda kaldığı saatten sonra caddenin, sokağın karşısındaki veya hemen yanı başındaki benzeri işkolundaki esnafın satışa devam etmesinin haksız kazanç yarattığı da şikayetler arasında yer alıyor. 
     
</TEXT>
</DOC>
