<DOC>
<DOCNO> 365016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun44.html </URL>
<DATE> 2005/07/28/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
ABC TV ''Londra'daki ilk saldırıdan sonra patlamamış 12 bomba ele geçti'' 
</HEADLINE>
<TEXT>

     Amerikan ABC televizyonu, Londra’da 56 kişinin öldüğü 7 Temmuz saldırılarından sonra patlamamış 12 bomba ile 4 ateşleme düzeneğinin ele geçtiğini ileri sürdü. 
     ABC, soruşturmayı yürüten kaynaklara dayanarak verdiği haberinde, intihar bombacısı Şehzad Tanver tarafından kiralandığı sanılan ve Luton’da bulunan bir aracın bagajında patlamamış 12 bomba ile 4 ateşleme düzeneğinin ele geçtiğini bildirdi. 
     İngiliz polisinin, bombacıların aracı, Londra’ya gitmek üzere trene bindikleri Luton’a götürdüklerini ve aracı burada bıraktıklarını düşündüğünü belirten ABC News, bu patlayıcıların ikinci bir saldırı için hazırlanmış olabileceğini kaydetti. 
     Amerikan televizyonu, ayrıca bu aracın bagajında ele geçen patlayıcılara ait fotoğraflar da yayınladı. 
     Bombaların patlayıcı gücü yüksek el yapımı bombalardan yapıldığını belirten ABC, bombalarda peroxide gibi kolayca bulunabilecek malzemeler ile şarapnel etkisi yaratması için bolca çivi kullanıldığını bildirdi. 
     
</TEXT>
</DOC>
