<DOC>
<DOCNO> 384972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/siyaset/axsiy02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marjinallerin çaresi kalmadı' 
</HEADLINE>
<TEXT>


Erdoğan, "Muhalefet lideri veya diğer marjinal gruplar, kendilerine göre bazı şeyler oluşturuyorlar. Bir yerden kendilerini tatmin edecekler" dedi 

Şakir Aydın 


Başbakan Recep Tayyip Erdoğan, 3 Ekim müzakere sürecini hazmedemeyenlerin olduğunu belirterek, muhalefete yüklendi. 
Cuma namazını Eyüp Sultan Camii'nde kılan Erdoğan, Eyüp Belediyesi'nce düzenlenen "12. Eyüp Sultan Kitap ve Kültür Şenliği"nin açılış törenine de katıldı. 
Burada konuşan Erdoğan, "Müzakere sürecini ülkemizde hazmedemeyenler olabilir. Ama ben inanıyorum ki, milletimin kahir ekseriyeti bu müzakere sürecinin Türk milleti ve Türkiye için dünyadan her noktada bir açılımın en önemli adımı olduğunu fark etmiştir" dedi. 
Erdoğan, vatandaşları da aklıselime davet ederek, özellikle mutfağı iyi bilen kadınların şu anki durumu 3 yıl öncesiyle karşılaştırmasını istedi. 

'Endişemiz yok' 
"Kurusıkı atmakla bu işin olmadığını" söyleyen Erdoğan, ana muhalefet lideri veya marjinal grupların kendilerine göre bir şeyler oluşturmaya çalıştığını savunarak şöyle dedi "Kendilerine göre işte 'bu yol Yüce Divan'a çıkar' diyorlar. Bir yerden kendilerini tatmin edecekler. Başka çareleri kalmadı. Biz siyasetin dilini çok iyi bilir, anlarız. Bu yola çıkarken, biz bunun bedelinin ne olduğunu bilerek çıktık. Bunda bir endişemiz yok. Şu ana kadar hortumları kesmeseydik, benim vatandaşım 3 yıl önceki asgari ücretle aldığı ekmeği bugün yüzde 47 artıramazdı." 

Gazetecilerden protesto 

Kültür Şenliği'nin açılışı öncesi Başbakanlık korumaları ve Çevik Kuvvet polisleri kordon oluşturdu. Görevlerini yapmaya çalışan basın mensupları ile Çevik Kuvvet polisleri arasında arbede yaşandı. AA muhabiri Gürsel Eser darp edildi. Gazeteciler, Erdoğan'ın şenlik sırasında yaptığı konuşmayı izlemeyerek olayı protesto ettiler. 

Cuma namazında Erdoğan izdihamı 

Başbakan Erdoğan, ramazanın ilk cuma namazını Eyüp Sultan Camii'nde kıldı. Camide sevgi gösterileriyle karşılaşan Erdoğan, namazın ardından Eyüp Sultan'ın türbesinde dua etti. Bu arada kalabalık caminin dışına taşarken, onlarca kadının da erkeklerin arasında saf tutması dikkat çekti. 


</TEXT>
</DOC>
