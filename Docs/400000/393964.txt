<DOC>
<DOCNO> 393964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/axspo01.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana notunu verdi 
</HEADLINE>
<TEXT>


Beşiktaş Teknik Direktörü, Ailton ile Kleberson için müşteri çıkması durumunda gönderilebileceğini söyledi. Pancu, kötü futbolunu devam ettirirse devre arasında gidecek. Fransız hoca, Ahmed Hassan'ın kalmasını istiyor 


Beşiktaş Teknik Direktörü Jean Tigana, artık takım konusunda kafasındaki şablonu şekillendiriyor. Operasyon için devre arasını bekleyecek olan Fransız çalıştırıcı, kendisi için futbolcuların ününün önemli olmadığını söyledi. 
"Bana yüreğini ortaya koyacak futbolcular lazım. Bunu başaramayan oyuncuya ismi ne olursa olsun forma vermem. Zaten tablo kendini gösteriyor" diye konuşan Tigana'nın, bu konuda yönetimle bir görüşme yaptığı da öğrenildi. 
Ailton ile Kleberson'a, yurtdışından bir teklif gelmesi durumunda, kalmaları için ısrarcı olmamalarını isteyen Beşiktaş çalıştırıcısının, yabancı bir santrfor için şimdiden çalışmalara başladığı ifade edildi. Sezon sonunda sözleşmesi sona eren Pancu, kötü futbolunu devam ettirirse, devre arasında bile gönderilebilecek. 
Bu arada Vestel Manisaspor'un başında bulunan Teknik Direktör Ersun Yanal'ın, Youla ile Ahmed Hassan'a talip olduğu öğrenildi. Buna karşın Tigana'nın ise özellikle Mısırlı futbolcuyu bırakmaya niyeti olmadığı vurgulandı. 

Beyin fırtınası 

Beşiktaş Yönetimi, kurumsallaşma konusunda Antalya'da kampa girdi. Siyah-beyazlılar, profesyonelleriyle birlikte projeleri tartışacak 

CENGİZ MALGIR 

Beşiktaş Yönetimi, kurumsallaşma konusunda Antalya'da bir arama konferansı gerçekleştiriyor. Kulübün kurumsallaşması ve A.Ş'nin daha iyi düzeye gelebilmesi için çalışmalar yapan siyah - beyazlılarda, Başkan Yıldırım Demirören, 2. Başkan Murat Aksu, Genel sekreter Kenan Öner gibi yöneticilerin yanında, kulüp içerisindeki profesyoneller de beyin fırtınasına katıldı. 
Lige verilen aradan faydalanılarak dün Antalya'ya giden, pazar akşamına kadar süreceği belirtilen konferansta, kurumsallaşmanın yapısı tartışılacak, bundan sonra ne gibi projelerin hayata geçirileceği konuşulacak. 
Beşiktaşlılar, buradan çıkacak sonuçları bir rapora dökerek, Beşiktaş A.Ş'nin bundan sonraki çalışmalarına yön verecek. 

'Babam çok kızacak' 

Ailton, fazla gol atamadığı için babasının çok kızacağını söyledi. BJK TV'ye konuşan yıldız futbolcu, "Beşiktaş'ta bu kadar az gol atmamam lazımdı. Ben de inanamıyorum. Babam çok kızacak. Kendisi sert bir insandır. Yakın bir zamanda İstanbul'a gelecek. Benim, o gelinceye kadar en azından birkaç gol daha atmam lazım" dedi. 
Sambacı, "İdman tekniklerimizde de farklılıklar var. Gol sıkıntısı yaşadığımız doğru, ancak Beşiktaş çok kısa bir süre içerisinde daha iyi olacak" yorumunu yaptı. 

Görkey anıldı 

Kartal'ın unutulmaz futbolcularından, "Voleci Şeref" lakaplı Şeref Görkey, ölümünün birinci yıldönümünde anıldı. Zincirlikuyu Mezarlığı'ndaki mezarı başında yapılan törene, Futbol Federasyonu Yönetim Kurulu Üyesi Zekeriya Alp, 2. Başkan Murat Aksu, genel sekreter Kenan Öner, yönetici Süleyman Eren ve Hüseyin Yücel, Divan Kurulu Başkanı Şeref Nasır ile Görkey'in sevenleri katıldı. 

Sürgündekiler takıma dönüyor 

Sezon başında yönetim ve teknik heyet tarafından kadro dışı bırakılan Emre Aşık, Okan Koç ve Tayfun Korkut'a af geliyor. Üç futbolcuyu da takımda görmek istediğini belirten Teknik Direktör Tigana'nın, bu oyuncuları izleyerek kararını vereceği ifade edildi. 

Kondisyon çalıştılar 

Lige verilen araya rağmen çalışmalarını büyük bir ciddiyet içerisinde sürdüren Beşiktaş, dün yine kondisyon ağırlıklı bir antrenman yaptı. Milli Takım'da bulunan futbolcuların katılmadığı idmanda sakatlıkları devam eden Tayfur, Sergen, Gökhan ve İbrahim Akın takımdan ayrı koşu yaptı. İbrahim Üzülmez ise bağırsak enfeksiyonu geçirmesi nedeniyle antrenmanı yarıda bıraktı. 


</TEXT>
</DOC>
