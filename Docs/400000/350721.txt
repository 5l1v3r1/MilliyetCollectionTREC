<DOC>
<DOCNO> 350721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy06.html </URL>
<DATE> 2005/06/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Christian Science Monitor AKP, Hıristiyan demokrat parti gibi 
</HEADLINE>
<TEXT>

     İhsan DÖRTKARDEŞ DHA 

      ABD’nin etkili gazetelerinden Christine Science Monitor, AKP’nin Avrupa’daki Hıristiyan Demokrat partiler gibi faaliyet gösterdiğini yazdı. 
     Gazetede yayınlanan Helena Cobban imzalı yazıda, Ortadoğu’daki seçimlerin, ABD düşmanı partileri iktidara geçirme riskine karşı Washington yönetiminin yine de demokratikleşmeyi desteklemesi gerektiğini savunuldu. Cobban, demokratik ilkelere bağlı dinci partiler de olduğunu vurgularken, AKP’yi buna örnek gösterdi. Yazıda, şöyle denildi 
     "AKP, Avrupa’daki Hıristiyan Demokrat partiler veya İsrail’deki dinci partiler gibi faaliyet gösteriyor. Bu partilerin hepsi de kendi dini inançları doğrultusunda toplum oluşturmak istiyor, ama hepsi de demokratik kurallara uyabileceklerini ve laik partilerle işbirliği yapabileceklerini kanıtlamış partiler. Peki, terör tehdidi ne olacak Özellikle Filistin’deki Hamas ve Lübnan’daki Hizbullah gibi örgütler bir çok Amerikalıyı endişelendiriyor. Dolayısıyla bu tür siyasi grupları demokrasi sürecine dahil etmek, siyasi sistemin sağlığı ve bu ülkelerin çıkarları açısından en doğru yoldur." 
     
     ’ERDOĞAN ARADIĞINI BULAMADI’ 
     Washington Post gazetesi ise Başbakan Recep Tayyip Erdoğan’ın Washington ziyaretini değerlendirirken, "Başkan Bush, Türkiye’yi Ortadoğu’da yakın ve demokratik bir müttefik olarak tanımladı, ama Başbakan Recep Tayyip Erdoğan’ın Kuzey Irak’ta PKK’ya karşı daha fazla yardım talebini karşılıksız bıraktı" diye yazdı. Washington Post muhabiri Jim Vandehei, Bush-Erdoğan görüşmesini özetlerken, Başkan Bush’un gazetecilere yaptığı açıklamada PKK ile mücadele konusuna değinmediğini vurgularken, şunları yazdı 
     "Erdoğan, Bush ile görüşmesinden sonra gazetecilere yaptığı açıklamada, başkanın PKK ile ilgili kaygılarını dile getirdiğini, ancak örgütün lojistik ve mali kaynaklarının kesilmesi için yeni adımlar atma konusunda fazla vaatte bulunmadığını söyledi. Bush ise, bu konuya hiç değinmedi, Türk demokrasisini ve Ankara’nın Ortadoğu’da barış çabalarındaki rolünü övmekle yetindi. Halbuki son aylarda PKK tarafından öldürülen Türk askeri sayısı, Irak’ta aynı dönemde öldürülen ABD askerlerinin sayısından daha fazla." 
     
</TEXT>
</DOC>
