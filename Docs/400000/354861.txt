<DOC>
<DOCNO> 354861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur37.html </URL>
<DATE> 2005/06/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bush ve Blair, yarın İstanbul'da yargılanacak 
</HEADLINE>
<TEXT>

     Çeşitli sivil toplum kuruluşları, akademisyenler ve hukukçuların öncülüğünde düzenlenen ''Irak Dünya Mahkemesi'' WTI nihai oturumu, yarın Topkapı Sarayı Darphane-i Amire binasında başlayacak. 
     Yaklaşık 2 yıldır New York, Londra, Berlin, Roma, Brüksel ve Tokyo'nun da aralarında bulunduğu çeşitli kentlerde toplanan WTI'nın yarın başlayacak nihai oturumuna ilişkin basın toplantısı düzenlendi. 
     Toplantıda konuşan WTI İddia Heyeti Başkanı, UNESCO Barış Ödülü sahibi, uluslararası hukuk profesörü Richard Falk, WTI'nın, savaş ve barış meselelerinde ''hiçbir devlet adamının veya devletin hukuktan üstün olamayacağı'' inancıyla hareket eden tarihi öneme sahip bir girişim olduğunu söyledi. 
     BM Güvenlik Konseyi'nin onayıyla yapılmayan savaşların ''yasadışı savaşlar'' sayıldığını hatırlatan Falk, WTI'nın ''Irak Savaşı'nın da bu tip bir yasadışı savaş olduğu, ABD ve İngiltere'nin de bu savaşın başlaması ve savaş hukuku ihlallerinden cezai olarak sorumlu olduğu'' görüşünü paylaşan insanlardan oluştuğunu kaydetti. 
     ''WTI'nın infaz gücü bulunmayan bir mahkeme olduğunun farkındayız. Daha ziyade duyarlı, bağımsız, tarafsız ve dürüst insanların gerçekleştireceği bir soruşturma bu'' diyen Falk, ''BM Irak işgaline yönelik hesap sormak istemiyorsa, bunu yapmak sivil topluma düşüyor'' diye konuştu. 
     Basın mensuplarının sorularını da yanıtlayan Falk, ''nihai oturum için neden İstanbul seçildi '' sorusu üzerine, ''Türkiye'de Irak savaşına karşı muhalefet eden güçlü bir barış hareketinin bulunması ve Türkiye'nin, Irak'a komşu olması dolayısıyla durumdan etkilenen ülkelerin başında gelmesinin bu seçimde etkili olduğunu'' söyledi. 
     Prof. Richard Falk, ''Mahkemeden ne gibi bir karar çıkabileceğine'' yönelik soru üzerine de, ''Kararı, WTI'nın Vicdan Jürisi'nin belirleyeceğini, onun için bir fikri bulunmadığını'' belirterek, ''Bu sembolik bir mahkeme ve aslında gerçek mahkemeler gerçekten yargılama yapsaydı ne sonuçlar çıkabileceğini gösterecek'' dedi. 
     
     SADDAM'IN YARGILANMASI 
     Falk, ''Bu mahkemede Bush ve Blair'in yargılanacağını söylüyorsunuz. Bu savaşın çıkmasına neden olarak gösterilen Saddam Hüseyin de yargılanacak mı '' sorusuna, ''mahkemenin, 2003 yılından başlayan süreçte Irak işgalini değerlendirdiğini, bu nedenle Saddam Hüseyin'in bu mahkemeyle doğrudan ilgisi bulunmadığı'' karşılığını verdi. 
     Prof. Falk, ''Saddam Hüseyin'in, ülkesine, halkına ve başka ülkelere yaptıkları için yargılanması gerektiğine tabii ki inanıyoruz. Ama şu an yapılan yargılamanın da tarafsız olmadığını düşünüyoruz'' diye konuştu. 
     WTI nihai oturumuna gözlemci olarak katılacak olan İstanbul Barosu Başkanı Kazım Kolcuoğlu da, WTI'da 20 ülkeden elde edilen belgelerin değerlendirileceğini ve tanıkların dinleneceğini söyledi. Kolcuoğlu, ''Bu mahkemeden çıkan kararın, bu nedenle uluslararası mahkemelerde en önemli kanıt niteliği taşıyacağını ve değerlendirmeye alınacağını düşünüyorum'' dedi. 
     İstanbul'da yarın başlayacak nihai oturum kapsamında ilk gün ''Uluslararası Hukuk ve Kurumların, Hükümetlerin, Medyanın Sorumluluğu'', ikinci gün ''Irak'ın İstilası ve İşgali'', üçüncü gün ''Küresel Güvenlik Ortamı ve Gelecek Alternatifleri'' başlıklı oturumların ardından, WTI Vicdan Jürisi kararını belirleyecek. 
     WTI'nın alacağı karar, 27 Haziran Pazartesi günü açıklanacak. 
     
</TEXT>
</DOC>
