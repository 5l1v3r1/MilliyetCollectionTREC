<DOC>
<DOCNO> 368470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas09.html </URL>
<DATE> 2005/08/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bilgisayarda ara vermeden 50 saat oyun oynadı, öldü 
</HEADLINE>
<TEXT>

     Bir Güney Koreli, internet kafede 50 saat ara vermeden bilgisayarda oyun oynadıktan sonra öldü. 
     Polisin verdiği bilgiye göre, Lee adlı 28 yaşındaki genç, ülkenin güneydoğusundaki Taegu kentindeki bir internet kafede savaş oyunu oynamak için 3 Ağustos'ta bir bilgisayarın başına oturdu. 
     Lee, 3 gün boyunca yalnızca tuvalete gitmek ve bir portatif yatakta kısa süreli kestirmek için bilgisayarın başından kalktı. 
     Lee'nin annesi, oğlunun eve dönmemesi üzerine eski iş arkadaşlarından onu bulmalarını istedi. Lee, internet kafeye kendisini bulmaya gelen arkadaşlarına oyunu bitirdikten sonra evine döneceğini söyledi. Ancak Lee, bu sözlerinden birkaç dakika sonra öldü. 
     Polis yetkilileri, ''Lee'nin ölüm nedeninin yorgunluktan kaynaklandığının'' tahmin edildiğini kaydettiler. 
     Bir yerel gazete de Lee'nin eski iş arkadaşları ve internet kafe çalışanlarına dayanarak yayımladığı haberde, Lee'nin bilgisayarda daha çok oyun oynayabilmek için yakın zamanda işinden ayrıldığını yazdı. 
     
</TEXT>
</DOC>
