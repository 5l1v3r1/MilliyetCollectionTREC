<DOC>
<DOCNO> 370753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/ekonomi/eko05.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
T.Telekom'un imtiyaz sözleşmesi Danıştay'da müzakere edilecek 
</HEADLINE>
<TEXT>


Türk Telekom'un Oger Telecom'a satışı hakkında görüşlerini iletecek olan taraflar, Danıştay'ın görüşleri çerçevesinde sözleşmeyi sonuçlandıracaklar 

ANKARA Milliyet 

Telekomünikasyon Kurumu TK Başkanı Tayfun Acarer, Türk Telekom'un TT yüzde 55 hissesinin 6.55 milyar dolara alan Oger Telecom Ortak Girişim grubuyla TK'nın imzalaycağı imtiyaz sözleşmesinin Danıştay'a gönderileceğini anımsatarak, "Taraflar görüşlerini ayrı ayrı iletecekler. Danıştay'ın hukuki görüşleri çerçevesinde imtiyaz sözleşmesi sonuçlandırılacak. Taraflar imtiyaz sözleşmesini müzakere edecekler" dedi. 
Acarer, imtiyaz sözleşmesinin içeriğinin bir iş akdi olduğunu ve bunu kendilerinin açıklama yetkisi bulunmadığını söyledi. Telekom'un özelleştirme sürecinin sürdüğünü ve özelleştirmenin de siyasi bir karar olduğunu kaydeden Acarer, 12 Ağustos'ta Telekom'un hisse kontrolünün değişimine onay verdiklerini ancak imtiyaz sözleşmesinin henüz imzalanmadığını söyledi. Acarer, "Danıştay iki tarafın da taleplerini değerlendirecek" dedi. 

Telsim hızlanacak 
Acarer, TMSF bünyesindeki GSM şirketi Telsim'in satışıyla ilgili sürecin eylülden itibaren daha da hızlanacağını söyledi. Telsim'in satışı sürecinde mevcut abonelerin zarar görmemeleri ve piyasa dengesinin negatif yönde etkilenmemesi için mevzuat çerçevesinde devreye girdiklerini belirten Acarer, "Yasal düzenlemeler var, buna göre örneğin Turkcell ya da Avea, Telsim'i alamaz" diye konuştu. 


</TEXT>
</DOC>
