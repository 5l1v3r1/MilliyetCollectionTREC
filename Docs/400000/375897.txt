<DOC>
<DOCNO> 375897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas26.html </URL>
<DATE> 2005/09/05/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Satürn'ün iç halkasında büyük bir değişim sergileniyor... 
</HEADLINE>
<TEXT>

     Satürn gezegeninin en içteki halkası olan D halkasında, son yıllarda büyük bir değişim gözleniyor. 
     Cassini uluslararası uzay aracının yaptığı son gözlemler, parlaklığıyla Galileo döneminden beri astronomlarda hayranlık uyandıran halkalarda son 25 yılda büyük bir değişim olduğunu gösteriyor. 
     Voyager uzay aracının 1981’de gezegende yaptığı gözlemlerin, bugünkü gözlemlerle karşılaştırılması sonucunda ortaya çıkan en şaşırtıcı sonuç, D halkasının giderek ışıltısını yitirmesi. 
     Bir başka değişim ise D halkasının konum değiştirmesi ve halkanın bir bölümünün 200 km. kadar gezegene doğru daralması. 
     Halkada bu kadar kısa bir süre içerisinde bu kadar büyük bir değişimin nedeni konusunda astronomlar henüz kesin bir kanıya varamadı. Ancak bu değişimin, bilim adamlarına, gezegen halkalarının yaşı ve ömrü konusunda fikir verebileceği belirtiliyor. 
     Cassini’nin sağladığı verileri değerlendiren uzmanlardan Linda Spilker, Satürn’ün halkalarının kısa bir dönemin ardından kaybolacağını sanmadığını belirterek, "ancak bu değişimler bize, halkaların nasıl geliştiği ve nasıl son bulduğu konusunda önemli bilgiler sağlıyor" dedi. 
     Satürn ve onun gaz ve tozdan oluşan müthiş halkaları üzerinde yapılan incelemeler, güneş çevresindeki gezegenlerin 4,5 milyar yıl önce nasıl oluştuğuna ilişkin önemli ipuçları sağlıyor. 
     
</TEXT>
</DOC>
