<DOC>
<DOCNO> 399002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy19.html </URL>
<DATE> 2005/11/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Baykal'dan Erdoğan'a Orada başka otorite varsa sen necisin 
</HEADLINE>
<TEXT>

     Başbakan Recep Tayyip Erdoğan’ın "Şemdinli’de tanıklık işlemez" şeklindeki açıklamalarına tepki gösteren CHP Genel Başkanı Deniz Baykal, "Orada devletin dışında başka otorite varsa sen necisin Orada ben otorite olmaktan çıktım mı demek istiyor. Bir başka otorite varsa senin dışında, hukukun dışında, devletin, Anayasa’nın dışında sen bunu marifet diye hangi iddiana dayanarak, ne hakla söylüyorsun" dedi. 
     Baykal partisinin TBMM Grup toplantısında yaptığı konuşmada, Türkiye’de resmi verilerin ekonominin kalkınma ve büyümede olduğunu gösterdiğini ancak bu kalkınma ve büyümenin toplumun geniş kesimlerine yansımadığını söyledi. 
     Kamunun işsizlik verilerinin gerçeği yansıtmadığını savunan Baykal, "Türkiye’de işsizlik bir tsunami dalgası gibi bizi etkisi altına alıyor" dedi. 
     
     ASGARİ ÜCRET AZAMİ ÜCRET OLDU 
     Baykal, asgari ücret belirleme çalışmalarının başladığını anımsatırken, Türkiye’de pek çok insanın asgari ücretin altında çalışmaya hazır olduğunu söyledi. Asgari ücretle ortalama ücret arasındaki makasın giderek daraldığına dikkat çeken Baykal, "Asgari ücret ne yazık ki Türkiye’de artık azami ücret haline geldi" dedi. 
     
     AYRILIRSAK ÜLKE ÇÖZÜLÜR 
     Baykal konuşmasında son günlerdeki "alt kimlik, üst kimlik" tartışmasına da değindi. Dünyanın sosyal sorunları varken, küresel güçlerin etnisite kavramını ortaya çıkarmaya çalıştığını savunan Baykal, Türkiye’de de bu gelişmelere kendisini teslim etmiş pek çok çevre bulunduğundan yakındı. 
     Bir süre önce bazı AB yetkililerinin "Lozan’daki azınlık tarifini genişletin" dediğini anımsatan Baykal, şunları söyledi 
     "’Azınlıkların sayısını arttıracağız.’ ’Böyle olursa daha Avrupalı olursunuz’ diyorlar. ’AB’nin azınlıklar standardını Türkiye’de benimseyin’ diyorlar. Bizden istenen ne AB’nin azınlık standartı ne çok merak ediyorum. Fransa, azınlık lafının ağza alınmasını izin vermiyor. ’Ben kendime uygulattırmam ama kendim uygularım’ diyor. Yunanistan’a baktığımızda ne görüyoruz, Batı Trakya’da yaşayan Türkler var. Bize gelince ’Aleviler var’ diyorlar. Aleviler ne diyor. Onlar ’sen çek elini’ diyorlar, ’biz üstesinden geliriz’ diyorlar. ’Yanlışlığı kendi içimizde çözeriz’ diyorlar. Ayrılırsak sorun mu çözülür, ülke mi çözülür 
     ’Kürtler siz azınlıksınız’, Kürtler çıkıyor ’Ben öz be Kürt çocuğuyum ama azınlık değilim, Türkiye Cumhuriyeti vatandaşıyım’ diyor. Önce ’şu ikisini bir ayıralım’ diyorlar. Diğerlerine sıra gelir. Türkiye buna kendisini nasıl teslim edebilir." Baykal, Türkiye’yi yönetenlerin ise buna sessiz kaldığını savunurken, şimdi Başbakan Erdoğan’ın kafasındaki yanlışları düzeltmeye çalıştıklarını söyledi. Etnik kimlik ve siyasi kimliğin ayrı şeyler olduğunu kaydeden Baykal, "Bizim cumhuriyetimizde bir tek millet vardır. Biz ümmet değiliz. Bizim milletimizin adı Türk Milleti’dir" diye konuştu. Baykal, Atatürk’ün "Türk devletini kuran Türkiye ahalisine Türk milleti denir" şeklindeki sözünü anımsatırken, "Türkiye’nin tapusu kimsenin cüzdanında ya da kasasında değil, 70 milyonun yüreğinde" dedi. 
     Türk milletinin "alt kimlik" olmadığını, bunu herkesin kafasına yerleştirmesi gerektiğini ifade eden Baykal, "’Böyle giderse ayrımcılığı önleriz’ diyenler hayal görüyor. 
     Böyle davranırsak etnik ayrışmayı önleriz demek kadar bir yanlış olamaz. Etle tırnak gibi yaşadığımız kürt kökenli insanlarımız da bu milletin bir parçasıdır" diye konuştu. 
     
     ZENCİLER SARIŞINLAR KUMRALLAR 
     Baykal, Başbakan Erdoğan’ın "ABD’de zenciler alt kültürdür" dediğini anlatırken, "Hoppala. Peki sarışınlar ne, kumrallar ne ABD’deki zenciler Amerikan toplumunun özü" dedi. Baykal sözlerini şöyle sürdürdü 
     "Başbakan ’ABD’deki zenci yarışıyor, Amerikan bayrağını öpüyor’ diyor. Başbakan bunu görünce şaşırıyormuş. Asıl şaşılacak olan Başbakanın şaşırması. Senin bilmediğin bu. 
     Zenci alt kültürmüş. Alt kültür değil. Her birisi Amerikan milletine yemin ediyorlar. Hepsi Amerikalı olarak yetişiyor." 
     
</TEXT>
</DOC>
