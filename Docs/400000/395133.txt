<DOC>
<DOCNO> 395133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy05.html </URL>
<DATE> 2005/11/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
YÖK yeni model arayışında 
</HEADLINE>
<TEXT>

     YÖK Başkanı Erdoğan Teziç, başka ülkelere de model olabilecek bir yükseköğretim sistemi yaratmak istediklerini söyledi. 
     Yükseköğretimin yeniden yapılandırılması konusunda hükümet ile birçok kez karşı karşıya gelen YÖK, kendi içinde çalışma başlattı. YÖK, yapılacak düzenlemenin bir devlet politikası olarak şekillenmesi gerektiğini savunuyor. 
     'Hükümetler değişir ama yükseköğretim politikası değişmemeli' anlayışı ile düzenlenen konferansa Milli Eğitim Bakanı değil, bakanlık bürokratları davet edildi. 
     
     'Gözden geçirilmeli' 
     Konferansta konuşan YÖK Başkanı, Türk yükseköğretiminin tüm yönleriyle yeniden gözden geçirilmesi gerektiğini vurguladı ve başka ülkelere de model olabilecek bir sistem üzerinde durduklarını anlattı. Teziç, "Son 60 yıldır siyasi iradenin müdahalesi olumsuz sonuçlara yol açtı" diyerek, YÖK'ün işlevinin bu noktada önemli olduğuna değindi. 
     Başkan Teziç, "YÖK siyasi iradenin yükseköğretime müdahalesini engelleyecek imkanlara sahip bir anayasal kurumdur" diye konuştu. 
     
     Sınavda önemli bir değişiklik yok 
     Üniversiteye girişte uygulanan sınav sisteminin 'günah keçisi' durumuna getirildiğini belirten YÖK Başkanı, sınav sisteminde önemli bir değişikliğe gidilmeyeceğinin sinyalini verdi. 
     Teziç konuyla ilgili, "mevcut yapımızda sınav sisteminde herkesi memnun edecek köklü çözüm getirmek zor görülüyor" dedi. 
     Üniversite giriş sistemi hakkında bilgi veren ÖSYM Başkanı Ünal Yarımağan ise ÖSS'de yapılan değişikliği anlattı. Yarımağan, "yeni sistemi bu yıl ilk defa deniyoruz. İleride değişebilir. Üniversiteye girmek her aday için bir kurtuluş yolu olmaktan çıkmadıkça bu sistem de sürekli değişecektir" diye konuştu. 
     
</TEXT>
</DOC>
