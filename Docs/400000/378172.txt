<DOC>
<DOCNO> 378172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur25.html </URL>
<DATE> 2005/09/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yılmaz Vural taburcu edildi 
</HEADLINE>
<TEXT>

     Antalya’da dün gece geçirdiği trafik kazasının ardından Özel Anadolu Hastanesi Beyin Cerrahi Servisi’nde gözlem altına alınan Antalyaspor Teknik Direktörü Yılmaz Vural, taburcu edildi. 
     Beyin Cerrahi Uzmanı Dr. Hakan Özsüer, yaptığı açıklamada, "Yılmaz Vural’ın sağlık durumu çok iyi. Birkaç gün içinde takımın başında olabilir" dedi. 
     Hastaneden ayrılırken gazeteciler tarafından görüntülenmek istemediğini bildiren Yılmaz Vural’ın, dinlenmek üzere evine gittiği bildirildi. 
     Vural, dün gece, yerel bir televizyon kanalının canlı yayınından çıktıktan kısa bir süre sonra, 34 YV 309 plakalı cipiyle Dedeman Kavşağı’nda, Betül Hamurçeviren’in kullandığı 07 EJ 478 plakalı otomobile arkadan çarpmış, ardından refüje çıkmıştı. Ambulansla Özel Anadolu Hastanesi’ne kaldırılan Vural, dün geceden beri Beyin Cerrahi Servisi’nde müşahede altında tutuluyordu. 
     
</TEXT>
</DOC>
