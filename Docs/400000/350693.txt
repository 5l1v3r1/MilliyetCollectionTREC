<DOC>
<DOCNO> 350693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko38.html </URL>
<DATE> 2005/06/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
IMF ve Dünya Bankası toplantısı İstanbul'da yapıldı... 
</HEADLINE>
<TEXT>

     IMF-Dünya Bankası Yıllık Grup toplantısında, Türkiye ve diğer ülkelerin ekonomi programı tecrübeleri ele alındı. 
     Edinilen bilgiye göre, IMF Grubu İcra Direktörü Willy Kiekens ile Dünya Bankası İcra Direktörü Gino Alzetta'nın başkanlık ettiği toplantıda, Türkiye başta olmak üzere, grubun diğer üyesi ülkelerin, IMF ile halen uygulamakta oldukları maliye uygulamaları ve borçlanma politikaları ele alındı. 
     Willy Kiekens ile Gino Alzetta, toplantıda, üye ülkelere, Uluslararası Para Fonu IMF ve Dünya Bankası'ndaki yeni politakalar konusunda bilgi verdiler. 
     Basına kapalı olarak gerçekleştirilen toplantıda, Türkiye'nin, 2001 yılındaki krizden çabuk toparlanmasının ardından, başarılı bir ekonomik program uygulayarak, enflasyonu düşürebildiği ve ekonomik büyüme sağladığı vurgulandı. 
     Toplantıda Türkiye'yi, Hazine Müsteşarı İbrahim Çanakcı ile Merkez Bankası Başkanı Süreyya Serdengeçti temsil ediyor. 
     Türkiye'nin de içinde bulunduğu ve Avusturya, Belçika, Belarus, Çek Cumhuriyeti, Macaristan, Kazakistan, Lüksemburg, Slovakya, Slovenya'dan oluşan IMF ülkeler grubu, ABD, Japonya ve Almanya'dan sonra IMF'deki en büyük kotaya sahip grup olarak biliniyor. 
     Türkiye, Dünya Bankası içinde de, IMF gibi aynı ülkelerle grup oluşturuyor. 
     
</TEXT>
</DOC>
