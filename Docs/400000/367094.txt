<DOC>
<DOCNO> 367094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo46.html </URL>
<DATE> 2005/08/04/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Galatasaray Spor Kulübü, 100. Yıldönümünü düzenlediği baloyla kutladı 
</HEADLINE>
<TEXT>

     Galatasaray Spor Kulübü, kuruluşunun 100. Yıldönümünü düzenlediği baloyla kutladı. 
     Dolmabahçe Sarayı’nda düzenlenen baloya, Başbakan Recep Tayyip Erdoğan’ın yanı sıra, Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay, UEFA Asbaşkanı Şenes Erzik, Futbol Federasyonu Başkanı Levent Bıçakcı, Beşiktaş Kulübü Başkanı Yıldırım Demirören, Türkiye Milli Olimpiyat Komitesi Başkanı Togay Bayatlı, Real Madrid Kulübü 2. Başkanları Francisco Gento, Amancio Amara, kulüp eski başkanları, Milli Takımlar Teknik Direktörü ve Başdanışmanı Fatih Terim, Teknik Direktör Eric Gerets, Galatasaraylı bazı futbolcular ve camianın önde gelen isimleri katıldı. 
     Girişe serili kırmızı halıdan geçerek Dolmabahçe Sarayı’na giren davetliler, Oscar törenlerini anımsatacak şekilde medyaya poz verdiler. 
     
     YAKLAŞIK 960 KİŞİ KATILDI 

     Galatasaray’ın düzenlediği baloya yaklaşık 960 kişi katıldı. 
     Kulüp tarafından 1000 avrodan satılan biletlerden toplam 960 bin avro gelir elde edildiği öğrenildi. 
     Sarı-kırmızılı kulübün, ikinci bir kuruluş yıldönümü balosu daha düzenleyeceği ifade edildi. 
     Bu arada, baloya basın mensupları alınmadı. 
     
     BALODAN NOTLAR 

     Kokteyl ile başlayan baloda, daha sonra yemek yenirken, kulüp başkanı Özhan Canaydın bir konuşma yaptı. 
     Rasim Çapan Orkestrasının müzikleriyle renklenen gecede, Galatasaraylı ressamların yaptığı 9 tablo da müzayede ile satıldı. 
     Dünyaca ünlü Fransız sanatçı Mireille Mathieu’nun konseriyle devam eden balo, ünlü DJ’lerin çalacağı müzik ile geç saatlere kadar sürecek. 
     Gecede, Galatasaray’ın bugüne kadar kazandığı 19 kupa, havuz kenarında sergilenirken, UEFA ve Süper Kupa’nın benzerleri de sarayın birinci katının balkonuna yerleştirildi. 
     Sunuculuğunu Korhan Abay’ın yaptığı gecede, havai fişek gösterisi de gerçekleştirildi. 
     Balo için hazırlanan tüm masalara, Galatasaray Kulübü’nün eski yöneticileri ve çeşitli branşlarda başarılı olmuş kişilerin isimleri verildi. 
     
     DEMİRÖREN GECEDE YARIM SAAT KALDI 

     Beşiktaş Kulübü Başkanı Yıldırım Demirören, gecede çok kısa bir süre kaldı. 
     Balonun başlamasını beklemeyen Demirören, yaklaşık yarım saat kaldığı balodan eşiyle birlikte ayrıldı. Yıldırım Demirören, özel işleri nedeniyle Ankara’ya gideceğini, bu nedenle gecede fazla kalamadığını söyledi. 
     -ŞAHİN "100 YAŞINA GİREN DÜNYADA AZ SAYIDA KULÜP VAR"- Baloya katılan Devlet Bakanı ve Başbakan Yardımcısı Mehmet Ali Şahin, dünyada 100 yaşına girmiş futbol takımlarının sayısının çok sınırlı olduğunu söyledi. 
     Bunlardan birinin de Galatasaray Kulübü olduğunu vurgulayan Şahin, şunları kaydetti 
     "Türk futboluna sayısız hizmetler yaptılar, bundan sonra da yapacaklarına inanıyorum. Yeni sezonda tüm kulüplere olduğu gibi Galatasaray’a da başarılar dilerim. Özellikle UEFA Şampiyonu olduğu sezon Galatasaray, Türkiye’nin ismini tüm dünyaya duyurarak önemli başarıya imza atmıştır. Hem Galatasaray’ın hem de tüm takımlarımızın aynı başarıyı tekrarlamalarını, hatta onun ötelerine gitmelerini diliyorum." Mehmet Ali Şahin, İstanbul’da oynanan derbi maçlarda rakip taraftarların stada alınmaması kararını, il güvenlik kurulunun İstanbul’da mücadele eden kulüplerin başkanları ile birlikte aldığını belirterek, "Bu karara olumlu ya da olumsuz eleştiride bulunmam. Bu karar benim onayıma sunularak uygulamaya konulacak bir karar değildir. 
     İl güvenlik kurulları böyle kararlar alabilir. Bu kararların ne derece isabetli olacağı önümüzdeki günlerde belli olacaktır" diye konuştu. 
     Bu sezonun tüm kulüpler için başarılı geçmesini ve geçtiğimiz yıllarda yaşanan olumsuzlukların tekrarlanmamasını dileyen Şahin, şöyle konuştu 
     "Temiz bir sezon olmasını diliyorum. Bu konuda başta spor kulüplerimizin yöneticilerine, başkanlarına, taraftarlarına, futbolcularına, görevli herkese ve tabii ki, bana önemli görevler düşüyor. Hepimiz bu görevlerimizi yerine getirdiğimizde halkımızı, sporseverleri rahatsız edecek olumsuzluklarla karşılaşmayız." Trabzonspor’un elenmesine çok üzüldüğünü anlatan Mehmet Ali Şahin, "Doğrusu böyle bir sonuç beklemiyorduk, Trabzonlular da beklemiyordu. 
     Sporda bu tür durumlar zaman zaman oluyor. Artık olan olmuş, Trabzonspor elenmiş. Bundan sonraki futbol hayatlarında başarılar dilemekten başka yapacak bir şey yok. Umarım başka takımlarımız bizi sevindirir" ifadelerini kullandı. 
     
     KIRAN "AZİZ YILDIRIM’IN GELMESİNİ BEKLERDİK" 

     Galatasaray Kulübü Başkan Yardımcısı Turgay Kıran, Fenerbahçe Kulübü Başkanı Aziz Yıldırım’ın baloya katılmamasına ilişkin gazetecilerin soruları üzerine, "Kendisinin gelmesini beklerdik" dedi. 
     Bu gecenin sadece Galatasaray’ın değil, sporun gecesi olduğunu belirten Kıran, "Eksik olmasın diğer başkanlarımız geldiler. İnşallah kendisi başka bir gecemize gelip onur konuğumuz olurlar" diye konuştu. 
     Transfer konusunda açıklamalar da yapan Kıran, şunları söyledi 
     "Pires ile olan irtibatımız devam ediyor, şartlarımızı bildirdik, kabul etmesi halinde gelir. Kily Gonzales ile de irtibatımız devam ediyor. Şu anda bir haber yok. Ama sanıyorum 1-2 gün içinde müjdeli haberi veririz. Ama bunlar olmazsa, alternatiflerimiz var. İrtibatlı olduğumuz 5-6 oyuncu var. Ama teknik direktörümüz bizden bu iki oyuncu ile ilgilenmemizi istiyor." 
     
</TEXT>
</DOC>
