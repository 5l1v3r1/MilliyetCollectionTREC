<DOC>
<DOCNO> 382712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/axgun01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çatışma, doğal afetten tehlikeli' 
</HEADLINE>
<TEXT>


Üç semavi dinin temsilcilerinin katıldığı 1. Medeniyetler Buluşması dün sona erdi. 'Barış' çağrısının yapıldığı sonuç bildirgesinde, egemen güçlerin dini farklılıkları çatışmaya dönüştürdüğü vurgulandı 

MEHMET EZER Hatay DHA 

Hatay'da üç semavi dinden temsilcilerin katıldığı 1. Medeniyetler Buluşması'nın sonuç bildirgesinde dünyaya "barış" çağrısında bulunuldu. 
Sonuç bildirgesinde, yeryüzündeki doğal kaynakların hemen tamamını kullanan egemen güçlerin, bu durumu sürdürebilmek için dünyadaki etnik ve dini farklılıkları çatışmaya dönüştürdüğü, demokrasi, barış, hoşgörü, kardeşlik kavramlarının içini boşaltarak çatışma kültürünün argümanı olarak kullandığı vurgulandı. 

Bildiriyi Vali açıkladı 
Bildirgede, medeniyetler çatışmasının insanlığın geleceği için doğal afetlerden daha tehlikeli olduğu da kaydedildi. 
Hatay Mustafa Kemal Üniversitesi Atatürk kampusunda 25 Eylül'de başlayan ve dün düzenlenen panellerle son bulan Medeniyetler Buluşması'nın sonuç bildirgesini Hatay Valisi Abdulkadir Sarı açıkladı. Bildirgede özetle şu ifadelere yer verildi 

İnsanlık ayıbı 
"Küreselleşen dünyamızda ulaşım, iletişim ve bilişim teknolojilerinin gelişmesine paralel olarak turizm, iş, göç ve iltica gibi olguların yol açtığı nüfus hareketleri medeniyetleri yüz yüze getirmiştir. Dünyanın huzur ve barışını tehdit eden, insanlık ayıbı sayılabilecek açlık, bulaşıcı hastalıklar, bencillik, adaletsiz paylaşım, silahlanma ve savaşların doğurduğu sorunlara çare bulmak dinlerin adalet ve erdemliliği teşvik öğretilerinden faydalanmalıdır. Barışı sağlamayı amaçlayan dinler, şiddet ve terörün asli gerekçesi olamaz. 

İstanbul örneği 
İslamın hoşgörü prensibi olarak Medine'de, Kudüs'te Şam'da, Bağdat'ta, Kurtuba'da, Antakya ve İstanbul'da görülen birlikte yaşama tecrübesi insanlığa örnek teşkil edecek unsurlar taşımaktadır. Kimi çevrelerde önemli politik problemlerin kaynağı olarak algılanan İslam sadece kültür değil, aynı zamanda bir inanç ve dindir." 

Salonda namaz 

Sempozyumlara katılan öğretim üyeleri ve din adamları, verilen aralarda mescit haline getirilen salondaki sahnede namaz kıldılar. Ermeni köyü Vakıflı'da Vakıflar Bölge Müdürlüğü tarafından restore edilen misafirhane hizmete açıldı. Açılışa, Türkiye Ermenileri Patriği Mesrob ve Türkiye Musevileri Hahambaşı Izak Haleva da katıldı. 


</TEXT>
</DOC>
