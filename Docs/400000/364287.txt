<DOC>
<DOCNO> 364287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yasam/ayas.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem plajlar hem canlılar yok oldu 
</HEADLINE>
<TEXT>


Giresun, Trabzon ve Rize'de plajları yok eden yol inşaatına tepki gösteren bilim adamları, "Şimdiden pek çok canlı türü yok oldu" diyerek tehlikeye dikkat çektiler 

ŞÜKRAN ÖZÇAKMAK İstanbul 

Çoğunluğu bilim adamlarından oluşan Karadeniz Çevre Platformu'nun, Samsun'dan Sarp'a kadar uzanan sahil kesiminde oluşan kirlilikle ilgili hazırladığı bildiride, sahil yolu inşaatının ekosistemde yaratacağı olumsuz etkilere de dikkat çekildi. 
Karadeniz Teknik Üniversitesi KTÜ Sürmene Deniz Bilimleri Fakültesi Öğretim Üyesi Yard. Doç. Dr. Coşkun Erüz, "Zeminde beslenen canlıların beslenme alanlarını yok ettik. Bu bize farklı bir yıkım olarak dönecektir. Bir yara açtık ama yaranın uzun vadede yaratacağı sonucu henüz bilemiyoruz" dedi. 

'Martılar kentli olur' 
Yalnızca deniz dibinde beslenen canlıların değil, deniz kuşlarının da yok olma tehlikesiyle karşı karşıya olduğuna dikkat çeken Erüz, "Karabatak, balıkçıl gibi deniz kuşları, yalıyar dediğimiz dik kayalıklarda konaklar veya yuva yapar. Göç döneminde o bölgelere beslenme ve yavrulama amacıyla geldiklerinde kayaları bulamayacaklar. Bu durumda ya o bölgeyi terk edecekler ya da şehir içine gelecekler. Bu da onları yok edecek. Martılar da kentli olacak" diye konuştu. 

'Suyun yapısı değişecek' 
360 kilometrelik güzerg h boyunca, günün 24 saati gürültü ve ışık kirliliği olacağını vurgulayan Erüz, sözlerini şöyle sürdürdü 
"Otomobillerin bıraktığı benzin, mazot, asfalt atıkları da yağmurla denize akacak. Dağlardan alınıp denize dökülen taşlar, deniz suyuyla çözülecek. Bu da suyun yapısını değiştirecek. Oluşacak olan fiziksel ve kimyasal yapı ekosisteme zarar verecek. Bu da ister istemez oradaki deniz türlerinin yaşam ortamı üzerinde etki yapacak. Bunların etkisini belki 10 yıl sonra göreceğiz ama geç kalmış olacağız." 

'Fırsatçı' canlı türleri çoğaldı 

Yar. Doç. Dr. Coşkun Eruz, sahil yolu çalışmalarının ardından deniz dibinde yaşanan ilk gelişmeleri şöyle özetledi "Yapay dolguyla, kumun içerisinde veya daha alt zeminlerde yaşayan yığınla mikroskobik hayvan ve bitki türü yok oldu. Bunların yerine fırsatçı denilen canlı türleri ve kaya oluklarına adapte olan levrek, çipura gibi kaya balıkları hızla çoğaldı. Ama şu anda ekonomik görünen yarın nasıl bir ekolojik tehlike doğurur bilemezsiniz." 


</TEXT>
</DOC>
