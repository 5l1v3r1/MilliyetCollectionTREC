<DOC>
<DOCNO> 351034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy02.html </URL>
<DATE> 2005/06/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan'dan New York Times'a 'Ermeni soykırımı' tepkisi... 
</HEADLINE>
<TEXT>

     
     cnnturk.com.tr 

     
Başbakan Recep Tayyip Erdoğan, ABD'de ziyaret ettiği New York Times gazetesinde editörler kuruluyla Ermeni meselesini tartıştı. 
     Gazete editörleri, İstanbul'daki Ermeni Konferansı'nın ertelenmesini ve Adalet Bakanı Cemil Çiçek'in "bizi arkadan hançerlemek isteyenler var" açıklamalarını eleştirdi. 
     Erdoğan ise açıklamanın, Çiçek'in kişisel görüşleri olduğunu, kendisinin düşünce özgürlüğü adına toplantının yapılmasını sonuna kadar desteklediğini söyledi. 
     Erdoğan, New York Times'ın bir süre önce Türk sivil toplum örgütlerinin Ermeni soykırımı iddialarına karşı yayınlamak istedikleri ilanı reddetmesini eleştirdi. 
     Erdoğan, gazete editörlerini, soykırım ve İstanbul'daki konferans ile ilgili olarak kendi görüşlerine itibar etmedikleri için ''art niyetlilikle'' suçladı. 
     Editörler ise ilan ile birlikte geri çevirme yazısını bir kez daha inceleyip değerlendirerek sonucunu da kendilerine bildireceklerini söyledi. 

     
</TEXT>
</DOC>
