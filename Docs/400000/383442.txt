<DOC>
<DOCNO> 383442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/guncel/gun03.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS ek kontenjanları için başvurular bugün başlıyor 
</HEADLINE>
<TEXT>


ANKARA Milliyet 

Üniversitelerdeki 57 bin 251 kişilik boş kontenjana yapılacak ek yerleştirme için başvurular, bugün başlıyor. Öğrenci Seçme ve Yerleştirme Merkezi ÖSYM , 2005-Öğrenci Seçme Sınavı ÖSS sonuçlarına göre 2005- 2006 öğretim yılı için yükseköğretim programlarına ek yerleştirme yapacak. Ek yerleştirme kontenjanlarına başvurabilmek için ön lisans ve açık öğretim programları için 2005 ÖSS'de öngörülen puan türünde 160 ve üstünde, lisans programları için ise öngörülen puan türünde 185 ve üstünde ÖSS puanına sahip olmak gerekiyor. 
2005 ÖSYS'de sadece sınavsız geçiş için başvuran adaylardan açık öğretimin kontenjansız programları hariç bir yükseköğretim programına yerleşmemiş olanlar ve özel yetenek sınavı ile öğrenci alan yükseköğretim programlarına kesin kayıt yaptırmış adaylar da ek yerleştirmeye başvurabilecek. Yükseköğretim programları ek yerleştirme kontenjanlarına başvurmak isteyen adaylar, 2005-ÖSYS yükseköğretim programlarına ek yerleştirme kılavuzu ve başvuru formunu ÖSYM sınav merkezi yöneticiliklerinden alabilecekler. Posta ile yapılan başvurular işleme alınmazken başvuru süresi 7 Ekim'de sona erecek. Ek yerleştirme ile devlet üniversitelerinin ön lisans programlarına 42 bin 918, lisans programlarına 3810 öğrenci alınacak. 


</TEXT>
</DOC>
