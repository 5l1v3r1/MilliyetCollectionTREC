<DOC>
<DOCNO> 388809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy01.html </URL>
<DATE> 2005/10/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AKP'den rektörler açıklamasına tepki "Mahkemeye emir verilemez" 
</HEADLINE>
<TEXT>

     ANKARA Milliyet 

Rektörler Komitesi'nin Yüzüncü Yıl Üniversitesi Rektörü Prof. Dr. Yücel Aşkın'ın tutuklanması nedeniyle yaptığı açıklama, AKP'de tepkilere neden oldu. 
     Yazılı açıklama yapan AKP Erzurum Milletvekili Nuri Akbulut, rektörlerin açıklamasını hayret ve üzüntüyle izlediğini bildirdi. Açıklamanın yargı organları ve emniyet teşkilatını alenen aşağılar nitelikte olduğunu savunan Akbulut, Anayasa'nın 138. maddesine göre, "Hiçbir organ, makam, merci veya kişinin mahkemelere ve hakimlere emir, talimat veremeyeceğini, telkinde bulunamayacağını" vurguladı.Hakkında yasal tahkikat yapılan kişi rektör de olsa, kanun önünde diğer vatandaşlardan farklı muameleye tabi tutulamayacağına dikkat çeken Akbulut şöyle dedi 
     "Mahkeme tutuklama kararı verilen sanığın, olağan güvenlik önlemleri kapsamında cezaevine götürülmüş olmasının, haksız isnatlarla sınırı ve amacı aşan davranışlar olarak eleştirilmesi, polisin rencide edilmesi ve bu surette devletin emniyet teşkilatının aşağılanması ise kabul edilemez. Yaptıkları açıklamayla suç işleyen ve bu eylemlerini hiç ilgisi olmamasına rağmen 'Cumhuriyete sahip çıkmak' olarak niteleyip gizlemeye çalışan kişiler hakkında hukuki gereği yapılmalıdır." 
     
</TEXT>
</DOC>
