<DOC>
<DOCNO> 372530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo19.html </URL>
<DATE> 2005/08/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ajax ve Feyenoord taraftarlarına önlem... 
</HEADLINE>
<TEXT>

     
     Yusuf Bakırcı Bildiriyor 


     Hollanda'da ülkenin iki büyük futbol kulübü AFC Ajax Amsterdam ile Feyenoord Rotterdam taraftarlarına, bu iki takım arasındaki maçlarda olay çıkmasını önlemek amacıyla kimi yasaklar getirilmesi kararlaştırıldı. 
     Hollanda Futbol Federasyonu, iki kulüp ve iki kent belediye yönetimleri arasında yapılan görüşmelerde varılan anlaşma uyarınca, iki takımın kendi aralarında yapacakları futbol maçlarında olay çıktığı takdirde, deplasmana çıkacak takımın taraftarı, gelecek 5 yıl süreyle maça alınmayacak. 
     Buna göre gelecek pazar günü 2 takım arasında Amsterdam Arena Stadı'nda yapılacak lig maçında taraftarların olay çıkarması durumunda, bundan böyle AFC Ajax Amsterdam ya da Feyenoord Rotterdam taraftarları hiçbir biçimde iki takım arasında yapılacak karşılaşmalarda takımlarının deplasman maçlarını izleyemeyecekler. 5 yıl boyunca maçları yalnızca evsahibi takımın taraftarı izleyebilecek. 
     İki takım arasında geçen sezon 17 Nisan'da Rotterdam'da yapılan maçtan sonra stat çevresinde olaylar çıkmış, AFC Ajax Amsterdam taraftarları, yolculuk yaptıkları trenin vagonlarında büyük hasara yol açmışlardı. 
     Hollanda Futbol Federasyonu KNVB yetkilileri, benzer önlemlerin diğer takımlar için de gündeme gelebileceğini söylediler. 
     
</TEXT>
</DOC>
