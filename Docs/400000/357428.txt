<DOC>
<DOCNO> 357428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur05.html </URL>
<DATE> 2005/07/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Eşini, yatak odasında boğazını keserek öldürdü 
</HEADLINE>
<TEXT>

     Nuri ÇAĞLAR ŞARKÖY Tekirdağ , DHA 

TEKİRDAĞ'ın Şarköy ilçesinde 27 yaşındaki Elif Çapar, aralarında geçimsizlik bulunan 5 yıllık eşi 31 yaşındaki İsmail Çapar'ı yatak odasında boğazını keserek öldürdü. Elif Çapar, olaydan sonra polise giderek teslim oldu. 
     Şarköy Cami Kebir Mahallesi Şehit Olcay Erteğli Sokak 71 numarada oturan İsmail Çapar ile eşi Elif Çapar dün gece geç saatlere kadar sahilde birlikte yürüyüş yaptı. Bu yürüyüşün ardından eve dönen Çapar çifti, bir süre evde oturduktan sonra geç saatte yatak odasına çekildi. 
     Beş yıldır evli olan ve çocukları olmayan Elif ve İsmail Çapar çifti, henüz bilinmeyen bir nedenle tartışmaya başladı. Bu tartışma nedeniyle sinirleri bozulan Elif Çapar, eşi İsmail uyuduktan sonra mutfağa gitti ve ekmek bıçağını alarak yavaşça yatak odasına döndü. Elif Çapar, bıçağı uyuyan eşi İsmail Çapar'a peşpeşe saplamaya başladı. 
     Eşini ekmek bıçağı ile boğazını keserek öldüren Elif Çapar, Şarköy İlçe Emniyet Müdürlüğü’ne giderek, cinayet işlediğini söylyedi ve teslim oldu. Eve gelen polis ekipleri, yatakta İsmail Çapar'ın kanlar içindeki cesedi ile karşılaştı. 
     Gözaltına alınan Elif Çapar ifadesinde, eşi İsmail'i tartışma nedeniyle öldürdüğünü söyledi ve başka bir neden göstermedi. Polis, 5 yıldır çocukları olmayan Elif ve İsmail Çarpar çiftinin, aralarındaki cinsel sorunlar nedeniyle sık sık tartıştıkları iddialarını da araştırıyor. 
     

     
</TEXT>
</DOC>
