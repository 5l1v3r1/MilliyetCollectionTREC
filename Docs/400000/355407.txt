<DOC>
<DOCNO> 355407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko06.html </URL>
<DATE> 2005/06/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İtalyanlar Türklerle ortaklık istiyor 
</HEADLINE>
<TEXT>

     Elif DEMİRCİ DHA 

      İTALYA'nın Milano ve Modena kentlerinden İzmir'e gelen 17 işadamı, ticari bağlantı kurmak, ortaklık yapmak ve acentalık vermek amacıyla Ege Bölgesi Sanayi Odası EBSO üyeleriyle ikili görüşmelere başladı. İzmir İtalyan Ticaret Odası Başkanı Rebii Akdurak, geçen yıl İtalya ile Türkiye arasındaki ticaret hacminin yüzde 35 arttığını, bu artışın Ege Bölgesi'nde yüzde 68 oranında gerçekleştiğini vurgulayarak, İtalyan firmaların yatırım tercihlerinin de İstanbul'dan İzmir'e kaydığını söyledi. 
     İtalya'nın Milano ve Modena kentlerinde mekanik, gıda, gözlük, elektrik ekipmanları, hırdavat, varak, eskitme malzemeleri, seramik, yapı gibi çok farklı sektörlerde faaliyet gösteren 17 işadamından oluşan heyet, dün İzmir'e gelerek ticari ilişkileri geliştirmek amacıyla ikili görüşmelere başladı. Görüşmeler öncesi EBSO'da düzenlenen toplantıda konuşan EBSO Başkan Vekili Nedim Kalpaklıoğlu, Türkiye ile İtalya arasındaki ticaret hacminin iki ülkeyi birbirine yakınlaştırdığına dikkat çekerek, heyetin İzmir'de 150 işadamı ile görüşeceğini söyledi. İzmir İtalyan Ticaret Odası Başkanı Rebii Akdurak, İzmir'in Türkiye'nin en üyük ihracat kapısı olduğunu, limanı, organize sanayi bölgeleri, ulaşım kolaylığı, işgücü kalitesi ile kentin yatırımcılar için çekim merkezi haline geldiğini dile getirdi. 
     İtalya ile Türkiye arasındaki ticaret hacminin geçen yıl yüzde 35 arttığına, bu artışın Ege Bölgesi'nde yüzde 68'lere tırmandığına dikkat çeken Akdurak, iki ülke arasındaki ticaret hacminin 9 milyar dolar olduğunu, Türkiye'nin İtalya ile 3 milyar dolar ihracat, 6 milyar dolar ithalat yaptığını anlattı. Akdurak, İstanbul'da yatırım yapmak isteyen üç İtalyan firmasının İzmir'i gördükten sonra buraya yatırım yapma kararı aldıklarını belirterek, Bu firmalara İzmir'in avantajlarını anlattık. Ekim- Kasım aylarında ambalaj malzemeleri, yelken sanayi ve makina sektörlerinde faaliyet gösteren üç İtalyan firması İzmir'e yatırım yapacak'' dedi. 
     Milano ve Modena ticaret odalarından gelen heyet, yarın kentten ayrılacak. 
     
</TEXT>
</DOC>
