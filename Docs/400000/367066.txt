<DOC>
<DOCNO> 367066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo18.html </URL>
<DATE> 2005/08/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Universiade 2005'e doğru... 6 dini merkez açıldı... 
</HEADLINE>
<TEXT>

     İzmir’de 11-21 Ağustos 2005 tarihleri arasında yapılacak Dünya Üniversiteler Yaz Spor Oyunları’na UNIVERSIADE 2005 İZMİR katılacak sporcu ve delegasyon başkanlarının ibadetlerini rahatlıkla yapabilmeleri için, Oyunlar Köyü’nde 6 dini merkez açıldı. 
     Oyunlar Köyü’ndeki 40 ve 50’şer metrekarelik alanlarda, Müslümanlar için mescit, Yahudiler için havra, Katolik, Protestan ve Ortodokslar için kilise oluşturulurken, bir alternatif din merkezi de yapıldı. 
     Halı kaplanan ibadet merkezlerine masa, sandalye ve dolap konuldu. 
     Bunun dışındaki haç, ikona, kitap, seccade, tespih, mihrap gibi özel dini malzemeleri, dini cemaatler hazırladı. 
     Oyunlar süresince dini merkezlerde Protestanlar için 10, Katolikler için 5, Ortodokslar için 4, Yahudiler için 2, Müslümanlar için ise 2 olmak üzere toplam 23 din adamı görev yapacak. 
     
     DİN ADAMLARINA AKREDİTE 
     Oyunlar Köyü Başkanı Suavi Özcan, AA muhabirine yaptığı açıklamada, köyde kalacak sporcu ve delegasyon başkanlarından dileyenlerin ibadetlerini rahatlıkla yerine getirebilmesi için farklı bloklarda 6 dini merkezi hizmete açtıklarını bildirdi. 
     Dinlerin İzmir’deki cemaat temsilcileriyle görüştüklerini ve ayrılan dini merkezlerin iç döşemesini ve burada görev yapacak kişilerin tayinini istediklerini ifade eden Özcan, toplam 23 din adamının 6 merkezde din görevlisi olarak hizmet vereceğini kaydetti. 
     Din görevlilerinin akreditasyonunun yapıldığını ve köye rahatlıkla girip çıkabileceklerini belirten Özcan, şunları söyledi 
     "Dini cemaatler kendi malzemelerini getirerek, ibadetleri için ayırdığımız yeri, dinlerine ait dekorlarla donatacaklar. Yahudiler havrayı ibadete hazır hale getirdi. İçeride Tevrat, kipa ve dini kıyafetler bulunuyor. Diğer dini merkezlerde de iç düzenlemeler son aşamada. Bu merkezler, ibadet etmek isteyen tüm sporcularımıza açıktır." Müslümanlar için yapılan mescitte görev yapacak imamların 2-3 yabancı dil bildiğini ifade eden Özcan, dini merkezlerin 24 saat hizmet vereceğini ve din görevlilerinin hazır bulunacağını sözlerine ekledi. 
     
</TEXT>
</DOC>
