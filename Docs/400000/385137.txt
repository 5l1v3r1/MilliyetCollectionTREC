<DOC>
<DOCNO> 385137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur29.html </URL>
<DATE> 2005/10/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Akşam ezanını erken okuyunca... 
</HEADLINE>
<TEXT>

     Hakkari Merkez Hacı Sait Camii'nde akşam ezanı erken okununca, çok sayıda vatandaş orucunu erken açtı. 
     Hakkari Müftülüğü, ezanı erken okuyan imam hakkında idari soruşturma başlattı. 
     AA muhabirinin edindiği bilgiye göre, Merkez Hacı Sait Camii imamı Aziz Tan, dün akşam 17.49'da okuması gereken ezanı, 17.47'de okudu. 
     Erken okunan ezan sonrası çok sayıda vatandaşın orucunu açtığı kaydedildi. 
     Olayla ilgili açıklama yapan İl Müftüsü Mustafa Kolukısaoğlu, bazı vatandaşların orucunu 2 dakika önce açtığını söyleyerek şikayette bulunduklarını, bunun üzerine kendilerinin de imam hakkında idari soruşturma başlattıklarını kaydetti. 
     Kolukısaoğlu, ''Orucunu erken açan vatandaşlarımız, Ramazan Bayramı'ndan sonra bir gün kaza orucu tutması gerekiyor'' diye konuştu. 
     
</TEXT>
</DOC>
