<DOC>
<DOCNO> 391205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur46.html </URL>
<DATE> 2005/10/31/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Dışişleri Bakanlığı "Suriye, BM Güvenlik Konseyi'nin çağrısına uymalı" 
</HEADLINE>
<TEXT>

     Dışişleri Bakanlığı, Suriye'nin, ''BM Güvenlik Konseyi'nin Hariri suikastini soruşturma sürecinde daha yakın ve somut işbirliği yapılması'' çağrısını dikkate almasının arzu edildiğini bildirdi. 
     Dışişleri Bakanlığı'ndan yapılan yazılı açıklamada, Lübnan'ın eski Başbakanı Refik Hariri'ye düzenlenen suikastı araştırmak amacıyla kurulan BM Uluslararası Bağımsız Soruşturma Komisyonu'nun raporunun yayınlanmasından sonra, Güvenlik Konseyi'nin bugün kabul ettiği karara değinildi. 
     Kararda Suriye'ye soruşturma sürecinin bundan sonraki bölümünde Komisyon ile daha yakın ve somut işbirliği yapması çağrısının yer aldığı hatırlatılan açıklamada, ''Suriye'nin bu çağrıyı dikkate almasını ve Komisyon ile işbirliğini artırmasını diliyoruz'' denildi. 
     BM Uluslararası Bağımsız Soruşturma Komisyonu'nun görev süresinin 15 Aralık 2005'e kadar uzatıldığı belirtilen açıklamada, Türkiye'nin, şimdiye kadarki çalışmalarına bir uzman göndererek katkıda bulunduğu Komisyon'un bu süre içinde soruşturmasını tamamlamasına önem atfettiği ifade edildi. 
     
</TEXT>
</DOC>
