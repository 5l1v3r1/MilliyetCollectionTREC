<DOC>
<DOCNO> 395702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun11.html </URL>
<DATE> 2005/11/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hollanda'da ilginç başörtüsü davası 
</HEADLINE>
<TEXT>

     Başörtüsü tartışmalarının sürdüğü AB ülkelerinden Hollanda’da, ilginç bir başörtüsü olayı yaşandı. Başını örtmediği için bir Müslüman okulu tarafından iş verilmeyen Müslüman bir kadın, "başörtüsü kullanmama hakkı" elde etti. 
     Arapça öğretmeni olan 32 yaşındaki Tunuslu Samira Haddad, Müslüman kadınlarının örtünmesi gerektiğini savunan Amsterdam’daki İslamic College adlı Müslüman okuluna karşı yürüttüğü mücadeleyi kazandı. Söz konusu okul, başörtüsü kullanmadığı gerekçesiyle Haddad’a iş vermeyi reddetti. 
     Bunun üzerine Haddad, yasal girişimleri başlattı. 
     Kendisini Kur’an’a gönderme yaparak savunan okul da "Bayan Haddad artık Müslüman olmadığını ilan ederse o zaman ilke olarak bizimle çalışabilir" açıklamasını yaptı. 
     Ancak, dosyaya bakan Hollanda Eşitlik Komisyonu da, okulun Haddad’a ayrımcılık yaptığını, Müslüman kadınları başörtüsü kullanmaya zorlamayacağını belirtti. Komisyon da Kuran’ın Hollanda’da yasal bağlayıcılığı olmadığını da bildirdi. 
     İngiliz The Times gazetesi olayı değerlendirirken Haddad’ın ailesinin kadınların kamusal alanda başörtüsü kullanması yasaklanan Tunus’tan geldiğini kaydetti. İslami giysi konusundaki karmaşık tartışmalara dikkat çeken gazete, çeşitli Avrupa ülkelerinde alınan önlemleri anlattı. 
     
</TEXT>
</DOC>
