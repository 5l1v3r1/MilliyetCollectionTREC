<DOC>
<DOCNO> 368400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo20.html </URL>
<DATE> 2005/08/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fabiano ve Jefferson Trabzonspor'da kalıcı olmak istiyor... 
</HEADLINE>
<TEXT>

     Trabzonspor'un Brezilyalı transferleri Fabiano Eller Dos Santos ile kaleci Jefferson Oliveira Galvao, uzun yıllar bordo-mavili takımda oynamak ve Trabzonspor'un bir parçası olmak istediklerini söyledi. 
     Brezilyalı oyuncular, Trabzon Dergisi'ne verdikleri röportajda, Trabzonspor'da forma giymekten mutlu olduklarını belirterek, ''Uzun yıllar bu takımda oynamak ve Trabzonspor'un bir parçası olmak istiyoruz. Bu samimi ve ateşli taraftarı sevindirmek bizim için büyük mutluluk olacak'' dedi. 
     İlk olarak bordo-mavili takıma transferini anlatan Fabiano, Trabzonsporlu yöneticilerin kendisine menajerleri vasıtasıyla ulaştığını belirterek, ''Yöneticiler, bana bu sene lig şampiyonluğu için mücadele edecek güçlü bir takım kurmak istediklerini, takımın UEFA Şampiyonlar Ligi'ne katılma hakkını elde ettiğini ve kaleci Jefferson'u transfer ettiklerini söylediler. Ayrıca, Trabzonspor takımında bir aile ortamının olduğunu ve Türk Milli Takımı'nda oynayan futbolcuların bulunduğunu anlattılar. Ben de Trabzonspor'u tercih ettim'' dedi. 
     Bordo-mavili takımın taraftarlarını çok beğendiğini dile getiren Fabiano, ''Bize çok içten davrandılar, hiç yabancılık çekmiyoruz. Taraftarların futbolcuları çok sevdikleri belli, çünkü takımlarını tutkuyla destekliyorlar. Maç sırasında takıma verdikleri destek de etkileyici. Trabzon öyle bir şehir ki herkes futbolu çok seviyor. Buna bayanlar da dahil. Kenti çok beğendim. Kıyı kenti olması şehri güzelleştiren diğer bir etken bence'' diye konuştu. 
     
     FATİH TEKKE'YE ÖVGÜ 
     Fabiano, bordo-mavili takımda birbirinden kaliteli futbolcular olduğunu da dile getirerek, ''Arkadaşlarımı tek tek tanımam için yeterli zaman olmadı. Ancak şu ana kadar duyduklarım ve gördüğüm kadarıyla Fatih Tekke bu takımın lideri konumunda. Çok farklı meziyetleri olan bir futbolcu. Zaten herkes onu çok seviyor. Takımda en iyi diyalogum olan oyuncu ise Jefferson. Öncelikle aynı dili konuşmamız en büyük avantajımız. Mevki olarak birbirimize yakın oynamamız da takım için bir kazanç. Jefferson'un çok iyi bir kaleci olduğunu biliyorum. O'na çok güveniyorum. Brezilya'da Jefferson'a karşı oynadım, hatta gol bile attım, ama şimdi aynı takımdayız'' dedi. 
     
     JEFFERSON'UN AÇIKLAMALARI 
     Trabzonspor'da uzun yıllar forma giymek istediğini belirten Jefferson ise transferiyle ilgili olarak, ''Brezilya Milli Takımı'nda oynadığım bir maç sonrası menajerim bana telefon etti ve beni transfer etmek isteyen iki kulüp olduğunu söyledi. Trabzonspor bu kulüpler arasında en ciddi teklifi sunan kulüptü. Botafogo'nun Corinthians ile oynadığı bir maçtan sonra beni daha yakından tanımak isteyen Trabzonsporlu yöneticilerle tanıştık. Bu toplantıda Cruzeiro yöneticileri ve benle şartlarda anlaştılar. Transferim de bu şekilde gerçekleşmiş oldu'' dedi. 
     Trabzonspor'un şampiyonluğa oynayan bir kadroya sahip olmasının kendisi için önemli olduğunu kaydeden Jefferson, ''Bu takımla şampiyonluk sevinci yaşamak istedim. Diğer yandan, Trabzonspor'da oynamak beni Avrupa vitrinine çıkartacak. Böylelikle yeteneklerim daha iyi görülebilir. Ayrıca, yaptığım bu transferin Brezilya Milli Takımı'nda düzenli oynamama da yardımcı olacağını ümit ediyorum'' diye konuştu. 
     Brezilya'nın Almanya 2006 Dünya Kupası kadrosunda yer almayı istediğini ifade eden Jefferson, şöyle konuştu 
     ''Brezilya'dayken de milli takım için düşünülüyordum, ama bu transferin bana bu konuda katkı yapacağına eminim. Eğer Trabzonspor'da iyi oynar, hele kupa ya da kupalar kazanırsam hocamız Carlos Alberto Pereira'nın beni kadrosuna dahil edeceğini düşünüyorum. Takımda da en çok beğendiğim oyuncular Hüseyin ve Yattara. Yattara'nın göze hoş gelen oyun stili ve takım arkadaşlarıyla iletişimi çok iyi. Hüseyin'in de kalitesi aynı şekilde. Rakibe doğrudan müdahale etmeyi seven aktif bir oyun tarzı var.'' 
     
</TEXT>
</DOC>
