<DOC>
<DOCNO> 383822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun37.html </URL>
<DATE> 2005/10/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Verheugen Reformlar sürmeli... 
</HEADLINE>
<TEXT>

     AB Komisyonu Başkan Yardımcısı Günter Verheugen, Türkiye'deki reformların devam etmesinin hem Türkiye'nin, hem de AB'nin çıkarına olduğunu söyledi. 
     Verheugen, bugün Münih kentinde Bavyera Eyaleti Başbakanı ve Hıristiyan Sosyal Birlik Partisi CSU Genel Başkanı Edmund Stoiber ile yaptığı görüşmeden sonra, Türkiye ile AB üyelik müzakerelerine başlanması kararından duyduğu memnuniyeti dile getirdi. 
     Verheugen, ''Türkiye'deki siyasi, hukuki ve ekonomik reform sürecinin devam etmesi hem Türkiye'nin, hem de AB'nin çıkarına'' dedi. 
     Müzakerelerin ucu açık sürdürülmesi gerektiğini her zaman söylediğini ifade eden Verheugen, ''Şimdi Türkiye'nin, AB tarafından talep edilen büyük istekleri yerine getirip getiremeyeceğini hep birlikte göreceğiz'' diye konuştu. 
     Stoiber ise Avusturya hükümetinin açık bir şekilde bazı noktalara değinmesinden büyük mutluluk duyduğunu belirterek, Türkiye ile müzakerelerin ''iyi ve yapıcı bir ruhla'' sürdürüleceğini söyledi. 
     Stoiber, gelecekte kurulacak Alman hükümetinin, müzakereler sırasında üzerinde varılan anlaşmaların yerine getirilmesini denetlemesi ve gerektiği takdirde müzakerelerin sona erdirilmesini talep etmesi gerektiğini kaydetti. 
     
</TEXT>
</DOC>
