<DOC>
<DOCNO> 350401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo15.html </URL>
<DATE> 2005/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gaziantepspor, Bosna Hersek Milli Takımı hocası ile anlaşmak üzere 
</HEADLINE>
<TEXT>

     Yeni sezona güçlü bir kadroyla girmenin hesaplarını yapan ve takımı yabancı bir teknik adama teslim etme kararı alan Gaziantepspor, prensipte anlaşma sağladığı Bosna- Hersek Milli Takımı'nın eski teknik direktörü Faruk Hacıbegiç'i Gaziantep'e getirdi. 
     Fransa'da yapılan görüşmede prensipte anlaşma sağlandığı belirtilen Faruk Hacıbegiç ile bugün Gaziantepspor Kulübü Tesisleri'nde biraraya gelen yöneticiler, takımın genel görüntüsü hakkında Hacıbegiç'e kapsamlı bilgi verdiler. 
     Yaklaşık 1.5 saat süren görüşme sonunda kulüp yöneticilerinden düşünmek ve karar vermek için 1 hafta süre isteyen Hacıbegiç, Gaziantepspor'un geçen sezon yaptığı tüm maçların kasetlerini de istedi. 
     Kulüp asbaşkanı Bülent Mamatoğlu, AA muhabirine yaptığı açıklamada, Hacıbegiç ile yapılan görüşmenin olumlu yönde geliştiğini, Boşnak teknik adamın Türkiye'ye yabancı olması nedeniyle aceleci davranmadığını belirterek, ''Hacıbegiç bizi tanımıyor, biz de onu tanımıyoruz. Düşünmek için süre istedi, takımı kasetlerden tanımaya çalışacak. Hacıbegiç'i yeni sezonda takımda görmek istiyoruz. Daha önce Bosna-Hersek Milli Takımı'nın yanısıra İspanya'da Real Betis ve Fransa'da Sochaux takımlarını çalıştırdığını biliyoruz. Biz de aceleci değiliz o da değil. 1 hafta sonra yeniden masaya oturacağız'' diye konuştu. 
     
</TEXT>
</DOC>
