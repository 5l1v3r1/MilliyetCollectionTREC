<DOC>
<DOCNO> 387940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko19.html </URL>
<DATE> 2005/10/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TOKİ, indirimli kredili tapu fırsatında süreyi uzattı... 
</HEADLINE>
<TEXT>

     Toplu Konut İdaresi TOKİ , önceki yıllarda teslim ettiği konutların sahiplerine, borçlarını peşin ödeyip tapularını hemen almaları için açtığı kampanyanın süresini, bankalara yapılan yoğun kredi başvurusu üzerine 30 Kasım'a kadar uzattı. 
     Alınan bilgiye göre, 19 Ekim'de başlayan kampanya, bugün sona eriyordu. Kampanya kapsamında, yaklaşık 14 bin konut sahibine, borçlarını yüzde 20 indirimle ödeyip tapularını erken alma hakkı tanınırken, bu ödeme için Ziraat Bankası, Halkbank ve Vakıfbank'tan kredi kullanma olanağı sağlanmıştı. 
     Kampanya kapsamında, Ankara Eryaman 5. etap, Bilkent, Ümitkent, Samsun Kurupelit, Kars, Kars 2. etap, Bozcaada, Gökçeada, Şanlıurfa, Erzincan, İzmir-Mavişehir, İstanbul-Bahçeşehir, Ataşehir, Sinanoba, Mimaroba, Bizimkent, Gebze-Mutlukent, Emlakkent projelerindeki konut sahipleri, Ziraat Bankası'na, Diyarbakır, Hakkari, Şırnak, İzmit-Yahyakaptan projelerindeki konut sahipleri Vakıflar Bankası'na, İstanbul-Halkalı 3. etap projesindeki konut sahipleri Halk Bankası'na başvurarak, borçlarını yüzde 20 indirimle kapatabilecek veya bunun için kredi kullanabilecekler. 
     Vatandaşların, borçlarını kapatmak için bankalardan yoğun olarak kredi kullanma talebinde bulunduğu, ancak bankaların kredi kullanımı sırasında istediği belgelerin tamamlanmasının zaman alması nedeniyle başvuru süresinin 30 Kasım'a kadar uzatılmasının uygun görüldüğü belirtildi. 
     TOKİ, 10-15 yıl vadeli konut sattığı için vatandaş borcunu kapatarak, borç bitene kadar konut üzerinde bulunan TOKİ ipoteğini kaldırmış olacak. TOKİ ipoteği, konutun üçüncü şahıslara devrine olanak vermediği için mevcut durumda satışlar sadece noter sözleşmesi ile yapılıyordu. Konut sahibi borçlu görünüyordu. 
     
</TEXT>
</DOC>
