<DOC>
<DOCNO> 397101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur05.html </URL>
<DATE> 2005/11/22/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Tan Sağtürk'ün kardeşi cinayet zanlısı olarak gözaltında 
</HEADLINE>
<TEXT>

     EROL AKKIR Antalya DHA 

Ünlü balet Tan Sağtürk'ün kardeşi Taygün Sağtürk, Antalya'da öldürülen bir işadamının katil zanlısı olarak gözaltına alındı. 
     Antalya Deniz Ticaret Odası Kurucu Başkanı ve CHP Antalya Milletvekili Feridun Fikret Baloğlu'nun akrabası olan işadamı Fikri Şirin, 14 Kasım akşamı kayboldu. 
     Eşi Aynur Şirin'in polise kayıp başvurusunda bulunmasının ardından yapılan araştırmada, Şirin'in cesedi 19 Kasım'da Yukarı Karaman köyü yakınlarındaki bir villanın bahçesinde gömülü olarak bulundu. 
     Telle boğulduğu ve ardından üzerine beton döküldüğü anlaşılan Şirin'in kredi kartlarından 4 bin YTL çekildiğini belirleyen polis, işadamının en son birlikte görüldüğü kişilerden birini yakaladı. 
     Şirin'in cenazesi dün toprağa verilirken, gözaltına alınan zanlının ünlü balet Tan Sağtürk'ün Antalya'da yaşayan kardeşi Taygün Sağtürk olduğu öğrenildi. Polis, Sağtürk'ün sorgusunu sürdürürken olaya karıştığı belirlenen biri kadın 3 kişinin daha yakalanması için araştırma başlatıyor. 
     Olayın gasp amaçlı olduğunu bildiren polis, zanlıların istediklerini elde edemeyince işkence yaptıkları Şirin'i öldürdüklerini kaydetti. Kimlikleri belirlenen ancak açıklanmayan 3 kişinin yakalanması için operasyonun sürdüğünü belirten yetkililer, Sağtürk'ün bugün adliyeye sevk edileceğini belirtti. 
     
</TEXT>
</DOC>
