<DOC>
<DOCNO> 393340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun41.html </URL>
<DATE> 2005/11/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Paris'te yaşayan Türk aydınların gözüyle olaylar... 
</HEADLINE>
<TEXT>

     Fransa'nın başkenti Paris'te yaşayan Türk aydınları, ülke geneline yayılan şiddet eylemlerini değerlendirdiler. 
     A.A muhabirine açıklamalarda bulunan Paris Üniversitesi öğretim görevlilerinden profesör Ahmet İnsel, banliyölerdeki sorunların dini ve etnik ayırımcılıktan çok, sosyal ve iktisadi ayırımcılıktan kaynaklandığını söyledi. 
     İnsel, son gelişmelerin yaklaşık 20-25 yıldır izlenen şehircilik, sosyal, güvenlik, istihdam politikalarının da başarısızlığını ortaya koyduğunu belirtti. 
     Yazar Nedim Gürsel ise hükümetin olağanüstü hal ilan etmesini sert bir tedbir olarak değerlendirerek, bu kararı doğru bulmadığını söyledi. 
     Banliyölerde sorun çıkartan gençlerin en büyük sorunun, ''tanınma'' olduğunu kaydeden Gürsel, ''Bu kişiler kendilerini şiddetle ifade ediyor. Hükümetin sosyal ve ekonomik iyileştirme planı olumlu, ancak olağanüstü hal ilan etmek doğru bir tutum değil. Fransız toplumunun bu gençlere daha anlayışlı davranması gerekir'' dedi. 
     Fransa'nın birinci ve ikinci dünya savaşları arasında da İtalya, İspanya ve Portekiz gibi ülkelerden göç aldığını kaydeden Gürsel, bu ülkelerden gelenlerin topluma çabuk uyum sağladığını, ancak daha sonra Kuzey Afrika'dan gelen göçmenlerin din ve kültür farklılığı yüzünden aynı uyumu gösteremediklerini belirtti. 
     
</TEXT>
</DOC>
