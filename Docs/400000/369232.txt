<DOC>
<DOCNO> 369232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun41.html </URL>
<DATE> 2005/08/12/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Sri Lanka Dışişleri Bakanı Kadirgamar öldü... 
</HEADLINE>
<TEXT>

     Başkent Kolombo’da uğradığı silahlı saldırı sonucu ağır yaralanan Sri Lanka Dışişleri Bakanı Lakshman Kadirgamar, hayatını kaybetti. 
     Polis, evinin yakınında silahlı kişiler tarafından başından vurulan 73 yaşındaki Kadirgamar’ın, hastanede yoğun bakımda öldüğünü bildirdi. 
     Adalet Bakanı John Senevirathne, hastane önünde gazetecilere yaptığı açıklamada, "Bakanı kaybettik. Kariyeri boyunca barış için yorulmak bilmeden çalıştı. Büyük bir kayıp" dedi. 
     Kadirgamar’ın, yüzmeden evine geldiği sırada vurulduğu belirtildi. 
     Suikastı henüz üstlenen olmazken, polis, Tamil gerillalarını sorumlu tutuyor. 
     Sri Lanka’nın Tamil azınlığından olan Kadirgamar, Devlet Başkanı Chandrika Kumaratunga’ya yakınlığıyla biliniyor. 
     
</TEXT>
</DOC>
