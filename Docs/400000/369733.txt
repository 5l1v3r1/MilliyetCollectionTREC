<DOC>
<DOCNO> 369733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko04.html </URL>
<DATE> 2005/08/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tüzmen Akaryakıt depolarını kameralarla izleyeceğiz 
</HEADLINE>
<TEXT>

     Devlet Bakanı Kürşad Tüzmen akaryakıt kaçakçılığı ile mücadelede elektronik kontrollere geçeceklerini belirtirken, akaryakıt depolarını kamera ve elektronik ölçümlerle Ankara'dan izleyeceklerini söyledi. 
     Devlet Bakanı Tüzmen, gümrüklerde kaçakçılıkla mücadeleyi, aralıksız bir şekilde sürdürdüklerini ifade ederek, son dönemlerde artan akaryakıt ve sigara kaçakçılığını önlemek için yeni tedbirler aldıklarını ve almaya devam edeceklerini vurguladı. 
     Bu kapsamda gümrük sahalarındaki akaryakıt depolarını tam kontrol altına alacaklarını belirten Tüzmen, depoların bulunduğu bölgelere kameralar yerleştirerek, giriş çıkış trafiğini denetleyeceklerini, ayrıca akaryakıt depolarına elektronik ölçüm cihazları koyacaklarını kaydetti. 
     Bakan Tüzmen, ''Akaryakıt depolarındaki tüm hareketleri Ankara'daki Gümrük Müsteşarlığı'ndaki merkezden izleyeceğiz'' dedi. 
     Bunu gerçekleştirmek için hukuki altyapının tamamlandığına işaret eden Tüzmen, uygulamaya önümüzdeki günlerde başlayacaklarını bildirdi. 
     Gümrüklerde teknolojiden azami ölçüde yararlandıklarına dikkat çeken Tüzmen, şunları söyledi 
     ''Şu anda birçok gümrük kapımızı Ankara'daki merkezimizden canlı olarak izleyebiliyoruz. Araçların hareketlerini, gümrük sahamızdaki çalışmaları anında görebiliyoruz. Yaşanabilecek sorun, sıkıntılara, anında müdahale etme olanağına sahibiz. Gümrüklerde otomasyon çalışmalarımız da devam ediyor. Gümrük işlemlerinin elektronik ortamda yapılması konusunda büyük mesafe aldık. Kaçakçılıkla mücadele de en yeni teknolojilerden yararlanıyoruz. Akaryakıt kaçakçılığını önlemek için de teknoloji sonuna kadar kullanacağız.'' 
     
     ''SİGARA KAÇAKÇILIĞINI ÖNLEMEK İÇİN ÇALIŞMALAR SÜRECEK'' 
     Sigara kaçakçılığını önlemek için geçtiğimiz günlerde sigara üreticileri ile toplantılar yaptıklarını hatırlatan Bakan Tüzmen, yurtiçi ve yurtdışında sigara fiyatlarındaki aşırı farklılığın kaçakçılığı artırdığına dikkat çekti. 
     Sigara kaçakçılığını önlemek için sigara üreticileri ile ortak çalışma yaptıklarını belirten Tüzmen, söz konusu çalışmaların süreceğini bildirdi. 
     
</TEXT>
</DOC>
