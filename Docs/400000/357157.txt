<DOC>
<DOCNO> 357157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/astro/index.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın kimlik bunalımı derinleşecek 
</HEADLINE>
<TEXT>

Düşüncelerin, iletişimin ve aklın gezegeni Merkür ayın 7'sinden başlayarak sert açılar altında kalıyor. Yeni koşullar bizi uyarırken, tepkiler alabiliriz. Görüş ayrılıkları ve huzursuz enerjiler sahnede 



1952'de Avrupa Kömür ve Çelik Birliği ile başlayan, 1958'de Avrupa Ekonomik Topluluğu haline dönüşen ve 1 Kasım 1993'te Avrupa Birliği diye anılmaya başlayan oluşum önümüzdeki yıllarda daha derin bir kimlik bunalımına girebilir. Astrolojik açıdan şaşırmamak gerekir zira olgunlaşmayı, gerçekleri ve sorumlulukları açıklayan Satürn gezegeni önümüzdeki temmuz ayında Aslan burcuna, diğer bir deyişle, AB haritasında yükselen burca doğru ilerlemeye başlayacak. Yükselen burç bir ülke haritasında o ülkenin vatandaşlarını, kimliğini, vatandaşların genel tutumunu ve sağlığını açıklar. Şimdi AB için yeniden kimlikler üzerinde ciddi biçimde düşünme zamanı geliyor. Satürn ise depresif kılar, daraltır ve soğutur. 

2007 ortalarına kadar bir krizle karşı karşıyayız 

Ancak Satürn AB'nin yükselen burcundan geçerken, Neptün de 2005-2007 arasında 7'nci evden, alçalan burçtan geçiyor. Yükselen burcun karşısında, alçalan burç karşı tarafı, ortaklıkları, anlaşmaları, diplomasiyi, diğerini, aynı zamanda açık düşmanlıkları da açıklar. Neptün dağıtan, şaşırtan, karmaşaya ve belirsizliğe yol açanı, Satürn elle tutulur olanı, Neptün ise hayali ve sanal olanı açıklar. Tüm bunlar ne anlama geliyor Satürn-Neptün karşıtlığı hayallerimizi, ideallerimizi yeniden gözden geçirme zorunluluğunu, hayal kırıklıklarını ve idealler yolundaki engelleri açıklar. Astrolojik göstergeler 2007 ortalarına kadar, Satürn-Neptün karşıtlığının çözülmeyeceğini anlatıyor. Ayrıca Satürn de kendi konumuna karşı duracağı için gerçek bir krizle karşı karşıyayız. 

Ülkemizin üyelik projesi 2013'ten sonra netleşecek 

Söz konusu karşıtlık aynı zamanda Türkiye-AB ilişkilerini de şekillendirecek. Bu yıl Şikago ve New York'taki konuşmalarımda AB'nin kimlik krizi üzerine konuşacağım. AB'nin oldukça katı ve zor bir haritası var. 7'nci evde din noktası üzerinde duran Satürn, 10'uncu evde Boğa burcundaki Ay halkın ekonomik güvene verdiği önemi açıklıyor ve 4'üncü evdeki Mars Pluto ile Birliğin temelindeki paylaşım zorunlu çatışmaları getiriyor sabit burçlarda T-kare adını verdiğimiz, astrolojide kronik problemlere ve mücadeleye işaret eden bir kalıp oluşturuyor. Şimdi sıkı durun zira ülkemizin Aslan burcundaki Neptün'ü ise bu T-karenin boş köşesini tamamlayarak, büyük kareye dönüştürüyor. Büyük kareler çözülmesi gereken büyük enerji çatışmalarını ve kilitlenmeleri açıklar. Kuşkusuz bu durumda, Türkiye'nin üyelik arzusu ve süregelen görüşmeler AB'nin kimlik bunalımında ister istemez önemli bir mücadeleyi de beraberinde getirecektir. 
Avrupa önemli bir dönüşüme giriyor. Satürn 2007 yılından sonra ancak 
2013 yılında yeni bir dönemin başlangıcına işaret edecek ve şu anda girmekte olduğumuz dönemin sorunları ancak aşılmış olacak. Bu durumda, ülkemizin üyelik projesi 2013'ten sonra daha belirgin bir netlik kazanmaya başlayabilecek. 
</TEXT>
</DOC>
