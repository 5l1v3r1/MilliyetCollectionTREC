<DOC>
<DOCNO> 361244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo05.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız oyunu 
</HEADLINE>
<TEXT>


Satranç Milli Takımı, organizatörler davet mektubu göndermeyince Fransa'daki Dünya Yaş Grupları Şampiyonası için elçilikten vize alamadı 


Fransa'nın Balfort kentinde 17 - 28 Temmuz tarihlerinde yapılacak Dünya Yaş Grupları Satranç Şampiyonası'na katılacak 10 kişilik milli takım, Fransız organizatör davet mektubu yollamayınca vize alınamadığı için organizasyona gidemiyor. 
Satranç Federasyonu şampiyonaya katılmak için gerekli olan 1780 Euro tutarındaki parayı yatırdı. Ancak daha fazla para kazanmak için Türkiye'nin 10'dan fazla sporcuyla katılması talebi geri çevrilen Jean Paul Touze isimli organizatörün, davet mektubunu yollamadığı belirtildi. Türkiye'nin durumu Uluslararası Satranç Federasyonu FIDE nezdinde protesto etmesi üzerine Fransız Federasyonu'nun organizatöre baskı yaptığı ve davet mektubunu çıkarttırdığı, ancak bu kez vize için gerekli başvuru süresinde geç kalındığı kaydedildi. Satranç Federasyonu Başkanı Ali Nihat Yazıcı, "Hakkımızı arayacağız ve maddi, manevi tazminat talep edeceğiz" dedi. 


</TEXT>
</DOC>
