<DOC>
<DOCNO> 358533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/spo04.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da ışık var 1-0 
</HEADLINE>
<TEXT>


Bordo - Mavililer, Uhrencup Turnuvası'ndaki ilk sınavında İsviçre Süper Ligi takımlarından Young Boys'u, Mehmet Yılmaz'ın kafa golüyle devirdi, Karadeniz temsilcisi olumlu futbolu ile taraftarlarına ümit verdi 


Yeni sezon hazırlıklarını İsviçre'de sürdüren Trabzonspor, Uhrencup Turnuvası'ndaki ilk maçında Young Boys'u tek golle geçti. İsviçre Süper Ligi'nde mücadele eden rakibi karşısında üstün bir oyun ortaya koyan ve olumlu futbolu ile geçer not alan Bordo - Mavililer, Mehmet Yılmaz'ın 30. dakikada attığı kafa golüyle galibiyete uzandı. 44'te kazanılan penaltıyı Yattara kaleciye nişanladı. 28'de ev sahibi ekipten Gürkan'ın vuruşu direkten auta çıktı. 
Maçı yarıya yakın bölümünü gurbetçilerin oluşturduğu yaklaşık 8 bin kişi izledi. Karşılaşmanın son dakikalarında hakemin bir düdüğü ile maçın bittiğini zanneden Türk seyircilerin sahaya doluşması ilginç görüntüler oluşturdu. Bu arada bir grup İsviçreli ve Türk taraftarın kavgasını polis yatıştırdı. 

Maçın karnesi 
HAKEMLER Zimmermann Ciril, Marciso D'Emilio, Manvel Navaro 
YOUNG BOYS W.Marco 6 - Adrian 5 , Ferhat 5 , Miguel 5 , Rony 4 Lee Dk.69 4 - Gürkan 6 Carlos Dk.46 5 , Roman 5 , Hakan Yakın 5 , Gabriel 5 - S.Marco 4 Thomas Dk.76 4 , Patrick 4 Francisko Dk.76 4 
TRABZONSPOR Tolga 7 - Emrah 6 , Özgür 5 , Erdinç 5 Tayfun Dk.86 , Celaleddin 6 - Szymkowiak 4 İbrahim Ege Dk.46 6 , Hüseyin 6 , Volkan 6 Lee Young Dk.64 5 - Yattara 4 Hasan Üçüncü Dk.46 6 , Gökdeniz 6 , Mehmet Yılmaz 7 
SARI KARTLAR Gabriel Young Boys Hüseyin, Yattara, Szymkowiak Trabzonspor 
GOL Mehmet Yılmaz Dk.30 

Akdeniz piyangosu 

Geçen sezon Trabzonspor'dan Erzurumspor'a kiralık olarak gönderilen Muhammet, Bordo - Mavililer'in İsviçre kampı için davet aldı. Daha önce Teknik Direktör Şenol Güneş'in yeniden kiralık gönderilmesini istediği isimler arasında yer alan genç futbolcu, Akdeniz Oyunları'nda Olimpik Milli Takımı'ndaki futboluyla alkış topladı ve Güneş'in de dikkatini çekti. Trabzonspor'un teknik patronu, Muhammet'in de en kısa sürede İsviçre kampına katılmasını istedi. 
Genç futbolcu ise, "Hayallerim gerçek oldu. Bir yıl daha başka bir takımda kiralık oynamak istemiyordum. Trabzonspor'da başarılı olacağıma inanıyorum. Kendime de çok güveniyorum" diyerek başarılı olacağını vurguladı. 


</TEXT>
</DOC>
