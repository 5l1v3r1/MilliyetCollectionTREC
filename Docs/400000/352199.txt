<DOC>
<DOCNO> 352199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko27.html </URL>
<DATE> 2005/06/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Artan ev fiyatları kiracıyı zora soktu... 
</HEADLINE>
<TEXT>

     Yasemin Kaptanbaş Milliyet İnternet 

Mortgage sisteminin hazırlıkları sürerken, bankaların konut kredisi faizlerini yüzde 1.35'e kadar indirmesi, özellikle büyük kentlerde kira ve ev fiyatlarını uçurdu. Son 5 ayda kiralardaki artış yüzde 30'u buldu. 
     Dar ve orta gelirlilerin ev sahibi olmalarını sağlayacak mortgage sistemi için yasal altyapının hazırlanması yönünde çalışmalar sürüyor. Ekonomideki iyileşmenin etkisiyle düşmeye başlayan faizler, 2006 yılı başında hayata geçirilmesi planlanan mortgage'den önce, bir çok kişiye "ev" umudu oldu. Talebin artmasıyla, özellikle İstanbul, Ankara, İzmir gibi büyük kentlerdeki bazı semtlerde konut fiyatları yüzde 100'e yakın prim yaptı. Satın alma fiyatı artan konutların kira fiyatları da buna bağlı olarak tırmandı. Öyle ki bazı semtlerdeki kira artışları yüzde 75'i buldu. 
     
     KİRACILAR ENDİŞELİ 

     Projeksiyonlara göre özellikle büyük kentlerde kiracı sayısı oldukça fazla. İstanbul'da oturanların yüzde 35'i, Ankara'da oturanların ise yüzde 33'ü kiracı. Türkiye genelindeki yaklaşık 3.5 milyon kiracının ise yakın zamanda ev sahibi olması mümkün değil. Rakamlar böyleyken, düşük faizli kredilerin etkisiyle artan kira fiyatları geniş bir kitlede sıkıntı yaratıyor. 
     Kirada oturanların bir kısmı ödedikleri kiranın bir kaç katı taksit ödemeyi göze alarak ev sahibi olurken, bu imkanı yaratamayanlar artan kiralarla yeni bir çıkmaza girdi. Şu sıralar kiracılarla, yeni kontrat yapmak isteyen ev sahipleri arasında tartışmalar yaşanıyor. Sistemde denge sağlanmazsa da bu durumun artarak sürmesi bekleniyor. 
     
     100 MİLYAR KREDİYE NE KADAR ÖDENİYOR 

     Akbank'ın 20, İş Bankası'nın da 10 yıla kadar verdiği yüzde 1.35'lik aylık faizlere göre, 100 milyar lira kredi alan bir vatandaşın aylık ödemesi 20 yıllık dönemde 1 milyar 467 milyon lira, 10 yıllık dönemde 1 milyar 738 milyon lira, 5 yıllık dönemde de 2 milyar 485 milyon lira olarak hesaplanıyor. 
     Buna göre alınan 100 milyar TL'lik kredinin toplam geri ödemesi 5 yıllık vadede 149 milyar 148 milyona, 10 yıl vadede 208.6 milyar liraya, 20 yıl vadede ise 352.2 milyar liraya ulaşıyor. 
     
     İSTANBUL'DA HANGİ SEMTLERDE FİYATLAR NE KADAR 

     KİRALIK 
     

Semt 2004 yılı 
min - max 2005 yılı 
min - max Acıbadem 700 - 800 750 - 900 Ataşehir 1200 - 1300 1200 - 1750 Bahçeşehir 700 - 900 750 - 1100 Bahçelievler 600 - 900 1000 - 1500 Beşiktaş 700 - 1200 800 - 1500 Beykoz 400 - 600 400 - 1000 Emirgan 1000 - 1200 1000 - 1750 Etiler 1000 - 1200 1000 - 2000 Fatih 700 - 750 800 - 1500 Feneryolu 700 - 800 750 - 1200 Göztepe 700 - 800 800 - 1250 Kadıköy 550 - 800 600 - 1250 Kavacık 500 - 700 500 - 1000 Kurtköy 500 - 700 500 - 1250 Levent 1200 - 1500 1500 - 2500 Maltepe 500 - 700 600 - 1250 Tuzla 500 - 700 600 - 800 Ümraniye 500 - 600 500 - 800 Zeytinburnu 450 - 700 500 - 900      SATILIK 
     

Semt 2004 yılı 
min - max 2005 yılı 
min - max Acıbadem 120 - 170 120 - 190 Ataşehir 150 -230 150 - 300 Bebek 200 - 280 200 - 350 Beşiktaş 140 - 220 150 - 400 Bahçeşehir 125 - 170 140 - 350 Bostancı 90 - 300 100 - 350 Erenköy 160 - 200 160 - 250 Feneryolu 100 - 300 100 - 400 Florya 180 - 210 180 - 260 Kozyatağı 120 - 140 120 - 200 Kurtköy 60 - 70 60 - 160 Maltepe 70 - 95 80 - 120 Pendik 70 - 95 70 - 160 Şişli 140 - 170 150 - 200      
     BURSA'DA KONUT YETERSİZ 

     Öte yandan Türkiye'nin en çok göç alan illerinden biri olan Bursa'da da konut sıkıntısı yaşanıyor. Kentteki mevcut yapıların talebi karşılamadığını, bunu da fiyatları yükselttiği belirten Bursa Emlak Komisyoncuları Odası Başkanı Ahmet Gür, kentte, yeni toplu konut alanlarının oluşturulması gerektiğini vurguladı. 
     Ev sahiplerinin, kira bedellerini normal değerinden yüksek belirlediklerini ifade eden Gür, şunları söyledi 
     "Mal sahiplerinin biraz duyarlı olması gerekiyor. Alternatifimiz var, biri tutmazsa biri tutar mantığıyla hareket etmemeliler. Uzun süre ev arayıp da bulamayan kiracılar da Bulayım da kaç lira olursa olsun diyerek istenilen rakamları veriyorlar. Durum böyle olunca da giriş katında sobalı bir daire 250 YTL'den tutuluyor. Bursamızda, konut sayısının yetersizliği, daire ve kira fiyatlarının rekor seviyeye ulaşmasına neden oldu. Yani semtine ve ısıtma sistemine göre değişse de, kira fiyatları 1 milyar liraya ulaştı." 

     
</TEXT>
</DOC>
