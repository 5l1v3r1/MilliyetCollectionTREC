<DOC>
<DOCNO> 387010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/dunya/dun02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un çiftliğinde Filistin roketi 
</HEADLINE>
<TEXT>


DIŞ HABERLER SERVİSİ 


İsrail Başbakanı Ariel Şaron'un, ülkenin güneyindeki çiftliğinde dün patlamamış bir roketin bulunduğu bildirildi. Adlarının açıklanmasını istemeyen ordu kaynakları, yaptıkları açıklamada, çiftliğe 2 hafta önce Gazze'den fırlatılan roketin herhangi bir hasara yol açmadığını vurgularken, Şaron'un çiftliğinin Filistinlilerin attığı roketlerin menzilinde olduğunu gösterdiğini söylediler. Roketin, çiftlik evine birkaç yüz metre uzaklıkta, Şaron'un ölen karısı Lili'nin mezarının yakınındaki bir tarlada bulunduğu, Başbakan Şaron'un roketin atıldığı sırada bu evde olduğu belirtildi. Aynı kaynaklar, dünkü roketin, son aylarda Şaron'un çiftliğinin bulunduğu bölgeye ateşlenen 3. roket olduğunu kaydettiler. Şaron'un çiftliği, Filistinlilerin eylül ayında Gazze'den roket yağmuruna tuttukları Sderot kentinin hemen yakınında yer alıyor. 


</TEXT>
</DOC>
