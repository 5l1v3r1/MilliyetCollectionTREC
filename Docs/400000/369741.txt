<DOC>
<DOCNO> 369741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy03.html </URL>
<DATE> 2005/08/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP kongresinde yumruklar konuştu 
</HEADLINE>
<TEXT>

     Arzu ÇETİK DHA 

      CHP Konak İlçe Olağan Kongresi olaylı geçti. CHP eski milletvekili Sabri Ergül'ün parti ve Genel Başkan Deniz Baykal aleyhine konuşması salondaki delegeler arasında tartışmanın kavgaya dönüşmesine neden oldu. Partililer yukruklaştı, birbirlerine eşya fırlattı. 
     CHP Konak Olağan Seçimli Kongresi, Narlıdere Atatürk Kültür Merkezi'nde yapıldı. Başkan Sıtkı Kürüm ve diğer aday Tayfun Emre'nin listelerinin yarıştığı kongrede sabah saatlerinden itibaren delegeler arasında sık sık tartışma yaşandı. Kongreye Genel Başkan Yardımcısı Mustafa Özyürek, Genel Sekreter Yardımcısı Oğuz Oyan, İzmir milletvekilleri Kemal Anadol, Türkan Miçoğulları, Vezir Akdemir, Hakkı Ülkü, CHP İl Başkanı Ekrem Bulgun, ilçe başkanları ve delegeler katıldı. Yaklaşık 1 saat gecikmeyle başlayan kongrede önce divan başkanlığı seçimine gidildi. Tayfun Emre'nin Sedat Uzunbay'ı, Sıtkı Kürüm'ün Enver Öktem'i aday gösterdiği seçimde sahte delege endişesiyle oy kullanacak delegelerin tek tek okunması istendi. İl Başkanı Bulgun'un isim isim okunmadan genel oylama yapılacağını söylemesi delegelerin tepkisine neden oldu. Bazı delegeler, Gerginlik istemeyenler isim isim okur'' diyerek Bulgun'a cevap verdi. Bulgun tepkiler üzerine kararı değiştirirken, gerginlik yaşandı. 
     İsim isim okunarak oy kullanan delegelerin divan başkanı tercihi 168 oyla Enver Öktem oldu. Sıcak ve kalabalıktan fenalık geçiren delegelerden Rabia Moğlu salon dışına çıkartıldı. Kongre milletvekilleri ve delegelerin gündemle ilgili konuşmalarıyla devam etti. Konuşmalar sürerken delegelerin isimlerinin yazıldığı olduğu listenin dışarı çıkartılmasına tepki gösterilmesi üzerine kongre salonu dışında gergin anlar yaşandı. Olayın yatışması üzerine kürsüye CHP eski Milletvekili Sabri Ergül çıktı. CHP'nin suskunlar partisi haline getirilmek istendiğini iddia eden Ergül, konuşmasında parti içi demokrasiyi yok etmek isteyenler olduğunu, partinin iyi yönetilmediğini söyleyerek Genel Başkan Deniz Baykal'ın adını vermeden Seninle olmuyor’ diyerek eleştiride bulundu. 
     Divan Başkanı Enver Öktem ise CHP kongrelerinde Baykal'ın eleştirilmesine izin vermeyeceğini belirterek, Ergül'ün mikrofonunu kapattırdı. Bunun üzerine yumruklaşmaya kadar varan tartışmada Öktem'e bazı delegeler projeksiyon cihazını fırlattı. Ancak, isabet etmedi. Öktem, delegeler arasındaki kavgayı sakinleştirmeye çalışırken bazı delegeler de Divan dışarı’ diye bağırdı. Öktem ise, polisin olaya müdahale etmesini istedi. Ancak, polis salonu kapısından girince olay yatıştı ve müdahalesine gerek kalmadı. Kongre, sakin havada devam etti. 
     
</TEXT>
</DOC>
