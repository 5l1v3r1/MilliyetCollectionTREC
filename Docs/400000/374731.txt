<DOC>
<DOCNO> 374731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko26.html </URL>
<DATE> 2005/09/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İMKB... Aneltech'in halka arz fiyatı 3.4 YTL... 
</HEADLINE>
<TEXT>

     Anel Grubu şirketlerinden Aneltech'in yüzde 40.9'u, Borsa'da satış yöntemiyle yarın ve 5-6 Eylül tarihlerinde Evgin Menkul Değerler aracılığıyla halka arz edilecek. 
     Aneltech Yönetim Kurulu Üyesi Bülent Batukan, halka arza ilişkin düzenlenen toplantıda yaptığı konuşmada, özellikle havalimanı elektrifikasyonu konusunda uzmanlaşan Aneltech'in telekom şirketlerinin de tedarikçisi olduğuna işaret etti. 
     Türk Telekom'un özelleştirilmesinden sonra bu şirkete yaklaşık 4 milyar dolarlık yatırım yapılacağını ve Aneltech'in de bu pastadan payını alacağını kaydeden Batukan, Atatürk Halalimanı Dış Hatlar Terminali, Kahire Havalimanı, Esenboğa Havalimanı gibi projelerde yer aldıklarını ve önümüzdeki dönemde bu tür projelere yenilerinin ekleneceğini bildirdi. 
     Aneltech'in büyüme hedefleri doğrultusunda yüzde 40.9 hissesinin halka arz edileceğini vurgulayan Batukan, hisse fiyatının ise 3.4 YTL olarak belirlendiğini kaydetti. 
     Batukan, Aneltch'in 300 bin adet baskılı devre kartı, 70 bin adet kart tamiratı, 2 milyon adet dijital, sayısal hat kablajı yapabildiğini, ayrıca 400 bin adet PC üretebilme, 700 bin adet DVD-R cihazı ve 1 milyon 300 bin adet uydu alıcısı üretme kapasitesine sahip olduğunu söyledi. 
     İMKB Başkanı Osman Birsen de Aneltech'in halka arzının teknoloji sektörü açısından önemli bir adım olduğunu kaydetti. 
     
</TEXT>
</DOC>
