<DOC>
<DOCNO> 386144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur06.html </URL>
<DATE> 2005/10/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Etiler'de "Yoga" merkezine molotofkokteylli saldırı 
</HEADLINE>
<TEXT>

     Etiler’in tanınmış yoga ve meditasyon merkezlerinden olduğu belirtilen bir işyerine molotofkokteyli atılması sonucu çıkan yangın nedeniyle üst katlarda mahsur kalan bazı kişiler, itfaiye ekiplerince kurtarıldı. 
     Etiler İETT Hareket Sitesi Kültür Mahallesi Suna Sokak’ta bulunan 3 katlı binanın önüne gece saatlerinde gelen kişiler, giriş katın camlarını kırarak içeriye molotofkokteyli attı. 
     Yoga, meditasyon, masaj terapisi ve dans gibi çeşitli faaliyetler yapıldığı ve kişisel gelişim merkezi olarak kullanıldığı öğrenilen "Owo" adlı işyerinin giriş katında çıkan yangın, içerideki çeşitli eşyanın tutuşmasıyla büyüdü. 
     Başta vatandaşlar tarafından su sıkılarak müdahale edilen yangın, ardından olay yerine gelen itfaiye ekiplerince daha fazla büyümeden söndürüldü. 
     Yoğun dumanın binanın içerisi ile çıkış kapısının bulunduğu bölümü doldurması üzerine üst katlara çıkarak mahsur kalan ve aralarında kadınların da bulunduğu kişiler, itfaiye ekiplerince kurtarıldı. 
     Etiler’in tanınmış mekanlarından olan merkezde maddi hasara neden olan olay nedeniyle, çevredeki binalarda oturan bazı vatandaşlar da endişeli anlar yaşadı. 
     Yangının söndürülmesinden sonra binada incelemeler yapan polis, saldırının ardından kaçan ve 2 kişi oldukları sanılan zanlıları yakalamak için çalışma başlattı. 
     
</TEXT>
</DOC>
