<DOC>
<DOCNO> 351741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun03.html </URL>
<DATE> 2005/06/14/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Saddam Hüseyin'in sorgu bandı yayımlandı 
</HEADLINE>
<TEXT>

     BBC 

Irak'ta eski rejimin mensuplarını yargılamak üzere kurulan özel mahkeme, devrik lider Saddam Hüseyin'in, 1982 yılında bir Şii köyünde çok sayıda kişinin öldürülmesi ile ilgili olarak bir yargıç tarafından sorgulandığını açıkladı. 
     Saddam Hüseyin o yıl Duceyl köyünde bir suikast girişiminden sağ olarak kurtulmuştu. 
     Buna misilleme olarak, köyde çok sayıda kişinin öldürüldüğü iddia ediliyordu. 
     Devrik Irak rejiminin yetkililerini yargılamak için Nisan ayında kurulan özel mahkeme, Saddam Hüseyin'in ve sorguya çekilen diğer yetkililerin görüntülerini de yayımladı. 
     Yeni Irak hükümeti, Saddam Hüseyin'in önümüzdeki birkaç ay içinde mahkeme önüne çıkarılmasını umduklarını söylüyor. Ancak bu konuda henüz bir tarih verilmiş değil. 
     Avukatları, Saddam Hüseyin'in hukuki durumu hakkında kendilerine detaylı bilgi verilmemesinden, dava dosyasını inceleyememekten şikayetçi. 
     Şu ana kadar, devrik liderin avukatlarıyla görüşmesine sadece iki kez izin verildi. Avukatlar, müvekkillerinin davasıyla ilgili yaklaşık 8 milyon belgenin kendilerine sunulmadığını söylüyor. Saddam Hüseyin'e yönelik açıklamalardan da haberleri yok. 
     
     Suçlamalar 

     Saddam Hüseyin'e İran-Irak savaşı, kuzeyde Kürtlerin zehirli gazla öldürülmesi, Irak'ın güneyinde Şiilere yönelik baskı ve katliam suçlamaları, Kuveyt'in işgali ve rakip siyasetçilerin öldürülmesi gibi pek çok başlık altında suçlamalar yöneltilecek. 
     Bunlardan çoğu, 23 yıl Irak'ı yönetmiş olan devrik liderin idamı istemiyle yöneltilecek. 
     Irak Cumhurbaşkanı Celal Talabani de geçtiğimiz günlerde, yargı sürecine bir an evvel geçilmesini istediklerini, ülkede Saddam Hüseyin'in idamını isteyen geniş bir kesim olduğunu söylemişti. 
     Ancak bunlar yanında nispeten küçük görülen, Duceyl'de yaklaşık 50 kişinin öldürülmesi ile ilgili iddiaların, davanın ilk bölümünü oluşturması bekleniyor. 
     2003 Aralık ayında Tikrit yakınlarında yakalanan Saddam Hüseyin, halen Bağdat'ta sıkı korunan bir Amerikan Üssü'nde tutuluyor. 
     Bağdat'taki muhabirimiz, bantın yayımlanmasını sürecin ilerlediğini göstermeyi hedefleyen bir adım olarak yorumluyor. 
     
</TEXT>
</DOC>
