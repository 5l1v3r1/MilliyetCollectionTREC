<DOC>
<DOCNO> 359207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/bbas.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartal'ın askeriyim' 
</HEADLINE>
<TEXT>


Siyah - Beyazlı takımın ünlü coachu Murat Didin, gönül verdiği kulüpte görev yapmanın "askerlik kadar kutsal" olduğunu söyledi, "Avrupa'da ses getiren bir takım yaratacağız" dedi 

GÖKHAN TÜRE 


Beşiktaş basketbol takımının yeni coachu Murat Didin, "Siyah - Beyazlı kulüpte görev yapmak benim için vatani görevle eşdeğer" dedi. 
Didin, Beşiktaş'ta göreve başlarken, yıllar önce vatani görevini yapmak için Burdur'daki Topçu Tugayı'na teslim oluşunu hatırladığını belirterek, "Başta Başkan Yıldırım Demirören olmak üzere tüm yöneticilerimizin Beşiktaş'ta görev yapmamı bu denli istemeleri ve benim gönülden bağlı olduğun bu renklere duyduğum hayranlık görevi hiç düşünmeden kabul etmemi sağlayan en önemli faktörlerdi. Opel Skyliners takımının başında Bamberg'e karşı kaybettiğimiz şampiyonluk maçının bittiği akşam sayın başkanımız arayarak 'Hocam orada çok başarılı oldun. Bir Beşiktaşlı olarak seninle gurur duyuyoruz. Ama artık başarılarının ve çalışmalarının devamını Beşiktaş'ta görmek istiyoruz. Yarın da imzaya bekliyoruz' dedi. Bunun üzerine ben de Alman Ligi'ni bitirdiğimin ertesi günü apar topar Ümraniye'ye geldim ve çok sevdiğim renklerin hizmetine teslim oldum. Belki de bu benim için Dünya'nın en zevkli askerliği olacak" diye konuştu. 

'Üç cephede başarı' 
Üç yıl içinde sadece Türkiye'de değil, Avrupa'da da ses getiren bir Beşiktaş yaratmanın planlarını yaptıklarına değinen Didin, "Bundan böyle hedefimiz hem Türkiye Ligi'nde, hem Türkiye Kupası'nda ve hem de ULEB Kupası'nda şampiyon olabilmek. Bunlar tabii ki çok büyük hedefler. Ama Beşiktaş'a başka türlü layık olunamayacağını biliyorum. Çok çalışarak en değerlisini yaratacağız" yorumunu yaptı. 
Khalid El Amin, Haluk ve Varda gibi değerli oyuncuların kulüpten ayrılmasının üzücü olduğunu ama Dünya'nın sonu olmadığını belirten Didin şunları söyledi 
"Hepsi çok değerli oyuncular. Özellikle Haluk'un çoğu takımda çok büyük katkısını yaşadım. Ama bu profesyonel bir ortam. Beşiktaş seyircisinin gücünü arkasına alacak, kazanma enerjisini yaratacak takımı mutlaka kuracağız. Belki zor bir transfer dönemi olacak. Özellikle Türk piyasasında 3 1 kuralının yarattığı ve Türk oyuncularının lehine büyük bir talep söz konusu. Ama biz Barış Özcan, Erdem Türetken ve Umut Yenice gibi çok değerli üç genci kadromuza katarak önemli bir adım attık. Devamını da getireceğiz." 

Granger yuvaya döndü 

Efes Pilsen'den geçtiğimiz sezon ayrılarak Rusya'nın CSKA Moskova takımına transfer olan ABD'li forvet Antonio Granger, Lacivert - Beyazlı kulüple anlaştı 

Efes Pilsen, eski oyuncusu Antonio Granger ile yeniden anlaştı. 
Geçtiğimiz sezon Lacivert - Beyazlılar'dan ayrılarak Rusya'nın CSKA Moskova takımına transfer olan ABD'li oyuncunun önümüzdeki yıl yeniden Efes Pilsen formasını giyeceğini açıklayan Genel Menajer Engin Özerhun, "Öncelikle Granger'ı tekrar Efes Pilsen forması altında göreceğimiz için mutluyuz. Granger ile her konuda anlaştık. Geçtiğimiz dönemlerde Efes Pilsen forması altında başarılı bir dönem geçiren Granger'ın, bu sezon tecrübeleriyle takıma faydalı olacağı inancındayız" dedi. 
Özerhun, Granger'in özel işleri nedeniyle burada olamadığını ve resmi imzanın önümüzdeki günlerde atılacağını söyledi. 1.98 boyunda ve 29 yaşındaki Granger, geçtiğimiz yıl Rusyada CSKA Moskova forması altında 30 maçta 11 sayı, 1.0 asist ortalamalarıyla oynadı. 

Bekir Ülker'de 

Yeni sezon için transfer çalışmalarını sürdüren Ülkerspor, Beşiktaş'ın skorer forveti Bekir Yarangüme ile anlaştı. 
Ömer Onan, Cüneyt Erden ve Mirsad Türkcan'ın ardından dördüncü yerli transferini Bekir Yarangüme'den yana kullandıklarını belirten Ülkerspor Menajeri Hakan Artış, tecrübeli oyuncu ile bir yıllık sözleşme imzaladıklarını söyledi. Bekir'le anlaştıkları için mutlu olduklarını belirten Artış, yeni sezon için transfer çalışmalarını sürdürdüklerini vurguladı. 
Geçtiğimiz sezon Beşiktaş forması giyen 28 yaşındaki Bekir, 36 maçta 23.1 dakika süre alırken 6.9 sayı ve 2.9 ribaund ortalamalarıyla oynamıştı. 2000 - 2001 sezonunda Türkiye Sayı Kralı olma başarısı gösteren Bekir 20 kez de milli formayı giydi. 

12 Dev Adam tatilde 

Akdeniz Oyunlarını dördüncü sırada tamamlayan ve oyunların ardından tatile çıkan 12 Dev Adam 29 Temmuz'da tekrar topbaşı yapacak. Sırbistan Karadağ'ın Belgrad şehrinde yapılacak olan Avrupa Şampiyonası hazırlıkları için 29 Temmuz'da tekrar toplanacak olan A Milli Takım, 10 Ağustos'a kadar hazırlıklarını İstanbul'da sürdürecek. Ay - Yıldızlılar İstanbul'daki hazırlıklar çerçevesinde özel bir turnuvada İsrail, Polonya ve Üniversite Milli Takımları ile hazırlık maçı oynayacak. 10 Ağustos'ta İtalya'nın Bormio kentine gidecek olan Ay - Yıldızlılar burada 15 günlük bir kamp programı uygulayacak. 

Kartal'ın rakipleri belli oluyor 

Basketbolda önümüzdeki sezon ülkemizi ULEB Cup'ta temsil edecek olan Beşiktaş'ın grubu ve muhtemel rakipleri belli oldu. Cumartesi günü Çek Cumhuriyeti'nin başkenti Prag'da çekilecek olan kuralar öncesi, altışarlı dört grupta hangi ülke takımlarının yer alacağı belirlendi. Buna göre C Grubu'nda yer alan Beşiktaş, İspanya, Belçika, Rusya, Portekiz ve Adriyatik Ligi'nden birer takımla mücadele verecek. Beşiktaş'ın kesinleşen tek rakibi Portekiz şampiyonu Queluz olarak görünüyor. İspanya'dan Alicante ya da Estudiantes, Belçika'dan Charleroi ya da Bree, Rusya'dan Dinamo Moskova ya da Kazan ve Adriyatik Ligi'nden Hemofarm, BC FMP ya da Kızılyıldız Siyah - Beyazlılar'ın rakibi olacak. 

Üniversiteliler hazırlanıyor 

İzmir'de 12 - 21 Ağustos tarihleri arasında yapılacak olan Üniversiteler Dünya Şampiyonası'nda mücadele edecek Üniversite Basketbol Milli Takımı kadrosu açıklandı. İstanbul'da 11 Temmuz'da toplanacak olan Ay - Yıldızlı takımhazırlıklarını Abdi İpekçi Salonu'nda sürdürecek. 18 - 19 Temmuz'da Avusturalya ve 22 - 23 Temmuz tarihlerinde de Almanya ile ikişer hazırlık maçı yapacak olan millilerimiz 28 Temmuz'da üç günlük bir kamp çalışması için Almanya'ya gidecek. Kamp dönüşünde düzenlenecek olan özel turnuvada Türkiye A Milli takımı, İsrail ve Polonya ile hazırlık maçları yapacak olan Üniversiteli Milliler daha sonra 8 Temmuz'da Şampiyona için İzmir'e gidecek. 

Çekler'den fark yedik 

Çek Cumhuriyeti'nin Brno kentinde düzenlenen 4. Avrupa Ümit Bayanlar Basketbol Şampiyonası'nda Türkiye, klasman grubundaki üçüncü maçında ev sahibi Çek Cumhuriyeti'ne 71 - 53 mağlup oldu. Klasman grubu maçlarındaki ilk yenilgisi alan milliler, karşılaşmanın ilk yarısını da 38-30 yenik tamamladı. Ay -Yıldızlı ekibimiz 9-10 Temmuz'da yapacakları karşılaşmalar sonunda, 9-12'incilik maçlarına çıkacaklar. 



</TEXT>
</DOC>
