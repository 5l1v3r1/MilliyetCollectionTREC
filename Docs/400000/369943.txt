<DOC>
<DOCNO> 369943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko22.html </URL>
<DATE> 2005/08/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kredi kartı borçları bakkala yaradı... 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, tüketicinin 36 aya varan taksitler yüzünden gelecek 3 yıllık harcamasını bugünden yapmasının borç yazan bakkala yaradığını kaydetti. 
     Özer, yaptığı yazılı açıklamada, kredi kartıyla taksitli satışların ticareti bitirdiğini, esnaf ve tüketicinin zor günler yaşadığını ileri sürdü. 
     Çok sayıda kişinin sahip olduğu kredi kartlarının limitini, taksitli satışlar yüzünden doldurduğunu ifade eden Özer, şöyle dedi 
     ''Tüketicinin 36 aya varan taksitler yüzünden gelecek 3 yıllık harcamasını bugünden yapması, borç yazan bakkala yaradı. Kartların limitlerini tüketen tüketici vitrin seyrederken, satıcılar ise taksitle yapılan satışları bitince adeta şoka girdi. Bu durum en fazla küçük esnafı mutlu ediyor. Gün, borç yazan bakkalın günü. Alışveriş gücü kalmayan tüketici yeniden borç yazdırmaya başlayacak.'' Özer, esnaf ve tüketici bu haldeyken müşterinin peşinden koşarak kart dağıtan bankaların ise şimdi de ödenemeyen kredi kartlarının peşine düştüğü görüşünü savundu. 
     Bankalar Arası Kart Merkezi'nin verilerine göre kredi kart kullanımında çok ciddi bir azalma görüldüğünü belirten Özer, bu durumun kredi olanaklarını tüketen tüketicilerin çok uzun bir süre kredi kartı ile harcama yapmayacağının habercisi olduğunu kaydetti. 
     Taksitler yüzünden uzun vade borç altına giren ve bunalan tüketicinin artık taksitli alışverişe rağbet etmeyeceğini dile getiren Özer, açıklamasında şu görüşlere yer verdi 
     ''Kredi kartı borçlarını ödeyemeyenleri sayısı hızla artacak. Geçen yıl 120 binden fazla kişi kartı ödemelerini yapamazken, bu yıl daha şimdiden bu rakam 150 bin sınırını aştı. Kredi kartı borçlarını ödeyemeyenlerin sayısının yıl sonunda 250 bine ulaşması sürpriz olmayacak. Hızla devam eden konut kredileri ise yıl sonuna doğru bitme noktasına gelecek. Bu nedenle de azalan talebe bağlı olarak faiz oranları büyük ölçüde düşecek. Kredi kartı limitleri biten, otomobil ve konut kredileri ile kredi olanaklarını tüketen tüketici harcama yapmayı azaltınca piyasalarda büyük durgunluklar daha şimdiden yaşanmaya başladı.'' 
     
</TEXT>
</DOC>
