<DOC>
<DOCNO> 350345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko50.html </URL>
<DATE> 2005/06/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Hazine Müsteşarı Çanakçı Ekonomideki inişli çıkışlı yapı sona erdi 
</HEADLINE>
<TEXT>

     Hazine Müsteşarı İbrahim Çanakcı, ekonomik aktörlerin yıllardır önlerini rahatça görebilmelerini engelleyen ekonomideki inişli çıkışlı yapının sona erdiğini söyledi. 
     Türkiye Müteahhitler Birliği TMB ile Türk Müşavir Mühendisler ve Mimarlar Birliği TürkMMMB tarafından Sheraton Oteli'nde ''Kamu-Özel Sektör Ortaklığı'' konulu bir panel düzenlendi. 
     Panelin açılışında konuşan Çanakcı, sözlerine, kamu-özel sektör ortaklığı ifadesi yerine kamu-özel sektör işbirliği deyiminin kullanılmasını önererek başladı. İşbirliği deyiminin, topluma sürekli, güvenilir, kaliteli ve ucuz altyapı hizmeti sunmanın, hem kamu kesimine hem de özel sektöre yüklediği sorumluluk ve her iki kesimin yakın ve sürekli bir biçimde birlikte çalışmaları gereğini daha iyi vurguladığını belirten Çanakcı, kamu özel sektör işbirliği modeline Türkiye'nin yabancı olmadığını söyledi. 
     Geleneksel olarak kamu tarafından sağlanan altyapı hizmetlerinin, özel sektörün katılımına açılmasının 1980'li yıllara dayandığına işaret eden Çanakcı, 1984 tarihli, 3096 sayılı kanun ve ardından çıkarılan 4283 sayılı YİD modeli hakkında kanun ile, o dönemde öncelikli görülen elektrik üretimi alanında yap-işlet-devret, işletme hakkı devri ve yap-işlet yöntemleri ile uygulamaya konduğunu hatırlattı. 
     Bu yöntemler ile Türkiye'nin kurulu elektrik santrali gücünün yaklaşık dörtte biri tutarındaki 30 adet enerji santralinin işletmeye alındığını, 16 adet enerji santralinin de Hazine garantileri yoluyla gerçekleştiğini hatırlatan Çanakcı, YİD modeli ile hayata geçirilen uygulamalara örnekler vererek, şunları söyledi 
     ''Tüm bu uygulamalar sonucunda bugün geldiğimiz noktada, Türkiye, altyapı hizmetlerinin özel sektör tarafından üretilmesi alanında önemli bir birikime sahip olmuştur. Bununla birlikte havalimanı deneyimi ayrı tutulduğunda, YİD ve türevi uygulamaların, hem kamu sektörü hem kamuoyu açısından tatmin edici olduğunu söylemek güçtür. Bunun nedenlerine baktığımızda temelde bu alandaki hukuki ve kurumsal çerçevenin yeterli olmaması ön plana çıkmaktadır.'' 
     
     KAMU-ÖZEL SEKTÖR İŞBİRLİĞİNİN ÖNEMİ 
     Küreselleşmenin de etkisiyle artan bir altyapı ihtiyacının ortaya çıktığını belirten Çanakcı, bu ihtiyacın sağlanmasında hem kamunun altyapı alanındaki geleneksel hizmet sunma yönteminin verimli hale getirilmesi hem de bu alanda özel sektörün kurumsallaşmış bir şekilde uzun vadeli işbirliğinin sağlanmasının önem taşıdığını vurguladı. 
     Kamu-özel sektör işbirliği modeliyle devletin bazı alanlarda kendisi mal ve hizmet üretmek yerine, hizmetin özel sektör tarafından üretilmesini organize eden, düzenleyen ve kontrol eden bir konuma geçeceğine dikkat çeken Çanakcı, işbirliği ile de altyapı imkanlarının büyüyerek ivme kazanacağını, doğrudan yabancı sermaye girişinin artacağını ve bunun özel sektöre yeni iş tecrübeleri ve uzmanlıklar kazandıracağını kaydetti. 
     Çanakcı, ancak kamu özel sektör işbirliğinin başarıyla hayata geçirilmesinde, özel sektörün de katılımı ile oluşturulmuş ulusal politikanın, hukuki çerçevenin ve idari yapının varlığının önem taşıdığını bildirdi. 
     
     ''DAHA SAĞLIKLI BİR YAPIYA KAVUŞTUK'' 
     Konuşmasında ekonomik gelişmelere de değinen Çanakcı, ''ülkemiz ekonomisindeki gelişmeler sayesinde, öngörülebilirliğin ve istikrarın çok önemli olduğu bu alanın, yeni bir anlayış ve programla uygulama konması için, eskisine göre daha sağlıklı bir yapıya kavuştuğumuz da bir gerçektir'' dedi. 
     Çanakcı, ekonomik aktörleri, yıllardır önlerini rahatça görebilmelerini engelleyen ekonomideki inişli çıkışlı yapının da sona erdiğini belirterek, sürdürülebilir büyüme ortamına girildiğini ve enflasyon, faiz oranlarının önemli ölçüde gerilediğini sözlerine ekledi. 
     
     PPP MODELİ 
     TMB Başkanı Erdal Eren ise, çoğunlukla ''ppp modeli'' olarak bilinen kamu-özel sektör ortaklığı hakkında bilgi verirken, model ile özel sektör birikimlerinin yatırıma dönüşeceğini, yabancı sermaye girişinin hızlanacağını, kamunun yükünün hafifleyeceğini kaydetti. 
     Türkiye'nin ppp modelinin uygulanması, kamu ve özel sektörde kapasite geliştirmeyi, idari yapılanmayı ve mevzuat değişikliklerini içeren çok yönlü bir değişim ve yeniden yapılanma sürecinde olması gerektiğini vurgulayan Eren, özel sektörün kamu yararın çalışmasını sağlamanın, her şeyden önce özel sektörü sorun kaynağı değil, çözüm ortağı olarak görmekle mümkün olduğunu söyledi. 
     TürkMMMB Başkanı Raşit Ünüvar da atıl kalmış yatırımlara finansman sağlayarak aktif hale getirecek kamu-özel sektör ortaklığı modelinin Türkiye'de yaygınlaşmasını amaçladıklarını belirtti. 
     
</TEXT>
</DOC>
