<DOC>
<DOCNO> 356331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo55.html </URL>
<DATE> 2005/06/28/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Akdeniz Olimpiyatlarında, golfte milli takım başarısı sürüyor... 
</HEADLINE>
<TEXT>

     15. Akdeniz Oyunları’nda, golfte 2. gün de geride kalırken, Türk sporcuları 
     başarılı sonuçlarını sürdürdü. 
     Akdeniz Oyunları Köyü Golf Alanı’ndaki oyunların golf müsabakalarının 2. gününde Mustafa Hocaoğlu, Hamza Sayın ve Gencer Özcan’dan oluşan Türkiye, takımı klasmanında 292 puanla liderliğe yükseldi. Türkiye’yi, 294 puanla İspanya, 301 puanla da Fransa izliyor. 
     2 Türk sporcu Mustafa Hocaoğlu ve Gencer Özcan, 72’şer puan alarak 
     ilk günü ilk 3 sırada tamamlamışlardı. Bugün ise Mustafa Hocaoğlu, 146 puanla İspanyol Ignacio Moreno’nun 3 puan gerisinde 2. sırada yer alırken, dün 72 puan alan Gencer Özcan da toplamda 147 puana ulaşarak, 3. sıradaki yerini korudu. İlk gün 161 puan toplayan Bayan Milli Takımı, 2. günü de aynı puanla kapatarak, toplamda 322 puana ulaştı. İlk gün 79, bugün ise 78 puan alan Nejla Gerçek, bireysel sıralamada yedincilikte bulunuyor. Bu arada Gençlik ve Spor Genel Müdürü Mehmet Atalay, Akdeniz Oyunları Köyü Golf Alanı’na gelerek 2. gün müsabakalarını Golf Federasyonu Başkanı Ahmet Ağaoğlu ile birlikte izledi. Federasyon başkanı Ağaoğlu, ilk 2 günün sonuçlarının kendisini mutlu ettiğini belirterek, "İlk 2 günde hedeflediğimiz yerdeyiz. Büyük bir terslik olmazsa perşembe günü Türkiye’ye Akdeniz Oyunları tarihindeki ilk golf madalyasını kazandıracağız" diye konuştu. 
     
</TEXT>
</DOC>
