<DOC>
<DOCNO> 382640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo30.html </URL>
<DATE> 2005/09/29/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Gerets Hata yaptığımı düşünmüyorum 
</HEADLINE>
<TEXT>

     Galatasaray, UEFA Kupası'na 1. turda veda ederken, teknik direktör Eric Gerets, bugün futbolun acı taraflarına şahit olduklarını söyledi. 
     Gerets, maçtan sonra düzenlediği basın toplantısında, deplasmanda zor şartlarda kaybettiklerini hatırlatarak,''Futbolun acı taraflarına bugün şahit olduk. Zor şartlarda kaybettiğimiz bir maçtan sonra işimizin çok zor olacağını biliyorduk. Maalesef böyle oldu. İkinci devre takımım başarılıydı. Hakan da oyuna girdikten sonra daha çok pozisyon bulduk. Şansımız bizden yana değildi. Futbol oynama isteğimiz yerindeydi, ama netice bunu yansıtmadı'' dedi. 
     Rakibin, beklediği gibi oynadığını vurgulayan Gerets, ''Kontrataklar yakalamaya çalışıyorlardı. Yediğimiz gol de ofsaytmış, İkinci devre takımım her şeyi ortaya koydu, tüm imkanları zorladı'' ifadelerini kullandı. 
     Eric Gerets, bu maçın lige etkisinin olmayacağını savunarak, ''Bazıları bu neticenin bundan sonra lige ve özellikle bu hafta yapacağımız maça kötü yansıyacağını düşünecektir. Ben tamamen tersini düşünüyorum. Takımım her şeyini ortaya koyuyor. Taraftarımız bizi ne zaman, nerede destekleyeceğini çok iyi biliyor'' diye konuştu. 
     Taraftarların protestoda bulunduklarının hatırlatılmasından sonra ise Gerets, Türkçe bilmediği için bunun farkında olmadığını ifade etti. 
     
     ''FELSEFEMİZ DOĞRUYDU'' 

     Belçikalı teknik adam, maça Hakan Şükür ile başlamamasının hata olup olmadığının sorulması üzerine diğer oyuncuların fizik güçlerinin daha iyi durumda olduğunu, burada teknik bir hata yapmadığını söyledi. 
     Fizik güce dayalı rakiplere karşı özellikle daha teknik, daha oyun kurucu sisteme dayalı oynamak gerektiğini anlatan Gerets, ''Ayrıca Hakan dün sakatlık geçirdi. İğne yaparak oyuna aldık. Sağlık durumu çok iyi değildi. Oyuna girdikten sonra çok iyi oynadı, çok işler yaptı, ama birinci devre böyle başlasaydık kontratak yeme şansımız yüksek olacaktı. Şanssız bir golden dolayı geriye düşmemiz, oyunumuzu bozdu. Gol olmasaydı, bizim futbol felsefemizin doğru olduğu gözükecekti'' diye konuştu. 
     
     ''HEP BİRLİKTE YENİP, YENİLİYORUZ'' 

     Gerets, galibiyette hep birlikte kazandıklarını, aynı şekilde yenilgide de sorumluluğu paylaşacaklarını söyledi. 
     Eric Gerets, ''Nasıl hep birlikte kazanıyorsak, hep birlikte yeniliyoruz, buna teknik heyet de dahildir. Başarılarda ne kadar payımız varsa, yenilgide de sorumluğu kabul etmesini biliriz'' dedi. 
     
     ''HAKEM EV SAHİBİNİ DESTEKLEMEDİ'' 

     Gerets, oyuncu ve antrenör olarak çok maç yaşadığını ifade ederek, maçta hakemin ev sahibini desteklemediğini kaydetti. Yedikleri golün ofsayt olmamasını umduğunu ifade eden Belçikalı teknik adam, ''Ofsaytsa çok acı ve utandırıcıdır'' diye konuştu. Gerets, ''Türkiye'de en iyi taraftara sahip oluduğumuzu düşünüyorum. Bu taraftar, bizi bu maçla değerlendirmeden, ligde yine yanımızda olacaktır. Bizi desteleyeceklerinden hiç şüphem yok'' dedi. 
     
     ''FELSEFEMİ DEĞİŞTİRMEM'' 

     Futbol felsefesini değiştirmeyeceğini vurgulayan Gerets, ''Benim futbol felsefem var. Deplasmanda da oynasam, orada bir gol atmak düşüncesiyle sahaya çıkarım. Bana yüz basın mensubu da bunu söylese, yine aynı felsefe ile çıkarım. Bugün de 3 forvetle oynayarak, felsefemizi devam ettirdik'' ifadesini kullandı. 
     Tromsö'de taktik bir hata olmadığını anlatan Gerets, ''Ben kendimi tanrı olarak görmüyorum, ben de hata yapabilirim. Ama orada kornerden gelen bir gol taktik hata olarak görülemez'' diye konuştu. 
     Maç öncesinde sabırlı olmak gerektiğini düşündüğünü anlatan Gerets, ''Ancak sabırlı olmakla, kör atak yapmak arasında fark var. Kör atak yapılmamasını istemiştim'' dedi. 
     Gerets, Norveçli gazetecilerin, golün ofsayt olduğunu vurgulamaları üzerine ''Hakem beni çok düş kırıklığına uğrattı, negatifti'' derken, ''İlk yarıda hücumda veya savunmada ne hatalar yaptınız '' şeklinde sorularına da ''Hayır, hiç hata yapmadım'' yanıtını verdi. 
     
</TEXT>
</DOC>
