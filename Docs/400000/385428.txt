<DOC>
<DOCNO> 385428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun20.html </URL>
<DATE> 2005/10/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Papadopulos Şimdi masada daha güçlüyüz 
</HEADLINE>
<TEXT>

     Kıbrıs Rum yönetimi lideri Tasos Papadopulos, Avrupa Birliği'ne AB üyelikleri dolayısıyla, ''müzakere konumlarının şimdi daha güçlü olduğunu'' belirtti. 
     Papadopulos, Güzelyurt kökenli Rumların ''anti işgal'' etkinliğine gönderdiği mesajda, ''Türkiye'nin üyelik müzakerelerinin gerek AB, gerek Kıbrıs Cumhuriyeti ne karşı taahhüt ve mükellefiyetlerle dolu olduğunu'' savundu. 
     ''Müzakere konumlarının şimdi daha güçlü olduğunu, AB üyeliklerinin mücadelelerine yeni adımlar, yeni mücadele burçları sunduğunu'' kaydeden Rum lideri, mesajında, '' İşgal ordusu ve sömürgeciler adadan ayrıldığı zaman, ayrıca güvenlik ve barış koşulları altında vatan ve halkın tamamı yeniden birleştiği zaman, adalet tecelli edecek'' ifadelerine yer verdikten sonra, ''hayal ettikleri çözümün bu olduğunu, böyle bir çözüme hizmet etmek için yola çıktıklarını, tutarlılıkla ve talepkar bir şekilde, yan çizmeden buna hizmet edeceklerini'' belirtti. 
     -''BORRELL HAYRETLER İÇERİSİNDE KALDI''- Öte yandan, Papadopulos, bir heyeti kabulü sırasında yaptığı açıklamada, Avrupa Parlamentosu Başkanı Josep Borrell'in, ''Kıbrıs sorununun yönleri hakkında tam bilgili olmadığını'' savundu. 
     Papadopulos, ''Kıbrıs Rum tarafının Annan Planı'nda istediği değişikliklerle ilgili tutumunu netleştirmek için BM'ye sunduğumuz belgeleri kendisine sunduğumuzda Borrell hayretler içerisinde kaldı'' dedi. 
     Annan Planı'nın müzakere masasından uzaklaştırılmasının söz konusu olmadığını kaydeden Papadopulos, ''Gizli diplomasi dönemi mi başladı '' sorusuna, ''böyle bir şeyin olmadığı'' yanıtını verdi. Rum lideri, ''Bunu kim söylüyor Gazetelerde öyle okuyoruz. Sizler benden daha fazla şey mi biliyorsunuz '' diye konuştu. 
     Kendisinin talep ettiği, adada nüfus sayımı yapılmasıyla ilgili bir soruya ise Papadopulos, ''bunun, 7 yıldan beridir eski talepleri arasında bulunduğunu'' belirtti ve ''Bunu siz şimdi mi fark ettiniz'' diye konuştu. 
     
</TEXT>
</DOC>
