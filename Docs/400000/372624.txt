<DOC>
<DOCNO> 372624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas16.html </URL>
<DATE> 2005/08/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Böyle olur FBI'ın düğünü 
</HEADLINE>
<TEXT>

     BBC TÜRKÇE 

      Amerikan Federal Soruşturma Bürosu'nun sahte düğün davetini kabul eden uluslararası bir kaçakçılık şebekesinin 42 üyesi tutuklandı. 
     Sahte para, silah, uyuşturucu ve tütün kaçakçılığı yapan şebekeyi bir süredir takip eden FBI, sonunda elebaşlarını topluca yakalamak için bu fikri geliştirdi. 
     Önce, kimlik değiştiren iki FBI ajanının, New Jersey'de demirli lüks bir yatta evleneceği duyuruldu, davetiyeler bastırıldı. 
     Çok geçmeden, dünyanın dört bir yanındaki şebeke üyelerinden, davete icabet edeceklerini bildiren mektuplar alındı. 
     Nihayet düğün günü gelip çattı. Gemi özenle süslendi, orkestra çalmaya başladı. Ortalık ajan kaynıyordu. Tabii ki garson, müzisyen ya da fotoğrafçı kılığında. 
     Sonunda, smokinli, tuvaletli davetliler birer birer gelmeye başladı. Hiçbiri, hiçbirşeyden şüphelenmemişti. Hatta elleri kolları pahalı hediyeler ile doluydu. 
     Bir süre sonra, operasyonu yöneten FBI görevlisi, elindeki davetli listesini kontrol etti ve herkesin tamam olduğunu görünce düğmeye bastı. 
     Şaşkınlık içindeki 42 şebeke üyesi, tek bir kurşun bile sıkılmadan, kıskıvrak ele geçirildi. 
     Üstelik bu kişilerin verdiği bilgiler doğrultusunda, kaçakçılık şebekesinin 87 üyesi daha yakalandı. 
     Ayrıca, 4 buçuk milyon dolar değerinde sahte fatura, çok sayıda Viagra hapı ve Çin'de üretilmiş 1 milyar adet kaçak sigara ele geçirildi. 
     
</TEXT>
</DOC>
