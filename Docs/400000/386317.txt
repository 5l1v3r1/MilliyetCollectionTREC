<DOC>
<DOCNO> 386317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun24.html </URL>
<DATE> 2005/10/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Belçika'da kaçırılan Türk işadamının kimliği belli oldu 
</HEADLINE>
<TEXT>

     Belçika federal polisi, başkent Brüksel'de bir süre önce kaçırılan ve 8 gün rehin tutulduktan sonra serbest bırakılan Türk işadamına ilişkin ayrıntılı bilgiler verdi. 
     Adli polis müdürü Glenn Audenarde, düzenlendiği basın toplantısında, ''Brüksel'de ikamet eden ve büyük bir turizm şirketi sahibi olan bir Türk işadamının'' 22 Eylül'de saat 23.00'de evinin önünde kaçırıldığını ve karısının bu olaya şahit olduğunu bildirdi. 
     Adı gizli tutulan işadamının, ''Meditera'' isimli turizm şirketinin sahibi Eray Serimözü olduğu biliniyor. 
     Olayı ''hassas ve son derece'' gizli olarak nitelendiren Audenarde, Türk işadamının başkentin Auderghem bölgesinde silahlı ve maskeli, ''komando kıyafetli'' 4 kişi tarafından kaçırıldığını anlattı. 
     Kelepçelenerek arabaya bindirilen ve Belçika'nın Arden dağları bölgesindeki Libin'de kiralanmış bir eve götürülen işadamının 8 gün boyunca bir yatağa zincirli bağlı kaldığı kendisiyle muhatap olan saldırganları hep maskeli, eldivenli ve siyah elbiseli olarak gördüğü bildirildi. 
     İşadamının fidye ödendikten sonra serbest bırakıldığı öne sürülüyor. Audenarde, fidye ödenip ödenmediğini bilmediğini, ancak ''1,5 milyon avrodan söz edildiğini'' söyledi. 
     Kaçırılan işadamının, Brüksel'de 30 Eylül'de serbest bırakıldığı açıklandı. 
     Polis operasyonları ve baskınlar sonunda 4 kişinin tutuklandığını belirten Audenarde, bu kişilerden birinin ''Belçika'da daimi akreditasyonu bulunan bir Türk gazeteci'' olduğunu öne sürdü. Tutuklanan şahısların üzerinde bir tabanca, 2 şarjör ve 36 mermi bulunduğu bildirildi. Gazeteci olduğu öne sürülen ve adı gizli tutulan kişinin Ahmet Yumrukaya olduğu biliniyor. 
     Tutuklanan şahıslardan birinin Türkiye'de ikamet ettiği ve Belçika'ya Almanya üzerinden geldiği belirtildi. 
     Audenarde, rehin alma olayının ''ticari bir çekişmenin ürünü'' olduğunu söyledi. 
     -''ALMAN VATANDAŞI, TÜRK ASILLI AP ÜYESİ''- Basın mensuplarının ısrarlı soruları üzerine, ''Türk asıllı bir Alman Sosyalist Avrupa Parlamentosu üyesinin'' rehine olayını yönettiği ve yönlendirdiği iddiasının varlığını doğrulayan Audenarde, dokunulmazlığı bulunun bu parlamenteri sorgulama yetkisine sahip olmadıklarını, adli makamların gerekli adımları atacaklarını ifade etti. 
     Avrupa Parlamentosu'nda tek Türk asıllı sosyalist Alman parlamenterin Vural Öger olduğu biliniyor. 
     Vural Öger, AA'ya yaptığı açıklamada, Ahmet Yumrukaya ile 7-8 ay önce tanıştığını ve kendisiyle bazı sorunlar yaşadığını işadamı Eray Serimözü'nün ise kendisine 2 milyon avro kadar borcu bulunduğunu, ancak 1998'den kalma bir olay olduğunu iflas nedeniyle borcun kapanmadığını belirtti. 
     Öger, ''rehin alma olayında kendi adının geçtiğini basından ve şaşkınlıkla öğrendiğini, böyle bir olaya karışmasının hiçbir mantıklı izahının olamayacağını polisin bugüne kadar kendisine hiçbir şey sormadığını dosyanın ayrıntıları hakkında hiçbir bilgisi bulunmadığını'' ifade etti. 
     Kaçırılan Türk işadamı Serimözü'nün de verdiği ifadelerde, ''Öger'in böyle bir olayı yönlendireceğine inanmadığını'' belirttiği kaydedildi. 
     Soruşturma devam ediyor. 
     
</TEXT>
</DOC>
