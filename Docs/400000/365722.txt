<DOC>
<DOCNO> 365722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur09.html </URL>
<DATE> 2005/07/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Pimini çekmedikleri bombayı atıp kaçtılar 
</HEADLINE>
<TEXT>

     Zafer SAMANCI KONYA, DHA 
     

      KONYA'da, polisin durdurmak istediği şüpheli araçtaki iki kişi, yol ortasına pimi çekilmemiş el bombası atarak kaçtı. Polis, parça tesirli olduğu öğrenilen el bombasını atanları yakalamak için araştırma başlattı. 
     Olay, Merkez Meram İlçesi'nde, Form Caddesi'ndeki Hava Hastanesi kavşağında dün gece saat 03 00 sıralarında meydana geldi. Zafer Caddesi'nde, polis tarafından şüphe üzerine durdurulmak istenen 42 PP 730 plakalı otomobilin sürücüsü dur’ ihtarına uymayarak kaçtı. Form Caddesi'nde ikinci ekip tarafından durdurulmak istenen otomobildeki iki kişiden biri, el bombasını pimini çekmeden yola fırlatırken, araç hızla uzaklaştı. Yuvarlanan bomba yol kenarında bulunan bir ağacın dibinde durdu. 
     Olay yerine gelen bomba imha uzmanları, çevrede güvenlik önlemi alınmasından sonra bombayı kontrol etti. Parça tesirli olduğu belirlenen bomba, polis merkezine götürülürken, kaçan iki kişinin yakalanması için araştırma başlatıldı. 
     
</TEXT>
</DOC>
