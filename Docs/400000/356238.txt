<DOC>
<DOCNO> 356238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko42.html </URL>
<DATE> 2005/06/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
BDDK Başkanı Anadolu Yaklaşımı çalışmasını başlattık 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, işletme sermayesindeki yetersizliklerinden dolayı faaliyet gösteremeyen şirketleri ekonomiye kazandırmak amacıyla, ''Anadolu Yaklaşımı'' adını verdikleri bir çalışma başlattıklarını söyledi. 
     Türkiye Odalar ve Borsalar Birliği TOBB , BDDK ve Türkiye Bankalar Birliği'nin TBB ortaklaşa düzenlediği, ''Risk Yönetimi ve Basel II'nin KOBİ'lere Etkileri'' toplantılarının ilki Ankara'da yapıldı. 
     Bilgin, toplantının açılışında yaptığı konuşmada, BDDK Başkanı olmadan önce genel müdürlüğünü yaptığı bankada, özellikle kriz döneminden o güne gelen, günümüzde de devam eden bazı sorunları çok yakından yaşadığını belirtti. 
     Bunlar içerisinde en önemlisini, ''işletme sermayesi yetersizliği'' olarak gördüğünü ifade eden Bilgin, şöyle devam etti 
     ''Yani bazı firmalarımız dört dörtlük, herşey hazır. Ancak vergi, SSK borcu dışında işletme sermayesindeki yetersizlik nedeniyle faaliyet gösterememekte. Kısacası tulumbaya su koyduğunuz zaman işletme çalışmaya başlayabilecek ve istihdam yaratacak duzeyde. 
     Biz bir çalışma başlattık. Eğer tasvip görürse, bunu sonlandırmayı düşünüyoruz. Adı da belki değişebilir ama İstanbul Yaklaşımı'na benzer bir şekilde, Anadolu Yaklaşımı koymak istiyoruz. Ama sırf bu firmalara öz olmak üzere. Yani işletme sermayesindeki yetersizlikten dolayı bir şekilde ortada kalmış firmalarımızı ekonomiye kazandırmak için. Sanırım bu konuda destekleriniz devam edecektir.'' 
     
     KREDİLER 
     Bilgin bu arada, son yıllarda yaşanan olumlu makroekonomik gelişmelere paralel, bankalarca reel sektöre kullandırılan kredilerin hacmi ve bu kredilerin bankaların toplam aktifleri içersindeki payında önemli artışlar olduğunu söyledi. 
     Kredilerdeki artış paralelinde, bankaların özellikle bireysel krediler ile KOBİ'lere ağırlık verdiklerini, bu alanda önemli plasmanlar yaptığını belirten Bilgin, ''bankacılığın risk alma sanatı olduğu bilinci içerisinde BDDK olarak bizim yaklaşımımız, bankalarımızın aldıkları risklerin mutlak seviyesini sınırlandırmak değil, bankalarımızın yönetebilecekleri kadar risk almalarını sağlamaktır'' dedi. 
     Bilgin, kar marjlarının daraldığı bir durumda, KOBİ kredilerinin bankalar için oldukça karlı bir plasman alanı olarak görülmesinin mümkün olduğunu kaydetti. 
     
     HİSARCIKLIOĞLU 
     Toplantının açılışında konuşan TOBB Başkanı Rifat Hisarcıklıoğlu rekabet ve değişikliğin yoğun yaşandığı günümüzde, kredi kaynaklarının KOBİ'lerin kullanımına sunulmasının, KOBİ'ler aracılığıyla sürdürülebilir ekonomik büyüme açısından çok önemli olduğunu belirtti. 
     Türkiye sanayiinde önemli yer tutan KOBİ'lerin, uluslararası rekabete hazır olmak zorunda olduğunu anlatan Hisarcıklıoğlu, şöyle devam etti 
     ''Küçüklüklerinin kendilerine sağladığı esneklik ve uyum kabiliyetini en iyi şekilde değerlendirerek rekabet avantajı sağlayabilen işletmeler, varlıklarını gelişerek sürdürebilecektir. Bunu sağlayamayan işletmeler ise gittikçe büyüyen sorunlarıyla uğraşmak zorunda kalacaklar ve beklenilmeyen iflas ve krizlere sürüklenebilecektirler.'' Bu arada Türkiye'de KOBİ'lerin en önemli probleminin ''yetersiz ve yüksek maliyetli'' finansman olduğunu belirten Hisarcıklıoğlu, bundan dolayı KOBİ'lerin faaliyetlerini büyük oranda kendi özkaynakları ile finanse etme yoluna gittiklerini, sadece ihtiyaç duyduklarında bankalara yöneldiklerini söyledi. 
     KOBİ'lerin, özellikle bankacılık kesiminden kredi kullanım imkanının son derece kısıtlı olduğunu, bu oranın Türkiye'de yüzde 5'in altında olduğunu kaydeden Hisarcıklıoğlu, ''bankaların risklerini azaltmak için, KOBİ'lere kullandırdıkları kredilerde daha hassas olacağı bir döneme girmekteyiz. Hızlı rekabetin yaşandığı dönemde KOBİ'leri etkileyecek olan önemli gelişmelerden olan Basel II standardları, KOBİ'ler tarafından ihmal edilmemeli'' dedi. 
     KOBİ'lerin Basel II'ye yaklaşımı konusunda ise yeterince bilgiye sahip olduklarının söylenemeyeceğini ifade eden Hisarcıklıoğlu, ekonominin bel kemiği olan KOBİ'lerin Basel II'ye geçmeden önce bir takım hazırlıkları yerine getirmeleri gerektiğini söyledi. 
     Hisarcıklıoğlu, ''Basel mutabakatının getirdiği düzenlemelerin 2007 yılında yürürlüğe girmesi planlandığından, ülkemizdeki bankalar ve KOBİ'ler, değişim amacıyla yatırım yapmaya başlamak için, nerede eksikleri olduğunu analiz etmeli ve kritik planlarını hazırlamalıdırlar'' şeklinde görüş bildirdi. 
     
</TEXT>
</DOC>
