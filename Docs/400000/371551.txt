<DOC>
<DOCNO> 371551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonyas05.html </URL>
<DATE> 2005/08/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Denktaş "Tehlikedeyiz. Güvencemiz sayın Sezer'in söyledikleridir" 
</HEADLINE>
<TEXT>

     KKTC 1. Cumhurbaşkanı Rauf Denktaş, Kıbrıs sorunuyla ilgili olarak "Tehlikedeyiz. Güvencemiz nedir Sayın Sezer’in söylediğidir" dedi. 
     Rauf Denktaş ve eşi Aydın Denktaş, Dadaloğlu Vakfı’nın davetlisi olarak Türk Hava Yollarının tarifeli uçağıyla geldikleri Erkilet Havaalanı’nda, TBMM Başkan Vekili Sadık Yakut, Vali Vekili Tevfik Karabalık, Garnizon Komutanı Tümgeneral Akın Öztürk ve Erciyes Üniversitesi Rektörü Prof. Dr. Cengiz Utaş tarafından karşılandı. 
     Denktaş, havaalanında gazetecilere yaptığı açıklamada, Kıbrıs sorununun herkesi yakından ilgilendirdiğini belirterek, bu sorunu "milli bir dava" olarak gördüklerini kaydetti. 
     Kıbrıs’ta dili, dini ayrı iki eşit ortak halk bulunduğunu anımsatan Denktaş, bu halkların kendi iradeleriyle yaşadığını, birinin iradesinin, diğerini temsil etmediğini söyledi. Kıbrıs’ta iki devlet bulunduğunu, Kıbrıs meselesinin çözümünün, bu gerçeklerin kabulüne bağlı olduğunu vurgulayan Denktaş, şöyle konuştu 
     "Bu bizim, Annan Planı ortaya çıkıncaya kadar, Türk hükümetleriyle takip ettiğimiz siyasetti. Annan Planı kabul edilince, bu siyasetin milli davayla bağdaşmadığını gördüğümüz için ben ayrıldım. Allah yardım etti, Kıbrıs Rumları, Kıbrıs’ın tümüne sahip çıkmak için referandumda Hayır dedi. Kıbrıs’ın geleceğini tayin edecek tek bir millet ve halk yoktur. İki halk vardır ve Milli Güvenlik Kurulu kararları, bir halkın diğerini temsil etmediğini, diğeri adına konuşamayacağını da vurgulamaktadır." 
     
     "MİLLİ SENET ADDETMEKTEYİZ" 
     Türkiye’nin KKTC’ye verdiği desteğin ardından baskı altına gireceğini savunan Rauf Denktaş, şöyle devam etti 
     "Tehlikede miyiz Tehlikedeyiz. Güvencemiz nedir Sayın Sezer’in söylediğidir. Sayın Erdoğan da Milli dava demektedir, Kıbrıs Rumlarını tanımayacaklarını vurgulamaktadır. KKTC’yi tanıyacağını ve desteklemeye devam edeceğini söylemektedir. Biz bunları milli senet addetmekteyiz. Ama Türkiye, bu deklarasyonu açıklamakla baskıdan kurtulmuş olmayacaktır. Çok büyük baskı altında kalacaktır. 
     Temennimiz, halkın bunu bilerek, Kıbrıs’ın feda edilmeyeceğini beyan etmesi, basının artık Kıbrıs’a sansür koymaktan vazgeçip, Kıbrıs meselesinin Türkiye açısından kaybedilecek bir mesele olmadığını, Türkiye’nin Kıbrıs’ı Rum’a, Yunan’a bırakmayacağını, Türkiye AB’ye girinceye kadar Kıbrıs Rumları’nı tanımayacağını, askerini Kıbrıs’tan çekmeyeceğini vurgulamasıdır. Bunlar yapılmalıdır ki AB, Türk hükümeti bizimle uyum içindedir, Kıbrıs’ı verebilir demesin." 
     
     ŞEHİT MEZARLARININ NAKLİ 
     Denktaş, Rum kesimindeki şehit mezarlarının KKTC’ye nakledilmesiyle ilgili olarak da "Limasol’daki şehitliklerin yerle bir edildiğini, 107 camiyi yıktıklarını, kimsenin de bunları bilmediğini söyledi. 
     Kıbrıs Rumu’nun siyasetinin, bütün Kıbrıs’ı almak ve AB yoluyla alabileceğine inanmak olduğunu vurgulayan Denktaş, sözmlerini şöyle tamamladı 
     "Benim Klerides ile yapmış olduğum bir anlaşmada, biz askeri ölülerini vereceğiz, onlar da bize şehitliklerde yatan şehitlerimizi verecek... Şimdi Türk tarafında yatmakta olan Rum ölüleri peyderpey tespit edip veriyorlar. Ama madem ki Rum ekstremistler tahrik için şehitlikleri yıkmaya başladı, bu tahriklere son vermek gerekmektedir. 
     Eğer barışacaksak, çaresi de bir an evvel bu şehitliklerimizi Kuzey’e taşımaktır. Ailelerine şehitleri teslim etmek, Kuzey’deki şehitliklere yatırmaktır. Bunun üzerinde ısrar etmemiz gerekir." 
     
</TEXT>
</DOC>
