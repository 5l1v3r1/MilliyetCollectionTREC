<DOC>
<DOCNO> 374413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy15.html </URL>
<DATE> 2005/08/31/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Dışişleri Her açıklamaya her gelişmeye tepki göstermemiz doğru olmaz 
</HEADLINE>
<TEXT>

     Dışişleri Bakanlığı Sözcüsü Namık Tan, AB Daimi Temsilciler Komitesi COREPER ve AB Dışişleri Bakanları toplantıları sonuçlanmadan, bu konudaki sürecin içeriğine ilişkin yorumda bulunmanın doğru olmayacağını söyledi. 
     Tan, haftalık basın toplantısında, bir soru üzerine, "Henüz bu toplantılar gerçekleşmeden bu konudaki sürecin içeriğine ilişkin birtakım yorumlarda bulunmanın doğru olmayacağı düşüncesindeyiz. Ancak toplantıların akabinde gerekli değerlendirmeleri yaptıktan sonra sizlere daha kapsamlı bilgi vereceğiz" dedi. 
     Dışişleri Bakanlığı Sözcüsü Tan, "AB’nin, Türkiye’nin uyum protokolünü imzalamasının ardından yayımladığı deklarasyona karşı bir deklarasyon yayımlamaya hazırlandığı ve AB dönem başkanı İngiltere’nin bu konuda hazırladığı belirtilen taslak metinde Türkiye’nin Kıbrıs Rum kesimini tanımasına dair bir maddenin bulunması ihtimaline karşı Türkiye’nin tutumunun ne olacağına" ilişkin soruyu şöyle yanıtladı 
     "Süreç içerisinde bu gelişmelerin spekülatif mahiyette bizim basınımıza da, dış basına da yansıdığını hepimiz yakından takip etmekteyiz. Ancak böylesine hassas bir dönemde spekülatif nitelikli haberlere itibar edilmemesi gerekiyor. Biraz önce de söyledim, görüşeceğiz, AB tarafı da kendi aralarında çalışmalar yapacak. 
     Neticede bir tablo ortaya çıkacak. Bunu beklemenin gerekli olduğunu düşünüyoruz. Geçen günlerde, çeşitli AB yetkililerinden çok çeşitli açıklamalar geldi. Bunlar devam edecektir. Böyle her açıklamaya, gelişmeye tepki göstermemiz doğru olmayacaktır. Soğukkanlı bir şekilde bu süreci geçireceğiz. İnancımız odur ki, 3 Ekim’de müzakereler başlayacaktır." 
     
     CHİRAC’IN AÇIKLAMALARI 

     Tan, bir gazetecinin, "Fransa Cumhurbaşkanı Jacques Chirac’ın, Türkiye’nin Kıbrıs konusundaki tutumunu netleştirmesine ilişkin açıklamalarına" ilişkin sorusuna şu yanıtı verdi 
     "Sayın Chirac’ın son zamanlarda birkaç kez açıklamaları olmuştur. 
     Bunları dikkatle okursanız, orada, en önemle üzerinde durulabilecek hususlardan bir tanesi, ’AB’nin taahhütlerine sadık olduğu’ hususunu vurguladığı cümledir. Bu çerçevede biz Fransa’nın da 3 Ekim’de müzakerelerin başlatılması yönünde önümüzdeki dönemdeki toplantılarda gerekli tutumu alacağını ümit ediyoruz." Dışişleri Bakanlığı sözcüsü Namık Tan, bir gazetecinin, AB sürecinde Kıbrıs Rum kesiminin tanınmasının bir önkoşul olarak getirilmesi durumuna karşı Türkiye’nin tutumunu sorması üzerine, "Kıbrıs’ın koşul olmadığı herkesim malumudur" yanıtını verdi. Tan şunları kaydetti 
     "Kıbrıs konusunun bir koşul olmadığı herkesin malumudur. Zaten bu AB yetkililerince de defaatle vurgulanmıştır. Bu hususta en ufak bir tereddüt yoktur, sizlerde de olmaması gerekir. Dolayısıyla Kıbrıs konusunu bir koşul haline getirme konusunda bir gayret de kimsede bulunmamaktadır" dedi. 
     
     AB DIŞİŞLERİ BAKANLARI TOPLANTISININ PROGRAMI 

     Tan, yarın İngiltere’de başlayacak ve Dışişleri Bakanı, Başbakan Yardımcısı Abdullah Gül’ün ikinci gününe katılacağı AB dışişleri bakanları gayrı resmi toplantısının programına ilişkin bilgi verdi. 
     AB üyesi ülkelerin dışişleri bakanlarının yarın karşılama resepsiyonunu takiben çalışma yemeği ve 1. çalışma grubu toplantısına katılacağını belirten Tan, Dışişleri Bakanı Gül’ün toplantının ikinci gününe katılacağını hatırlattı. 
     Bakan Gül’ün 2 Eylül Cuma günü AB dışişleri bakanlarının öğle yemeğine katılmasının öngörüldüğünü belirten Tan, sabah yapılacak 2. 
     çalışma grubu toplantısının ardından, öğleden sonra Türkiye ve Hırvatistan dışişleri bakanları ile bir aile fotoğrafı çektirileceğini, bunun ardından da AB dışişleri bakanlarının Türkiye ve Hırvatistan dışişleri bakanlarıyla öğle yemeğinde bir araya geleceğini kaydetti. Tan, öğle yemeğini basın toplantısı ve brifinglerin takip edeceğini belirtti. 
     
</TEXT>
</DOC>
