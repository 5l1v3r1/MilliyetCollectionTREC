<DOC>
<DOCNO> 367113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur18.html </URL>
<DATE> 2005/08/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Balkondan küfür eden oğlunu yattığı yerden vurdu .. 
</HEADLINE>
<TEXT>

     Murat SANDIKÇI - Yetkin KARAMOLLAOĞLU DHA 

      SAMSUN’un Terme İlçesi'nde, yatalak olan 68 yaşındaki Kadir Gülten, borç olarak verdiği 2.5 bin YTL’yi ödemeyen, karşı binadan eşine küfreden oğlu, 47 yaşındaki Yakup Gülten’i evin penceresinden av tüfeği ile öldürdü, gelini i 44 yaşındaki Melek Gülten’i de yaraladı. 
     Olay, Terme İlçesi Fenk Mahallesi’nde bugün 01.30 sıralarında meydana geldi. İddiaya göre, 4 çocuk babası Kadir Gülten, Samsun Büyükşehir Belediyesi’nde temizlik işçisi olarak çalışan ve disiplinsiz davranışta bulunduğu için 5 ay önce iş akti fesh edilen oğlu Yakup Gülten’e SSK borcunu ödemesi amacıyla 2.5 bin YTL verdi. Yakup Gülten, 2 ay önce emekli olmasına rağmen iddiaya göre, babasına borcunu ödemedi. Dün gece geç saatlerde alkollü olarak evin balkonuna çıkan 3 çocuk babası Yakup Gülten, aynı bahçe içinde olan ve 10 metre uzaklıktaki babasının oturduğu binaya doğru bağırarak küfür etmeye başladı. 
     Kadir Gülten, oğlunun balkona çıkan eşi, 57 yaşındaki Sadiye Gülten’e de küfür etmesine sinirlendi. Yatalak olduğu için balkona çıkamayan Kadir Gülten, yattığı yatağın arkasındaki duvarda bulunan tüfeği alıp, pencereyi açtı ve karşı balkonda bağıran oğluna 2 el ateş etti. Vücuduna 11 saçma isabet eden Yakup Gülten olay yerinde öldü. Yanında bulunan eşi Melek Gülten ise, omuzundan yaralanarak Terme Devlet Hastanesi’ne kaldırıldı. Gülten’in hayati tehlikesinin bulunmadığı belirtildi. 
     Kadir Gülten, polis tarafından gözaltına alındı. Oğlunu öldüren Kadir Gülten, İlçe Emniyet Müdürlüğü’ne 2 koltuk değneği ile götürüldü. Gülten ifadesinde, oğluna 2.5 bin YTL borç verdiğini anlattırken, Emekli olunca hemen parayı ödeyeceğini söyledi. Ancak, emekli ikramiyesini almasına rağmen parayı vermedi. İstediğim halde bana küfür etti. Son olarak evin balkonunda hem bana, hem de eşime hakaret edince dayanamadım. Üzgünüm'' dedi. 
     Babası, dedesi tarafından öldürülen 23 yaşındaki Doğan Gülten, Babam borcunu ödeyecekti. Dedem sürekli Paramı ver’ diye onu rahatsız ediyordu. Babam da bu duruma kızıyordu. Dedem, babamı suçsuz yere öldürdü'' diye konuştu. 
     
</TEXT>
</DOC>
