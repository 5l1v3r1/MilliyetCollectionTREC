<DOC>
<DOCNO> 384797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko32.html </URL>
<DATE> 2005/10/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Avrupalı parlamenterlerden Türk tekstiline övgü... 
</HEADLINE>
<TEXT>

     Avrupa Parlamentosu Uluslararası Ticaret Komitesi INTA Başkanı Daniel Varela Suanzes Carpegna, Türk tekstil sektörüne övgüde bulunarak, ''Avrupa Birliği'nde AB olduğu gibi çok başarılı çalışıyorsunuz'' dedi. 
     İstanbul Tekstil ve Konfeksiyon İhracatçı Birlikleri İTKİB organizasyonunda, Türk tekstil ve hazır giyim sektörünün durumunu yerinde inceleyerek, kotaların kaldırılmasının sektöre etkileri konusunda bir rapor hazırlamak üzere 5 Ekim'de Türkiye'ye gelen INTA üyesi 9 parlamenter, sektörle ilgili izlenimlerini aktarmak amacıyla basın toplantısı düzenledi. 
     Toplantıda konuşan INTA Başkanı Daniel Varela Suanzes Carpegna, müzakerelerin başlamasından sonra Türkiye'ye gelen ilk resmi Avrupa Parlamentosu üyelerinin kendileri olduğunu söyledi. 
     Bunun siyasi açıdan ağırlık taşıyan bir ziyaret olduğunu ifade eden Carpegna, 2 gün boyunca yoğun çalışmalar yaptıklarını ifade ederek, ''AB'de olduğu gibi çok başarılı çalışıyorsunuz'' dedi. 
     Carpegna, tekstilin sorunları ile ilgili şunları kaydetti 
     ''Tekstil ciddi sorunlarla karşı karşıya. Çin beni endişelendiriyor ama beni endişelendiren başka bir şey de adil olmayan haksız rekabet. İstihdam sorunu var. Problemler ortak. Bütün bu gelişmeler Avrupa tekstil sanayiini de olumsuz etkiliyor. Tekstil alanında pek adalet olmadığını görüyoruz. Çevre konularına da önem veriyoruz. Sizi dinliyoruz ki problemleri birlikte çözelim.'' Türkiye'de her şeyin, yapılması gerektiği şekliyle uygulandığını belirten Carpegna, ''Sadece tekstilden değil bütün Türkiye'den bahsediyorum, Türkiye önemli bir yola girmiştir. Uzun bir yol olacak belki ama önemli bir adım attığı için gurur duyabilirsiniz'' diye konuştu. 
     Soruları da yanıtlayan Carpegna, ''Ziyaretimiz sırasında tekstil üreticilerini gezdik. Türkiye'de ne kadar güzel sosyal güvenlik sistemi olduğunu gördük. Asya'da öyle bir şey yok'' dedi. 
     Devlet Bakanı Kürşad Tüzmen'in , ''AB ile nişanlandık, evlilik tarihi henüz belli değil'' sözlerine de atıfta bulunan Carpegna, ''Artık Avrupa ile nişanlandınız. Düğün ne zaman olacak bilmiyoruz, ama düğünün güzel geçmesi için hazırlıklı olmalıyız. Her iki tarafın birbirlerinin ailelerini iyi tanıması gerekiyor. İnanıyorum ki harika bir düğün olacak, herkesi davet edeceğiz'' dedi. 
     
     HAKSIZ REKABETE KARŞI DAYANIŞMA 
     İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu da, 3 Ekim'den sonra AB politikalarını artık doğrudan Türkiye'nin politikası olarak gördüklerini, iş ve çıkar birliğinin çok daha ileri bir boyuta taşınması gerektiğini düşündüklerini söyledi. 
     Bu birlikteliğin başında küresel ticareti tehdit eden haksız rekabete karşı yapılacak dayanışmanın bulunduğuna dikkati çeken Orakçıoğlu şunları kaydetti. 
     ''Bu ziyaret, sonuçları itibariyle uzun süreli faydalar doğuracaktır. Pan Avrupa Akdeniz bölgesinde sektörel siyasetimizin hayata geçirilmesi noktasında işbirliği içinde olacağız. Gümrük tarifelerinin düşürülmesi pazarlıklarında sektörümüz ne yazık ki feda edilme tehlikesiyle karşı karşıya. Küresel ticaretin emniyet supabı olan ve tüm gelişmekte olan ülkelerin birinci ekonomisi durumundaki tekstil ve hazır giyimin diğer sektörlere feda edilmemesi için işbirliği yapacağız'' İstanbul Deklarasyonu süreciyle Çin'i yeniden etkin bir kota baskısı altına aldıklarını, ancak kotalar yoluyla kurulan bu savunma hattının uzun süreler Çin'e karşı ayakta tutulamayacağını belirten Orakçıoğlu, ''Çin'i kotayla kontrol altına almak yerine bu ülkenin ticaret yapma anlayışının rehabilite edilmesi gerekiyor. Liberal bir sektör ve ülke olarak kotaların değil, sağlıklı ticaretin yanındayız. Bu sebeple sektörümüzün elindeki imkanların güçlendirilmesi gerekiyor. Çin gibi bir dev olduğundan bunu bölgesel işbirliği içinde yapmamız gerekiyor'' dedi. 
     Orakçıoğlu, Türkiye'nin kaybetmesinin Avrupa'nın kaybetmesi anlamına geleceğini kaydetti. 
     
     ''EŞİT SİLAHLARLA TİCARETE DEVAM ETMEK İSTİYORUZ'' 
     Avrupa Parlamentosu'nda tekstil sektörü raporu hazırlayan Fransa Toplum Hareketi Birliği'nden Tokia Saifi de, kotaların kalktığı 1 Ocak 2005'te Avrupa'nın büyük bir şokla karşılaştığını, Fransa, İtalya, İspanya ve Yunanistan gibi birlik üyesi ülkelerin çok kötü etkilendiğini söyledi. 
     Bu ülkelerde de fabrikaların kapandığını belirten Saifi, ''AP olarak komisyondan üzerimize akın olarak gelen Çin ürünlerine karşı tedbir alınmasını talep ettik. Piyasada önemli dengesizlikler oldu. Sonuç olarak 10 Haziran'da bazı kategorilerin sınırlandırılması ile ilgili karar alındı. Avrupa herhangi bir şekilde korumacılık yapsın istemiyoruz. Biz Çin ile ticarete devam etmek istiyoruz ama eşit silahlarla bunu yapmalıyız. Haksız koşullarla karşı karşıyayız'' dedi. 
     Türkiye'nin mücadelesinin artık kendi mücadeleleri olduğunu ifade eden Saifi, ''Aramızda dayanışma oluşturmak için mücadele etmeliyiz. Elimiz kolumuz bağlı beklersek bir kaç sene içinde Akdeniz bölgesinde tekstil sektörü kaybolacak'' diye konuştu. 
     
     ''DTÖ'NÜN KURALLARINI DEĞİŞTİRMELİYİZ'' 
     İngiliz Parlamenter Robert Sturdy de, ''Çin'in tüm dünya piyasalarını mahvetmesi kabul edilemez. Dünya Ticaret Örgütü'nün DTÖ kurallarını değiştirmeliyiz. Bugünkü sistemle devam edersek toplumun bir kesimini kaybederiz'' dedi. 
     Avusturyalı Parlamenter Jörg Leichtfried ise Türk tekstilinin kalitesi konusunda Avrupalı tüketiciyi bilinçlendirmek gerektiğini, uzun dönemde de DTÖ'nün kurallarının değişmesi gerektiğini kaydetti. 
     
</TEXT>
</DOC>
