<DOC>
<DOCNO> 380737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/magazin/amag.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanat Güneşi' anılıyor 
</HEADLINE>
<TEXT>


Türk sanat müziğinin unutulmaz 'Sanat Güneşi' Zeki Müren, 9. ölüm yıldönümünde, yine dillerden düşmeyen şarkılarıyla sevenlerine 'seslenecek'... 

YAŞAR ANTER Bodrum DHA 

Yaşamını sürdürdüğü Bodrum'da, 24 Eylül 1996'da, radyodan ilk şarkısını okuduğu mikrofonun armağan edildiği TRT İzmir Stüdyoları'nda geçirdiği kalp krizi sonucu yaşamını yitiren 'Sanat Güneşi' Zeki Müren yarın anılacak. 
Türk Eğitim Vakfı, Mehmetçik Vakfı, Bodrum Kaymakamlığı ile Zeki Müren'in Sanatını, Müziğini Koruma ve Yaşatma Derneği'nce yarın saat 14.30'da, önce Zeki Müren Müzesi'nde hatim duası okutulacak. Ardından Zeki Müren Sanat Müzesi Musiki Derneği, sanatçının yaşadığı yerde konser verecek. 
Aynı gün Bodrum Kalesi'nde 20.30'da düzenlecek "Zeki Müren'i Anma Konseri"nde, Nalan Altınörs ve Yıldırım Bekçi'ye Kültür Bakanlığı İzmir Devlet Klasik Türk Müziği Korosu eşlik edecek. 

Evine ziyaret rekoru 
Sanatçı için aynı gün saat 10.00'da Bursa Zeki Müren Anadolu Güzel Sanatlar Lisesi'nde tören düzenlenecek. Saat 12.00'de ise Zeki Müren'in kabri ziyaret edilecek. Öğle namazının ardından Emir Sultan Camii'nde mevlit okutulacak. 
Sanatçının 8 Temmuz 2000'de müze haline getirilen Bodrum'daki evini bugüne kadar 200 bin kişinin ziyaret ettiğini belirten Zeki Müren Sanat Müzesi Musiki Derneği Başkanı Güler Özkeskin, "Sanatı ve anılarına Bodrumlular ilelebet sahip çıkacak" dedi. 




</TEXT>
</DOC>
