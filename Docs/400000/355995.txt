<DOC>
<DOCNO> 355995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur33.html </URL>
<DATE> 2005/06/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Vekilin aracına çarpıp gözaltına alınan kadın, tazminat davası açtı 
</HEADLINE>
<TEXT>

     AK Parti İstanbul Milletvekili Gülseren Topuz’un aracına arkadan çarparak kaza yapan Arzu Sevtap Dural, olaydan sonra hukuka aykırı şekilde gözaltında tutulduğu iddiasıyla Hazine aleyhine 10 milyar liralık tazminat davası açtı. 
     Dural’ın avukatı Sevda Köksoy Küey tarafından hazırlanan dava dilekçesinde, Dural’ın, 27 Nisan 2005 tarihinde saat 00.30 sıralarında Beşiktaş ilçesinde meydana gelen kazanın ardından polis merkezinde sabah saat 10.00’a kadar gözaltında tutulduğu ifade edildi. 
     Dural’ın haklı bir gerekçe olmaksızın keyfi olarak ve hukuka aykırı şekilde gözaltında tutulduğu öne sürülen dilekçede, bu şekilde kişilik haklarının zedelendiği, Anayasa’nın 17 ve 19. maddelerindeki haklarının çiğnendiği iddia edildi. 
     Dilekçede, bu nedenlerle 10 milyar lira manevi tazminatın Maliye Hazinesi’nden alınarak Dural’a verilmesi istendi. 
     Davanın görülmesine, önümüzdeki günlerde İstanbul Ağır Ceza Mahkemesi’nde başlanacak. 
     İstanbul Cumhuriyet Başsavcılığı’nca Arzu Sevtap Dural hakkında, kaza sonrası Gülseren Topuz’a yönelik davranışlarından dolayı "hakaret" ve "saldırgan sarhoşluk" suçlamasıyla dava açılmıştı. 
     
</TEXT>
</DOC>
