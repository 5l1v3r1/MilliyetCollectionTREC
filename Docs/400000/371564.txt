<DOC>
<DOCNO> 371564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko05.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin lastiğine damping vergisi 
</HEADLINE>
<TEXT>


Petlas, Pirelli ve Brisa'nın başvurusu üzerine, Çin menşeili her tür araç dış lastikleri ithalatına yüzde 60 - 80 damping vergileri getirildi 

ANKARA Milliyet 

Çin Halk Cumhuriyeti ÇHC menşeili çeşitli otomobil, hafif ticari araç, ağır vasıta, zirai araç ve iş makineleri dış lastikleri ithalatına yüzde 80'e varan oranlarda damping vergisi getirildi. 
Çin'den ithal edilen patinaj zincirlerine de ton başına bin 500 ABD Doları damping vergisi yürürlüğe konuldu. Dış Ticaret Müsteşarlığı'nca DTM alınan her iki kararda da Çin'den yapılan ithalatın 'yerli üretime zarar vermesi' gerekçe gösterildi. 
DTM'nin Çin menşeili mallarla ilgili İthalatta Haksız Rekabetin Önlenmesine İlişkin Tebliğleri Resmi Gazete'de yayınlandı. ÇHÇ'den gelen araç lastikleriyle ilgili damping vergisi kararı, Petlas ve Türk Pirelli şirketleri tarafından yapılan ve Brisa Bridgestone tarafından desteklenen başvuru üzerine alındı. 
Çin menşeili 'otomobil, hafif ticari araç, ağır vasıta, zirai araç ve iş makineleri dış lastikleri kauçuktan yeni dış lastikler ' için başlatılan damping soruşturması sonucunda yerli üretimin zarar gördüğü tespit edildi. Çin mallarından yüzde 60 ile 80 arasında değişen oranlarda damping vergisi alınmasına karar verildi. 

Çin camına soruşturma 
Damping vergisi getirilen diğer üretim dalı patinaj zincirleriyle ilgili oldu. Atlı Zincir İğne ve Makine şirketi tarafından yapılan ve Zintaş Kastamonu Zincir, Bumetsan Otomotiv şirketleri tarafından desteklenen başvuru üzerine yürütülen damping soruşturmasından da ilave vergi getirilmesi kararı alındı. Araç lastiklerinde olduğu gibi patinaj zincirlerinde de dampingli fiyatlarla piyasaya sürülen Çin mallarının yerli üretime zarar vermesi gerekçe gösterildi. 
DTM, Trakya Cam şirketi tarafından yapılan başvuru üzerine Çin'den getirilen 'float, yüzeyi taşlanmış veya parlatılmış ve işlenmemiş camlarla' ilgili olarakta soruşturma açılmasına karar verdi. 


</TEXT>
</DOC>
