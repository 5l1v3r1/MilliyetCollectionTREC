<DOC>
<DOCNO> 397716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur11.html </URL>
<DATE> 2005/11/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Soyguncu kendine direnen kuyumcuyu bıçakladı 
</HEADLINE>
<TEXT>

     
     Hasan BALCILAR KADİRLİ Osmaniye , DHA 
     
OSMANİYE'nin Kadirli İlçesi'nde, kimliği henüz belirlenemeyen bir soyguncu, hırsızlık yapmak için girdiği kuyumcu dükkanında kendisine direnen 65 yaşındaki Uryan Kaymaz'ı bıçaklayarak ağır yaraladı. 
     Olay, Atatürk Caddesi'nde bulunan Uryan Kaymaz'a ait Mercan Kuyumculuk'ta meydana geldi. Kuyumcu dükkanında müşteri olmadığı sırada içeri giren soyguncu, Kaymaz'a silah çekerek kasayı açmasını istedi. İşyeri sahibini tehdit eden soyguncu, olumsuz cevap alınca öfkelenerek bu kez bıçağını çıkardı. Soyguncu, Kaymaz'ı vücudunun çeşitli yerlerinden bıçaklayarak herhangi bir şey almadan kaçtı. 
     Ağır yaralanan kuyumcu Uryan Kaymaz ise çevredeki esnaf tarafından önce Kadirli Devlet Hastanesi'ne, burada yapılan ilk müdahalesinin ardından da Çukurova Üniversitesi Tıp Fakültesi Hastanesi'ne götürüldü. 
     Olay yerinde inceleme yapan Kadirli İlçe Emniyet Müdürü Yusuf Güngör, eşgali belirlenen zanlının yakalanması için çalışma başlatıldığını söyledi. 
     
</TEXT>
</DOC>
