<DOC>
<DOCNO> 386626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun39.html </URL>
<DATE> 2005/10/14/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Berlusconi'ye, 'Alaturkalık' suçlaması 
</HEADLINE>
<TEXT>

     İtalya'da, ilkbahardaki genel seçimlere hazırlanan Silvio Berlusconi başkanlığındaki merkez-sağ koalisyonun seçim yasası reformu, muhalefetin eleştirilerine hedef olmaya devam ediyor. 
     Yeşiller Partisi lideri Alfonso Pecoraro Scanio, bugün Potenza'da yaptığı konuşmada, Berlusconi'yi ''alaturkalıkla'' suçladı. 
     Mecliste onaylanan, Senato'da ise görüşülmeye devam eden seçim yasası reformunda, partilerin parlamentoda temsil edilebilmesi için barajın yükseltilmesini ''yasadışı ve anayasaya ters bir düzenleme'' olarak niteleyen Pecoraro, şöyle konuştu 
     ''Berlusconi, alaturka bir karar aldı. Biliyorsunuz, Türkiye'de seçimlerde partilerin parlamentoya girebilmesi için yüzde 10'luk bir baraj var. Ancak Türkiye'nin AB'ye girebilmesi için bu barajın kaldırılması şart koşulmuştur.'' Pecoraro, Berlusconi hükümetinin, seçim yasası reformu konusunda ''muhalefetin önerilerine kulak asmaksızın bildiğini okuduğunu'' savunarak, ''Berlusconi'nin yüzsüz bir şekilde her öneriyi reddetmesi, koalisyonun diyalog gibi bir derdi olmadığını gösteriyor. Yine kendilerine yarayacak biçimde bir yasa yapıyorlar. Üstelik bu sözde reform, hem yasadışı, hem de anayasaya terstir'' dedi. 
     Pecoraro, ''ittifaklarda yer almayan partilerin tek başlarına parlamentoya girmesinin zorlaştırılmasının, merkez sağdan usanmış durumdaki siyasi oluşumların tek başlarına hareket etmesini önleme arzusundan kaynaklandığını'' ileri sürerek şunları söyledi 
     ''Tasarı, ittifaklarda yer almamış partilerin Senato'ya girebilmesi için de oy barajını yüzde 8'e yükseltiyor. Bu, barajın azami yüzde 5 olabileceğini öngören Avrupa Birliği düzenlemeleriyle de çelişmektedir.'' 
     
</TEXT>
</DOC>
