<DOC>
<DOCNO> 350844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur61.html </URL>
<DATE> 2005/06/10/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Gasp edilen öğrenci ölüm kalım savaşı veriyor... 
</HEADLINE>
<TEXT>

     Pendik’te, kendisinden para isteyen bir kişi tarafından kafasına çekiçle vurularak ağır yaralandıktan sonra gasp edilen üniversite öğrencisi, hastanede yaşam mücadelesi veriyor. 
     Alt Kaynarca Mahallesi’nde oturan Marmara Üniversitesi Teknik Eğitim Fakültesi Elektrik Öğretmenliği son sınıf öğrencisi Çağatay Can 23 , ailesine Pendik’e gideceğini söyleyerek evden ayrıldı. 
     İbni Sina Caddesi’nde yürürken önünü kesen kimliği belirsiz bir kişi, Can’dan para istedi. Para vermeyeceğini söyleyerek yürümeye devam eden Çağatay Can’ın kafasına çekiçle birkaç kez vuran bu kişi, yere düşen Can’ın cebindeki bir miktar parayı alarak kaçtı. 
     Vatandaşların durumu polise ve sağlık ekiplerine bildirmesinin ardından Kartal Devlet Hastanesi’ne kaldırılan Çağatay Can, ameliyat edilerek yoğun bakıma alındı. 
     Can’ın ailesi, saldırıyı 9 yaşlarındaki bir çocuğun gördüğünü, polisin görgü tanığından yola çıkarak araştırmalarını sürdürdüğünü söyledi. 
     Çağatay Can’ın sağlık durumuyla ilgili bilgi veren Kartal Devlet Hastanesi Başhekimi Dr. Muzaffer Akyazıcı, hastaneye getirildiği andan itibaren her branştan hekimlerin büyük gayret sarf ettiğini, ancak gelinen nokta itibariyle beyin ölümünün gerçekleşip gerçekleşmediğinin tartışıldığını belirtti. 
     Başhekim Akyazıcı, "Şu anda anestezi uzmanımız ve beyin cerrahımız, beyin ölümünün gerçekleştiği konusunda hemfikirler. Son olarak dahiliye uzmanımızın da bu konudaki görüşünü alıp, beyin ölümü konusunda nihai kararı vereceğiz" dedi. 
     Öte yandan, polisin saldırganı yakalamak amacıyla başlattığı çalışma sürüyor. 
     
</TEXT>
</DOC>
