<DOC>
<DOCNO> 385478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko24.html </URL>
<DATE> 2005/10/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İTO Başkanı Formula 1 için teklifler geliyor 
</HEADLINE>
<TEXT>

     Yıldız Taşdelen AA 

İstanbul Ticaret Odası İTO Yönetim Kurulu Başkanı Murat Yalçıntaş, birçok şirketin Formula 1'i kiralamak için kendilerine geldiğini belirterek, ''Bizim açımızdan düşünülmesi gereken bir teklif'' dedi. 
     Yalçıntaş, dünyanın en büyük gıda fuarlarından biri olan ve iki yılda bir düzenlenen ANUGA Gıda Fuarı nedeniyle geldiği Köln'de, Türk gazetecilerin sorularını yanıtladı. 
     Almanya'nın bir numaralı fuar ülkesi olmaya devam ettiğini, ancak bu ülkede fuarların inişe geçtiğini dile getiren Yalçıntaş, firmaların tüketim merkezine ve Avrupa'ya uzak olmayan şehirler aradığını, bunun için Moskova, Dubai ve İstanbul'un öne çıktığını kaydetti. 
     Yalçıntaş, ''Merkezi fuarcılık açısından İstanbul'un iklim şansı var. Çünkü ne Moskova gibi soğuk, ne de Dubai gibi sıcak. İstanbul uzak da değil. Birçok Alman fuar şirketinin İstanbul'a karşı ciddi talebi var. İstanbul'u yükselen bir yıldız yapmak bize düşüyor'' diye konuştu. 
     İstanbul Dünya Ticaret Merkezi olarak CNR'nin işlettiği 100 bin metre karelik fuar alanı ve binaları bulunduğunu anımsatan Yalçıntaş, şunları kaydetti 
     ''Orada en büyük hisse İTO'nun. TOBB'un da hissesi var. Fuar alanlarının işletilmesinde İstanbul Dünya Ticaret Merkezi'nin söz sahibi olması için gerekli çalışmaları yapıyoruz. Bu konuda Almanlar'la işbirliği yapılabilir. Almanlar'ın yaptığı çok iyi fuarlar var. Mevcut fuar markasını İstanbul'a getirip, bu kente markayla gelen fuarların sayısını artırabiliriz. Alman fuar şirketiyle gel fuarını burada yap şeklinde bir anlaşma da olabilir. Amacımız para kazanmak değil, büyük firmaları Türkiye'ye çekmek.'' 
     
     CNR'NİN ÇEVRESİNDEKİ ALANI FUARA KATMA ÇALIŞMASI 
     Murat Yalçıntaş, gerekli yapılanmanın tamamlanması halinde CNR'nin çevresindeki alanları da İstanbul Dünya Ticaret Merkezi'nin bünyesine katacaklarını bildirdi. 
     Dünya ticaret merkezlerinin 37. genel kurulunun önümüzdeki yıl İstanbul'da yapılacağını duyuran Yalçıntaş, bu genel kurullara binlerce işadamının katıldığını, Şanghay'da bu yıl yapılan genel kurulda kişi başı katılım ücretinin 800 dolar olduğunu söyledi. 
     Yalçıntaş, bir soru üzerine, Formula 1 ve İstanbul Park'taki bütün yarışları organize eden şirketin Formula İstanbul Yatırım A.Ş. FİYAŞ olduğunu hatırlatarak, ''Birçok muhtelif şirket bize gelmeye başladı, Siz bize kiralayın, biz işletelim, karşılığında size kira verelim, yarışları biz getirelim, biletleri biz satalım diye. Bizim açımızdan düşünülmesi gereken bir teklif'' diye konuştu. 
     Kiralama konusunda yerli-yabancı ayırımı yapmadıklarını belirten Yalçıntaş, şöyle dedi 
     ''Kapıyı çalan yabancılar da var. 2 yabancı var. Yabancılardan biri doğudan, biri batıdan. Türk şirketlerinden de büyük ilgi olduğunu biliyorum. Bunlar sektörle ilgili şirketler. Herkesle bir ön görüşme yapalım. Arzu ettiğimiz seviyede bir ilgi ise ihale yaparız. İlla biz işleteceğiz diye bir şey yok. Bu işbirliği de olabilir. Seçtiğimiz firmaların yurt dışından getireceği katma değere bakarız.'' 
     
     İTO DOĞU ANADOLU KALKINMA PROJESİ 
     Murat Yalçıntaş, İTO'nun Doğu Anadolu Turizm Odaklı Kalkınma Projesi'ne ilişkin bir soru üzerine, bu bölgelerde çok ciddi kış, yayla ve inanç turizmi potansiyeli olduğunu vurgulayarak, projeyi, teşvik, ulaşım, eğitim ve güvenlik ayakları üzerine oturttuklarını söyledi. 
     Bölgesel ve sektörel olması gereken projede şu anda 18 ilin yer aldığını belirten Yalçıntaş, şunları kaydetti 
     ''Proje bazında kendimize bir hedef koyduk. Buna Kış Olimpiyatları dedik. Bu iş hükümetin desteği olmadan olmaz. Başbakan'la görüştüm, çok sıcak baktı ve Doğu Anadolu ve Doğu Karadeniz'i almışsınız. Madem bütüncül yaklaşıyorsunuz, Güneydoğu Anadolu'yu es geçmeyin dedi. Başbakan teşviklerle ilgili olarak da Biz Doğu'yu öncelikli hedefimiz kabul ettik. Hükümet olarak tüm desteği vermeye hazırız. Verdiğimiz teşviğin yerine gitmesi, istismar edilmemesi lazım. Sizler teşvik teklifiyle gelin. Tek şartım istismara açık bir teklifle gelmeyin dedi. Biz de bunun bir altyapısını oluşturup teklifi hükümete sunacağız.'' Projenin uzun soluklu olduğunu vurgulayan Yalçıntaş, ''Projeye modüler bakmak, projeyi fazlara bölmek lazım. Bütün vilayetler birinci aşamaya girmek isteyecek. Bakanlık temsilcileri, milletvekilleri ile oda başkanlarının yer aldığı ve İTO'nun başkanlığını yaptığı yürütme kurulu olarak kente konsensusla karar vereceğiz. Belirlenen noktada teşvik, ulaşım, eğitim ve güvenliğin sağlanması lazım'' diye konuştu. 
     
</TEXT>
</DOC>
