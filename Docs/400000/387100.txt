<DOC>
<DOCNO> 387100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun16.html </URL>
<DATE> 2005/10/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rasmussen Türk toplumu 15 yıl sonra çok farklı olacak... 
</HEADLINE>
<TEXT>

     Danimarka Başbakanı Anders Fogh Rasmussen, Türkiye ile üyelik müzakerelerinin yeni başladığını belirterek, "Türkiye 80 bin sayfalık müktesebatı üstlendiğinde ve bunu kendi hukuk sistemi ile toplumuna aktardığında Avrupalı bir Türkiye’den söz edeceğiz. Türk toplumu 15 yıl sonra muhtemelen bugünkünden çok farklı olacaktır" dedi. 
     Alman Frankfurter Allgemeine Zeitung gazetesi ile bir mülakat yapan Danimarka Başbakanı Rasmussen, AB’ye yeni üyelikler konusunda tarih ve planlara riayet edilmesi gerektiğini belirterek, Romanya ve Bulgaristan için geçerli olan takvime uyumasını istedi. Rasmussen şöyle devam etti 
     "Türkiye’ye gelince Üyelik görüşmelerine daha yeni başladık ve bunların da ucu açık. Ne olacağını göreceğiz. 
     Bunun dışındaki genişlemeler konusunda ise tartışmaya ihtiyacımız var. Bu tartışmalar, AB’nin fiziki sınırları, fiziki büyüklüğü hakkında yürütülmelidir. AB ne kadar büyüyebilir ve aynı zamanda hala etkin bir kurum olarak kalabilir Belirleyici soru budur." ABHaber’e göre, Rasmussen, bu tartışmaların Ukrayna ve gelecekteki muhtemel üyelerin Avrupa perspektifine zarar vermeden yürütülmesinin önem taşıdığını belirterek, "Bu yüzden, tam üyeliğin dışındaki diğer imkanlar hakkında da tartışmaya ihtiyacımız var" diye konuştu. 
     "Türkiye’yi üye olarak kabul edecek bir Avrupa otomatikman bir serbest bölge ya da bir çeşit ’uluslar topluluğu’ haline dönüşmeyecek mi " sorusunu da yanıtlayan Rasmussen, şunları söyledi 
     "Birçok şey doğal olarak, üye olmak istediği sırada Türkiye’nin ne durumda olacağına bağlı. Türkiye 80 bin sayfalık müktesebatı üstlendiğinde ve bunu kendi hukuk sistemi ile toplumuna aktardığında Avrupalı bir Türkiye’den söz edeceğiz. Türk toplumu 15 yıl sonra muhtemelen bugünkünden çok farklı olacaktır." Rasmussen, "Türkiye’nin günün birinde, bütünleşmeyi çok daha ileriye götürmüş bir grup ülkenin bulunduğu bir AB’ye üye olacağını düşünüyor musunuz " sorusuna şu karşılığını verdi 
     "Farklı viteslere sahip Avrupa fikri bana fazla bir şey ifade etmiyor. Avrupa’da yeni sınırlar çizmemeliyiz. Bütün ülkeler birlikte ilerlemelidirler." 

ANKA 
     
</TEXT>
</DOC>
