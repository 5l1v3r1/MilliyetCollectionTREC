<DOC>
<DOCNO> 363379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko13.html </URL>
<DATE> 2005/07/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Lüks, güvenli konuta tercih ediliyor... 
</HEADLINE>
<TEXT>

     TMMOB İnşaat Mühendisleri Odası İMO Bursa Şube Başkanı Adem Özdemir, vatandaşların konut satın alırken boya, badana, kartonpiyer ve benzeri özelliklere gösterdiği itinayı, binanın güvenli olup olmadığı konusunda göstermediğini söyledi. 
     Özdemir, vatandaşların satın almak istedikleri konutun yönetmelik ve standartlara uygun olup olmadığı yerine, içinde lüks malzemeler kullanılıp kullanılmadığına baktıklarını bildirdi. 
     Vatandaşın konut güvenliği konusunda bilinçli olmadığını öne süren Özdemir, şöyle dedi 
     ''İşin doğrusu, gerçekten bizim insanımız ev satın alırken boya, badana, kartonpiyer ve benzeri gibi özelliklere gösterdiği itinayı, binanın güvenlik olup olmadığı konusunda göstermiyor. İçinin geniş, modern ve lüks eşyalarla donatılmış yani estetik olması, vatandaşımız için daha önemli.'' Özdemir, vatandaşların konut satın alırken inşaatı yapan müteahhitlere de dikkat etmesi gerektiğine işaret ederek, şöyle konuştu 
     ''Vatandaşlarımız binanın güvenliğine önem vermeli. Türkiye'de müteahhitlik vasfını taşıyan binlerce firma var. Vatandaşlarımızın ilk yapması gereken, konutunu adam gibi müteahhitlerden satın almak olmalı. Bu konuda mevzuatımız yeterli olsa, vatandaş metrekaresine, estetiğine bakarak gözü kapalı konut satın alabilir.'' Türkiye'de imar mevzuatında ciddi aksaklıklar olduğunu ve yıllardır bunlarla ilgili çalışmalar yapıldığını ifade eden Özdemir, ancak bugüne kadar bir neticesini göremediklerini kaydetti. 
     Özdemir, yapı denetim şirketlerinin oluşturulmasıyla denetimdeki eksikliklerin büyük ölçüde giderildiğini belirterek, şunları söyledi 
     ''Denetimle ilgili sıkıntımız yok. Malzemeyle ilgili sıkıntımız var. Kullanılan malzemelerin hepsinin TSE belgeli olması gerekir. Bu konuda son derece ciddi sıkıntılar yaşanıyor. Bu konuda piyasada satılan malzemelerin denetleme sorumluluğu, TSE ve Sanayi Ticaret İl Müdürlüğü'nde. Onlar da gerekli denetim yapmıyorlar.'' En çok beton, çelik ve duvar malzemelerinin satışında denetimsizlik ve başıbozukluk olduğunu bildiren Özdemir, vatandaşların menfaati ve güvenliği için bunların hepsinin üretim ve satış noktalarında denetlenmesi gerektiğini kaydetti. 
     Özdemir, inşaat sektöründeki en önemli eksikliklerden birinin de müteahhitlikle ilgili düzenleme yapılmaması olduğuna değinerek, şunları kaydetti. 
     ''Müteahhitlik çok ciddi ve çok büyük sorumlulukları olan bir kurumdur. Bununla ilgili görev, yetki ve sorumluluklarını belirten bir yönetmelik ve yasa çıkarılmalıdır. Uzun yıllardır bunu söylüyoruz. Her Türk vatandaşı bir işyeri kiralayıp vergi dairesi ve ticaret odasına kayıp yaptırıp müteahhit olabilir. Yanlış mevzuat bu. Bir an önce yasal düzenleme yapılması gerekli.'' 
     
</TEXT>
</DOC>
