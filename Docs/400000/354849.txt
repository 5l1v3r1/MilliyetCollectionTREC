<DOC>
<DOCNO> 354849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur25.html </URL>
<DATE> 2005/06/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dikkat yağmur geliyor Sağanak yağış uğrayıp gidecek, yaz sürecek 
</HEADLINE>
<TEXT>

     Türkiye yağmurlu yaz mevsimi yaşamaya devam ediyor. Cuma ve Cumartesi günleri kuzey bölgelerimiz yine sağanak yağış altında kalacak. İstanbul ve Ankara pazar gününe kadar yağmur alırken, yağışlar özellikle yarın İstanbul'da etkili olacak. Erzurum hafta sonunu yağmurlu geçirecek. 
     Meteoroloji'den alınan bilgiye göre, cuma ve cumartesi günü kuzey bölgelerde düşecek hava sıcaklığı, pazar gününden itibaren yeniden artmaya başlayacak. Hava sıcaklığı İstanbul'da yarın 22 dereceye düşerken, pazar günü 26 dereceye çıkacak. Güney ve batı bölgelerimizde sıcaklıklar 30 derecenin üstünde seyrediyor, Ankara ise 26 derece. Erzurum'da hafta boyunca 24 dereceye yükselen sıcaklıklar, 18 dereceye düşecek. 
     YARIN Marmara, Batı Karadeniz, Ege'nin Kuzeyi ve Ankara çevresinde sağanak yağış görülecek. İstanbul'da etkili yağış bekleniyor, sel ve su baskınlarına dikkat Karadeniz, İç Ege ve Göller Yöresi parçalı bulutlu, diğer yerler açık. 
     CUMARTESİ günü yağışlar kuzey bölgelerin tamamını kaplıyor. Doğu Marmara İstanbul , Karadeniz, İç Anadolu ve Doğu Anadolu'nun kuzeyi günü yağışlı geçirirken, Ankara-İstanbul arasında sabah saatlerinde hafif sağanak yağış görülecek. 
     PAZAR günü ise yağışlar batıyı terk ediyor. Doğu Karadeniz ve Erzurum-Kars bölümü sağanak yağış altında, Ege tamamen açık, Marmara, Akdeniz ve İç Anadolu'nun büyük bölümü güneşli bir gün yaşayacak. İstanbul ve Adana parçalı bulutlu... 
     
</TEXT>
</DOC>
