<DOC>
<DOCNO> 392329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yasam/axyas02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz yargıçtan terör zanlısına bayram özrü 
</HEADLINE>
<TEXT>


İngiltere'de duruşmaya çıkan Müslüman terör zanlısı, 'Bugün bayram' dedi. Yargıcın yanıtı ise, 'Özür dilerim, bilseydim başka tarih seçerdim' oldu 

LONDRA AA 

İngiltere'de bir yargıç, El Kaide örgütüyle bağlantılı olduğu iddia edilen zanlıdan, kendisini bayram günü duruşmaya çıkardığı için özür diledi. 
31 yaşındaki Harun Reşit Asvat, önceki gün çıkarıldığı Londra'daki Bow Street mahkemesinde kıdemli yargıç Timothy Workman'a, "Bugün benim dinimin mensuplarının önemle kutladığı bir bayram günüdür" dedi. Zanlı, "Benim için önemli değil, ama Londra'daki bombalı saldırıların sorumluları olarak görülen gençler gibi basit düşünen birçok kişi, bugün benim duruşmaya çıkarılmamı dine hakaret ve saygısızlık sayar. Neden arayan için, bu da bir bombalama sebebidir" diye konuştu. 
Bunun üzerine yargıç, zanlıya "Çok çok özür dilerim. Bunu bilseydim duruşma için başka tarih seçerdim" dedi. 

Geçen ay tutuklandı 
Asvat, ABD'nin Oregon eyaletinde terörist yetiştirmek için kamp kurmakla suçlanıyor. İngiliz vatandaşı olan ve Batı Yorkshire'da yetişen Asvat, geçen ay Zambiya'da tutuklandıktan sonra İngiltere'ye getirilmiş ve ABD'nin iade talebiyle yargılanmaya başlamıştı. 


</TEXT>
</DOC>
