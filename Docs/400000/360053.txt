<DOC>
<DOCNO> 360053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun61.html </URL>
<DATE> 2005/07/11/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
KKTC'ye iltica eden Rum Güney Kıbrıs'a döndü... 
</HEADLINE>
<TEXT>

     Güney Kıbrıs’tan 23 Haziran’da KKTC’ye geçerek iltica talebinde bulunan Kıbrıslı Rum Themistoklis Georgiu, bugün Güney Kıbrıs’a döndü. 
     Sağlık sorunları nedeniyle yaklaşık 15 gündür Lefkoşa Dr. Burhan Nalbantoğlu Devlet Hastanesi’nde tedaviye alınan ve testleri yapılan Themistoklis Georgiu, kendi isteğiyle iltica talebini geri çekti ve KKTC’ye geçtiği aracıyla Metehan Sınır Kapısı’ndan Güney Kıbrıs’a geçti. 
     KKTC Başbakan Yardımcılığı ve Dışişleri Bakanlığı Konferans Salonu’nda Bakanlık Siyasi Danışmanı Kudret Akay ve Enformasyon Dairesi Müdürü Hüseyin Özel ile basına açıklama yapan Georgiu, devlet ve hastane yetkililerine gösterdikleri ilgi için teşekkür etti. 
     Themistoklis Georgiu, KKTC’de bulunduğu sürede Güney Kıbrıs’ta kalan ailesine baskılarda bulunulduğunu vurgulayarak, "Benim buraya geçmemdeki hedef kesinlikle siyasi değildir. Ben buraya sağlık sorunlarımla Güney Kıbrıs’ta yeterince ilgilenilmediği için geçtim ve bana yardımcı oldular" dedi. Georgiu, vatandaşlarının sağlık problemleriyle ilgilenmediği için Rum yönetimini protesto ettiğini ifade etti. 
     Themistoklis Georgiu, açıklamasında şunları kaydetti 
     "23 Haziran 2005’te iltica talebiyle KKTC’ye geçtim. Bu süre zarfında tüm sorunlarımla ilgilenen KKTC ve sağlığımla ilgilenen hastane yetkililerine teşekkürü borç bilirim. KKTC’de bana sağlanan olanak ve ortam özgürce karar vermemi kolaylaştırdı. İltica talebinden vazgeçtiğimi beyan eder saygılarımla arz ederim." Bakanlık Siyasi Danışmanı Kudret Akay da, 23 Haziran’da KKTC’ye geçerek siyasi iltica talebinde bulunan Themistoklis Georgiu’nun o tarihten beri hastanede gözetim altında tutulduğunu belirtti. 
     Themistoklis Georgiu’nun detaylı sağlık kontrolünden geçirildiğini ve sağlık raporunu beraberinde götürmesi için kendisine verileceğini kaydeden Kudret Akay, şöyle konuştu 
     "Doktorlarımızdan öğrendiğimiz kadarıyla 15 yıl önce boynuna aldığı bir darbe nedeniyle 3 yerde boyun fıtığı var. Bu nedenle bütün dolaşım ve sindirim sistemi etkileniyor. Nörolojik testlerinde ayak ve ellerinde güçsüzlük olduğu tespit edildi. İdrar çıkarmada zorluğu ve kabızlığı olduğu ve bunların boyun fıtığından kaynaklandığı tespit edildi." Akay, konuyu sadece insancıl bir konu olarak ele aldıklarını ve iltica talebini de niyet olarak değerlendirdiklerini söyledi. 
     
</TEXT>
</DOC>
