<DOC>
<DOCNO> 392529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/yilmaz.html </URL>
<DATE> 2005/11/06/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Cem Uzan, muslukları altın kaplamalı otelde 
</HEADLINE>
<TEXT>


ANTALYA 

Bir süre önce annesi Melahat Uzan oturduğu Yeniköy'deki muhtarlıktan fakirlik ilmuhaberi almaya çalışırken, oğlu Cem Uzan Antalya'da altın kaplama musluklu lüks golf otelinde tatil yapıyor. Cem Uzan burada eşi ve çocuktlarıyla birlikte bayram tatilini geçiriyor. 
Almanya'da iş hayatına atılan ve Türkiye'de 8 fabrika kuran tekstilci Ali Akkanat'ın sahibi olduğu Akkanat Holding'in bir yatırımı olan Kempinski Hotel The Dome'dayız. Temmuz ayında hizmete giren ve lüks kategorisinde yer alan otelin 24 ayar kaplama altından armatürleri, 450 bin dolara yaptırılan Selçuklu mimarisinin izlerini taşıyan giriş kapısı gibi ayrıntılarını hesaba katmazsak, en büyük özelliği yakınındaki National Golf Club. 

İki koruması var 
1997 - 2002 yılları arasında Mustafa Koç'un kaptanlığını yaptığı National Golf Club'un yüzde 30'u yabancı olan 200 üyesinden biri de Cem Uzan. 
Uzan etrafındaki insanları görmüyor gibi davranıyor. Sürekli yanında dolaşan iki yakın koruma, medya mensupları için de kalkan görevi görüyor. Kahvaltı sırasında aynı salonda bulunmanın rahatlığıyla, meraklarımı gidermeye çalışıyorum. 
Uzan "Az kaldı, ama şimdilik konuşmayacağım" diyor. Neye az kalmış olabilir Tabii ki, TMSF'nin 23 Aralık'ta ihaleye çıkaracağı Telsim'in satışına. Başta İngiliz GSM şirketi Vodofon olmak üzere çok sayıda alıcı kapıda bekliyor. 

20 ay sonrayı gözlüyor 
Uzan Türkiye'de yargının geç de olsa işlediğini belirterek "beklediği" izlenimini veriyor. Bir kez daha Uzan'ı gün sayarken yakalıyorum "Bugün 5 Kasım. 20 ay sonra, Türkiye 20 Temmuz itibariyle seçim mahalline giriyor" diyor ve yine Genç Parti'yle seçim meydanlarına çıkacağı mesajını veriyor. 
Siyasete atıldığı için babası Kemal Uzan'ın borçlarının üzerine yıkılmaya çalışıldığını söyleyen Uzan'a "Siyasete devam edecek misiniz " diye de soruyorum "Ölüme kadar" diye net bir yanıt veriyor. 
"Türkiye 40 milyar dolar hortumun hesabını soruyor, siz burada hukuksuzluktan söz ediyorsunuz" diye söze giriyorum... "40 bin çalışanı olan bir gurubun hortum yaptığını kim söyleyebilir. Ortada sanayisinden, hizmet sektörüne kadar yatırımlar var. Şuradaki elektrik bile Kemal Uzan'ın kurduğu barajdan geliyor" karşılığını veriyor. 
Korumaların tedirginliği içinde sohbeti uzatmıyorum, 23 Aralık'ı görmek istiyorum. 

Tamince golf sahasını sattı 
Bu arada size bir de Antalya haberi vereyim. Rixos otellerinin sahibi Fettah Tamince, geçen yıl Antalya'da 16.5 milyon dolara aldığı tahsisli glof sahasını, Muna İnşaat'ın sahibi Mustafa Nazik'e 20 milyon dolara satmış. Tamince bundan önce de Belek Rixos Oteli'ni yine aynı gruba satmış ve otelin adı Ayşa olarak değişmişti. Söylenen o ki, Tamince'yi destekleyen Rus sermayesi çekilmiş. 



</TEXT>
</DOC>
