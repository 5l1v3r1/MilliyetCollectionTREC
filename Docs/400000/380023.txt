<DOC>
<DOCNO> 380023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo27.html </URL>
<DATE> 2005/09/20/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Beşiktaş, Ankaraspor hazırlıklarına başladı... 
</HEADLINE>
<TEXT>

     Beşiktaş, bir günlük iznin ardından, Ankaraspor ile hafta sonunda yapacağı lig maçının hazırlıklarına başladı. 
     Teknik direktör Rıza Çalımbay yönetiminde, BJK Nevzat Demir Tesisleri’nde yaklaşık 1,5 saat süren antrenmanda, futbolcular kondisyon ve pas çalışmasının ardından yarı sahada çift kale maç yaptı. 
     Antrenmana, çocuğu olacağı için izin alıp Romanya’ya giden Pancu ile burnunda kırık bulunan Youla katılmazken, hafif sakatlıkları bulunan Koray, İbrahim Toraman, Ailton ve Mustafa takımdan ayrı koşu yaptı. 
     Antrenmanı kulüp başkanı Yıldırım Demirören ve yöneticilerle siyah-beyazlıların eski futbolcusu ve antrenörü Feyyaz Uçar da izledi. 
     Beşiktaş, yarın yapacağı çift antrenmanla Ankaraspor maçı hazırlıklarını sürdürecek. 
     
     YÖNETİM TESİSLERDE TOPLANDI 
     Beşiktaş Kulübü Yönetim Kurulu, BJK Nevzat Demir Tesisleri’nde toplanarak son haftalardaki kötü gidişle ilgili durum değerlendirmesi yaptı. 
     Yıldırım Demirören başkanlığında yaklaşık 4 saatlik bir toplantı yapan yönetim kurulu, bir süre teknik direktör Rıza Çalımbay ile de görüştü. 
     Başkan Demirören ve yöneticilerin, Çalımbay ile takımın son durumu ve kötü gidişle ilgili değerlendirmede bulundukları kaydedildi. 
     Bu arada, toplantıda menajerlik sisteminin güçlendirilmesine karar verildiği bildirildi. Siyah-beyazlılarda daha önce de menajerlik yapan Sinan Engin’in yeniden bu göreve getirilebileceği öğrenildi. 
     
</TEXT>
</DOC>
