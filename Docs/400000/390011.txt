<DOC>
<DOCNO> 390011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/axsiy01.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemen'deki Osmanlı 
</HEADLINE>
<TEXT>


Yemen'e gelen Erdoğan ve Türk heyeti, Osmanlı'dan kalan tarihi eserlerin bulunduğu Sana'da sahura kadar sokaklarda dolaştı, bir Türk yapısı olan Yemen Kapısı'na gitti 

Abdullah Karakuş - Sana 


Başbakan Recep Tayyip Erdoğan ve eşi Emine Erdoğan, önceki gece geldikleri Yemen'de sahura kadar sokaklarda dolaştı. 700 yıllık geçmişi olan ve Osmanlı döneminden kalma birçok eserin bulunduğu Sana'da saat 02.00'ye kadar gezen Erdoğan çifti, Yemen türküleri dinledi. 
Dünyanın en zengin ülkelerinden biri olan Kuveyt'ten, dünyanın en yoksul ülkelerinden birisine önceki akşam geçen Erdoğan'ı havaalanında Yemen Başbakanı Abd Al Qadir Bajamal karşıladı. 
200 yıl Osmanlı h kimiyetinde kalan, UNESCO'nun korumaya aldığı eski Sana'daki açık hava tiyatrosunda yöresel kıyafetlerle gençlerin söylediği Yemen türkülerini dinleyen Erdoğan, ikram edilen tatlıları yedi. Erdoğan, Türk gazetecilere de kendi elleriyle tatlı yedirdi. 

Çocuklara para verdi 
Erdoğan çifti, daha sonra sokaklarda vatandaşlarla sohbet etti ve tarihi yapıları inceledi. Bu sırada Erdoğan, tek tek öptüğü Yemenli çocuklara para verdi. Trafik kazası geçiren ve yürüyemeyen Cemal Haplen 12 ve ailesiyle karşılaşan Erdoğan çifti, çocuğun tedavi masraflarını karşılayacağını söyledi. Erdoğan'ın kendilerini çağırması üzerine kaçan çocukları da polis toplayarak Erdoğan'a getirdi. 
Tarihi sokaklardaki gezisi sırasında ev ziyaretlerinde de bulunan ve yer minderlerine oturan Erdoğan, kendisini belirlenmiş evlere götürmek isteyen yetkililere, "Benim için önemli olan sürpriz yapmak" diyerek karşı çıktı. Erdoğan'ı gezisi sırasında çok sayıda asker ve kadın polis korudu. El yapımı Arap bebekleri satın alan Erdoğan, bir devenin çalıştırıldığı susamyağı değirmenini de gezdi. 

Müze gezdi 
Surlardaki Yemen kapısını da gezen Erdoğan'a belediye başkanı tarafından şehrin altın anahtarı verildi. Erdoğan ise, başkana gümüş şekerlik hediye etti. 
Erdoğan, dün sabah Osmanlı döneminden kalan silah ve tarihi eserlerin bulunduğu askeri müzeyi gezdi. Müzenin ziyaret defterini imzalayan Erdoğan, Türklerin eseri olan Yemen kapısı ile ilgili arşiv görüntülerini inceledi. Erdoğan, Osmanlı döneminden kalan Bekiriye Camii'nde de öğle namazı kıldı. 

'İcazete ihtiyacımız yok' 
Erdoğan, Yemen Başbakanı Abdülkadir Bajamal'la düzenlediği basın toplantısında, "Türkiye, İsrail ile AB için mi ilişki kuruyor. İsrail bir geçiş kapısı mı " sorusu üzerine, "İsrail'in AB ile yakından uzaktan alakası yok. Türkiye'nin hiçbir yerden icazet almaya ihtiyacı yok" yanıtını verdi. 


</TEXT>
</DOC>
