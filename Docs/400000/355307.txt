<DOC>
<DOCNO> 355307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/magazin/amag.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz gecesinde olmayacak 
</HEADLINE>
<TEXT>


Kansere yakalanan Kazım Koyuncu, durumu ağırlaştığı için Açıkhava Tiyatrosu'ndaki 'Hey Gidi Karadeniz' gecesine katılamayacak 

MAGAZİN SERVİSİ 

Harbiye Açıkhava Tiyatrosu'nda bu yıl üçüncü kez yapılacak "Hey Gidi Karadeniz" gecesinde, Volkan Konak, Kazım Koyuncu, Bayar Şahin ve Sunay Akın sahne alacaktı. Ancak kanser hastalığı, Kazım Koyuncu'nun 27 Haziran akşamı hayranlarıyla buluşmasını engelledi. 
Hey Gidi Karadeniz gecesinin, bu yıl özellikle Kazım Koyuncu'nun isteği üzerine planlandığını anlatan Volkan Konak, "Ben de onun hatırı için organizasyonda yer aldım. Kazım'ın durumunda beklenmedik bir gelişme olursa organizasyonu iptal edebiliriz" dedi. 

Şov devam etmeli 
Koyuncu ise, hayranlarını üzen haberi internet sitesinden şöyle duyurdu "10 gün önce başlayan ses kısıklığım giderilemedi. Enfeksiyon kapma tehlikesi nedeniyle geceye seyirci olarak dahi katılamayacağım. Karadeniz, özgür bir sudur. Bir olguya bir kişiye bağımlı değildir. Bu nedenle Hey Gidi Karadeniz geceleri devam etmelidir." 


</TEXT>
</DOC>
