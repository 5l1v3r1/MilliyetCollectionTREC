<DOC>
<DOCNO> 361033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko41.html </URL>
<DATE> 2005/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan Erdemir'in dünya piyasalarında bir belirleyiciliği var mı 
</HEADLINE>
<TEXT>

     Başbakan Recep Tayyip Erdoğan, Ereğli Demir Çelik veya İskenderun Demir Çelik'in, dünya piyasalarında bir belirleyiciliği olmadığını bildirerek, ''Ereğli veya İskenderun... ikisini biraraya alalım, dünya piyasalarında bir belirleyiciliği var mı Yok. Piyasada belirleyiciliği olan devler var. Ereğli Demir Çelik, şu anda teknolojisini yenilemekte bile güçlük çeken, kararsız olan bir konumdadır'' dedi. 
     Erdoğan, Ankara Sanayi Odası'nın ASO meslek komiteleri 2. toplantısına katılarak, sanayicilerin sorunlarını dinledi. 
     Başbakan Erdoğan, burada yaptığı konuşmada, Türkiye'nin sanayi politikasının temel amacının, küresel rekabet şartları altında, sanayinin rekabet gücünü ve verimliliğini artırmak olduğunu kaydederek, ''Böylelikle ürün yelpazesini çeşitlendirerek, sürdürülebilir bir büyümeyi sağlamaktır'' dedi. 
     Bu doğrultuda girişicimlerin ve işletmelerin inisiyatif alabilecekleri, yeni fırsatlar oluşturabilecekleri, rebakete açık bir iş ortamının geliştirilmesi için gayret gösterdiklerini ifade eden Erdoğan, şunları söyledi 
     ''Günümüzde, gerek ulusal ekonomiler, gerekse uluslararası üretim sektörlerinde, ülkelerin yer edinebilmeleri, rekabeti sürdürebilmeleri en uygun ve ileri teknolojileri kullanabilmelerine bağlanmaktadır. 
     Türkiye, bu noktada, gerek geçen yıl, gerekse bu yıl, ciddi bir atılım içindedir. Bu sanayicimiz, bu girişimcimiz güveni ve istikrarı gördüğü için de, bu artış ciddi oranda devam etmektedir. Bu durum, özellikle kalkınma atılımı içindeki ülkemiz için, daha da büyük önem taşımaktadır. 
     Şurası bir gerçektir ki uluslararası rekabette geleneksel mal ve hizmet üretimine yönelik talep giderek azalmaktadır. Onun yerine, bilgiye dayalı yeni endüstriler ikame olmaktadır. Modern endüstriler olarak adlandırılan, bu endüstriler tamamen yeni teknolojilerin sonucudur. Bu da bizim işimizi zorlaştırıyor. Artık, emek-yoğun dönem kapanıyor, teknoloji yoğun dönem başlıyor, ürünlerin piyasa ömürlerinin kısalması, firmaları, sektörleri, ülkeleri yeni süreçte modern tekolojilerin üretilmesi ve benimsenmesine yönelik stratejiler geliştirmeye mecbur tutmaktadır. Dolayısıyla bütün ülkeler gibi, biz de sanayi politikalarımızda, büyümenin üç temel faktörü olan yenilik yapabilme, yatırım ve ihracat faktörlerini dikkatte almak, geleceğe bakmak durumundayız.'' 
     
     ''KARARLIYIZ DEVLET SANAYİDEN ÇEKİLECEK'' 

     Sanayi sektörünün sorunlarının, ancak sektör temsilcilerinin öneri ve öncelik gözetilerek, yerel ekonomik dengelere zarar vermeyen esnek yapıda sektör odaklı planlamalarla sürdürülebileğine inandıklarını vurgulayan Erdoğan, devletin, uluslarası kurallar çerçevesinde, sanayiciyi destekleyici, piyasaları düzenleyici ve denetleyici rolünü güçlendirecek, bazı stratejik konular dışında sanayiden çekilmesi gerektiğini bildirdi. ''Biz bunda kararlıyız. Ve bu bağlamda, hükümet olarak özelleştirme faaliyetlerine çok çok önem veriyoruz'' diyen Başbakan Erdoğan, ERDEMİR ve Devlet Malzeme Ofisi DMO konusunda, şu ifadelere yer verdi 
     ''ERDEMİR, DMO ilişkin yaklaşımlar saygın yaklaşımlar. Ancak bir gerçeği bilmeliyiz Ereğli veya İskenderun...İkisini biraraya alalım, dünya piyasalarında bir belirleyiciliği var mı Yok. Piyasada belirleyiciliği olan devler var. Ereğli Demir Çelik, şu anda teknolojisini yenilemekte bile güçlük çeken, kararsız olan bir konumdadır. Eğer bir para kazanma durumuna geçmişse Ereğli, bizim dönemimizde geçmiştir. 
     Dünya piyasalarındaki olumlu gelişmeler de, Ereğli'ye yansımıştır. Ama son zamanlarda dikkat edin bir anda fiyatları etkilemiş, hemen düşmeye başlamıştır. Yarın bunun daha olumsuz olup olmayacağını kim garanti edebilir. Peki niçin o zaman devlet olarak böyle bir yükü sürekli sırtımızda taşıyalım.'' Bu kurumlarda teknoljinin iyi takip edilemediğini, her tararfın pislik içinde olduğunu belirten Başbakan Erdoğan, ''İçeriyi dolaştığınız zaman, her yer pislik içinde... rezillik'' dedi. 
     Erdoğan, son zamanlarda özelleştirmeye ilişkin konulan yaklaşımları da eleştirerek konuşmasında, şu görüşlere yer verdi 
     ''Sanki buralar para basıyor... Çok iyi istihdam sağlıyor Sağlıyor. Ne kadar siyasetçi varsa, orayı ahbabı yararına dolduruyor. Üstelik, çevrede ne kadar varsa...Doldur Ülke batıyormuş, şu kadar oraya para veriyorsun, vermiyorsun. Bunları düşünmek diye bir şey yok.'' 

     
</TEXT>
</DOC>
