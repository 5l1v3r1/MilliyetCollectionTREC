<DOC>
<DOCNO> 388580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy23.html </URL>
<DATE> 2005/10/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
DYP'li Turan Rektörün çok büyük bir baskı altına alındığını tespit ettik 
</HEADLINE>
<TEXT>

     DYP Genel Sekreteri Prof. Dr. Kamil Turan, halen tutuklu bulunan Yüzüncü Yıl Üniversitesi Rektörü Aşkın’ın göreve başlamasından önce "Üniversite üzerinde maalesef bir hak iddia etmeyi kendinde gören bir grubun, üniversitede hakimiyetini devam ettirme endişesine girdiğini, rektörün çok büyük baskı altına alındığını tespit ettiklerini" söyledi. 
     YYÜ Rektörü Prof.Dr. Yücel Aşkın’ın tutuklanması olayı ile ilgili incelemede bulunmak üzere önceki gün Van’a gelen DYP Genel Sekreteri Prof. Dr. Kamil Turan, Merkez Karar Kurulu üyesi Prof. Dr. Perihan Çağlar, Genel İdari Kurul Üyeleri Prof.Dr. Taner Demirer ve Prof. Dr. Timur Gürgan, DYP il binasında konuyla ilgili gazetecilere açıklamalarda bulundular. 
     YYÜ rektörünun tutuklanmasıyla ilgili halkla, üniversiteyle ve bizzat Rektör Yücel Aşkın ile görüştüklerini belirten Genel Sekreter Turan, "Ulaşabildiğimiz herkesle gerekli ilişkileri kurduk. Bu olayın çok objektif bir yorumunu genel başkanımıza ve yetkili kurumlarımıza arz etmek için görevlendirildik" dedi. 
     Adaleti ve yargıyı etkileyecek bütün söylentilerden kaçmaya itina gösterdiklerini dile getiren, Turan şunları söyledi 
     "Bizim incelemelerimizde bu olayın geçmişinin çok uzun olduğunu tespit ettik. Rektörün buraya atanmasından sonra bir takım çevrelerde, bir takım rahatsızlıkların meydana geldiği ve bu rahatsızlığın öğrenci kesimini, öğretim üyelerini, üniversitelerin idari kadrosunu hatta halkın bir kısmını da etkilediğini gözlemledik. Bu diğer bir ifadeyle rektörün göreve başlamasından önce adeta üniversite üzerinde maalesef bir hak iddia etmeyi kendinde gören bir grubun, üniversitede hakimiyetini devam ettirme endişesine girdiğini, rektörün çok büyük bir baskı altına alındığını, bazı icraatları yapmak durumunda olduğunu, fakat yaptığı bazı icraatları da geri almak durumunda kaldığını da tespit etmiş oluyoruz." 
     
     "YÖK’ÜN İHMALİ" 
     Konuyla ilgili YÖK’un ihmalinin olduğunu anlatan Turan, "Bizim kanaatimize göre YÖK’ün bu konuda ihmalinden bahsetmek lazım. Bu olay yıllardan beri kaynaya kaynaya bu duruma gelmiş ve üniversiteler yönetimi bakımından YÖK’ün zamanında tebbir alıp, zamanında varsa kanun dışı uygulamalar bunların üzerinde kanunun ve uygulamaları kararları hakim kılması gerekirdi. YÖK tarafından daha dikkatli bir şekilde ele alınıp incelenmemesini de bu olayların bir sebebi olarak göruyoruz" diye konuştu. 
     Turan, siyaseti, kışlaya, camiiye ve üniversiteye özellikle sokmamaya özen gösteren bir siyasi partinin temsilcileri olduklarını ve burada bu ilkeninde biraz gözardı edildiğini ve bazı siyasi parti genel başkanları ile yönetimlerininde üniversite üzerinden bir kontrol kurma çabası içinde olduğunu da sözlerine ekledi. 
     
</TEXT>
</DOC>
