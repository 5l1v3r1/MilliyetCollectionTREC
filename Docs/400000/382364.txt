<DOC>
<DOCNO> 382364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur25.html </URL>
<DATE> 2005/09/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sevgilileri mıcır ayırdı 
</HEADLINE>
<TEXT>

     Ufuk BALKİS- Erol AKKIR- Turaç TOP- Bahri KARATAŞ ANTALYA, İZMİR, DHA 

KÜTAHYA'dan üniversite öğrencisi sevgilisi Pınar Sultanoğlu'yla birlikte Antalya'ya tatile gelen bar sahibi Hakan Sert'in otomobili mıcırda kontrolden çıkarak takla attı. Emniyet kemeri takmayan üniversiteli Pınar, yaklaşık 200 metre sürüklenen otomobilin camından fırlayarak yaşamını yitirdi. Sevgilisinin öldüğünü öğrenen Hakan Sert baygınlık geçirdi. Bu sırada kaza yerinde çalan cep telefonunu açan polis, genç kızın öldüğünü yakınlarına söylemeyip, yaralı olduğıunu va hastaneye götürüldüğünü bildirdi. 
     Dumlupınar Üniversitesi Fen Edebiyat Fakültesi Kimya Bölümü öğrencisi 22 yaşındaki Pınar Sultanoğlu, Kütahya'da bar işleten sevgilisi 31 yaşındaki Hakan Sert'le birlikte tatil yapmak üzere dün gece Antalya'ya hareket etti. Hakan Sert'in kullandığı 43 AK 498 plakalı otomobil, bu sabah saat 07.00 sıralarında Antalya'ya 17 kilometre uzaklıktaki Kepezüstü mevkiinde yol kenarındaki mıcıra girince kontrolden çıktı. Takla atarak yaklaşık 200 metre sürüklenen otomobilin ön koltuğunda oturan Pınar Sertoğlu emniyet kemerini takmadığı için camdan fırlayarak yol kenarındaki kayalıklara çarptı ve olay yerinde can verdi. Emniyet kemeri takılı olan Hakan Sert ise direksiyonda sıkıştı. 
     Yoldan geçen sürücüler, polise haber verdi. Kısa sürede kaza yerine ulaşan polis, hurdaya dönen otomobilde sıkışan Hakan Sert için ambulans ve İtfaiye Arama Kurtarma Ekibi çağırdı. Olay yerine ulaşan ekipler, kesici ve kırıcı aletler yardımıyla Sert'i sıkıştığı yerden çıkardı. 
     Emniyet kemeri taktığı için kazadan yaralı kurtulan Sert, camdan fırlayan sevgilisinin öldüğünü görünce bayıldı. İlk tedavisi olay yerinde yapılan Hakan Sert, daha sonra Antalya Atatürk Devlet Hastanesi'ne kaldırıldı. İç kanaması olanHakan Sert, ameliyata alındı. 
     
     PINAR'IN ÖLDÜĞÜNÜ YAKINLARINA SÖYLEYEMEDİ 

     Takla atan otomobilin parçaları geniş bir alana yayıldı. Üniversiteli Pınar'ın çantası da hurdaya dönen otomobilin yaklaşık 100 metre uzağında bulundu. Bu sırada çalan cep telefonuna bakan polis memuru, arayan yakınlarına Pınar'ın öldüğünü söyleyemedi. Pınar Sultanoğlu'nun kaza geçirdiğini ve hafif yaralı olduğunu söyleyen polis, telefondaki yakınlarına Antalya Devlet Hastanesi'ne gelmelerini söyledi. Üniversiteli Pınar'ın cenazesi aynı hastanenin morguna kaldırıldı. 
     
     AİLESİNİ YASA BOĞDU 

     Antalya Cumhuriyet Savcılığı, kazayla ilgili soruşturma başlattı. Üniversiteli Pınar'ın kazada öldüğünü öğrenen İzmir Karşıyaka'daki ailesi yasa boğuldu. Sabah saatlerinde gelen telefonla kızlarının ölüm haberini aldıklarını anlatan emekli Almanca öğretmeni Sadık Sultanoğlu ve Sümerbank'tan emekliZühre Sultanoğlu çifti sinir krizi geçirirken, yakınları tarafından sakinleştirilmeye çalışıldı. 
     
     EĞİTİM ŞART 

     İki kız çocuğu sahibi olan ve büyük kızı Pınar'ı kaybetmenin acısını yaşayan emekli öğretmen Sadık Sultanoğlu, Sabah saatlerinde bir telefon geldi ve kızımın yaralandığı söylendi. Daha sonra konuştuğum kişinin ağzından öldü'' sözü çıkınca yıkıldık. Kazanın nasıl olduğunu tam olarak bilmiyoruz. Ancak sonuçta, onca emek verip büyüttüğümüz kızımızı kaybettik. O da diğer masum vatandaşlar gibi bir hiç uğruna mıcır kurbanı olmuş. Artık buna önlem alınması gerekir. Ben yıllarca eğitim için çalıştım. Bu tip kazaların önlenmesi için eğitimin şart olduğuna inanıyorum. Daha kaç kişinin bu uğurda canı yanacak. Artık bu yakarışlar duyulsun'' diyerek gözyaşı döktü. 
     Doktor kontrolüne alınan gözüyaşlı anne Zühre Sultanoğlu'nun, kızının adını sayıklayarak, Gitti boylu poslu kızım, gitti'' diye ağıt yakması, yürekleri dağladı. 
     
</TEXT>
</DOC>
