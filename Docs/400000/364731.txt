<DOC>
<DOCNO> 364731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy12.html </URL>
<DATE> 2005/07/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kretschmer Biz bir terör örgütüne sempati duymuyoruz 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, terör örgütü PKK’nın ABD ve AB’nin terör listesinde bulunduğunu belirterek, "Biz bir terör örgütüne sempati duymuyoruz. Abdullah Öcalan da terörist olarak hüküm giymiş birisidir" dedi. 
     Büyükelçi Kretschmer, "dünyanın 8. harikası" olarak bilinen, UNESCO tarafından Dünya Kültür Mirasları arasına alınan, devasa kral ve tanrı heykellerinin arasında güneşin doğuşu ve batışının en güzel izlendiği yer olarak bilinen, 2206 metre yüksekliğindeki Nemrut Dağı’na çıktı. 
     Nemrut Dağı’na zorlu bir tırmanış yapan Büyükelçi Kretschmer, devasa heykeller karşısında hayranlığını gizleyemedi. 
     AA muhabirinin sorularını yanıtlayan Kretcshmer, "AB’de terör örgütü başı Abdullah Öcalan’ın serbest bırakılmasının tartışılması söz konusu mu " sorusuna, "Bence bu hiçbir dayanağı olmayan bir spekülasyon. Zaten terör eylemlerinde bulunan, bulundukları ispat edilen insanların serbest bırakılması söz konusu değil. Bu tamamen asılsız bir açıklama" karşılığını verdi. 
     "Abdullah Öcalan’ın terörist olduğunu kabul ediyor musunuz " sorusu üzerine de Kretschmer, şunları söyledi 
     "Abdullah Öcalan, terörist olarak hüküm giymiş birisidir. Bu konuda söyleyecek başka bir şey yok. Kendisi yaptıkları için hüküm giydi. Başka ne söylemem gerekiyor. Ben günlük olarak Abdullah Öcalan’dan bahsetmiyorum, biz de bahsetmiyoruz. Ayrıca, PKK’nın hem ABD’nin hem de AB’nin terör listesinde yer aldığını unutmamalıyız. 
     Bizde terör örgütüne ve liderine herhangi bir sempati yok. 
     Bilmiyorum, soruların altında yatan sebep bu mu Konuşmamızın başında da belirtmiştim. Terör örgütünün liderine herhangi bir sempati yok. 
     Hatta hiçbir terör örgütünün liderine karşı da sempati yok. Bunu çok net ifade ettim." 
     
     "TÜRKİYE BATIYA YÖNELDİ..." 
     "Türkiye batıya yöneldi. AB üyesi olmak istiyor. Türkiye büyük ve güçlü bir ülke. Bunda Nemrut’un da önemli bir payı var" diyen Kretschmer, sözlerini şöyle sürdürdü 
     "Commagene Kralı Antichos da güneşin batıdan battığını görerek batıya yönelmiştir. Türkiye’de batıya yönelme isteğinin 2 bin yıllık geçmişi var. 2.5 ay sonra katılım müzakerelerine başladığımız zaman da bu çok uzun yolun son aşamasına gelmiş olacağız. 
     Zannediyorum, AB vatandaşları Nemrut’a gelip burayı görürler ve Türkiye’nin AB isteğini daha iyi anlar. Umarım bunu tüm Avrupalılar ister ve Türkiye’ye gelip buraları görmek isterler. 
     Buradan Avrupa vatandaşlarına sesleniyorum Türkiye’ye gelip Antalya’yı, Ege’yi ve Karadeniz’i değil, buraları gezip görsünler. 
     Türkiye’nin önemli kültür hazineleri var. Bunları görmeleri lazım. 
     Görmeden bunlara inanamazlar. Burada ve bölgede turizmin yoğunlaşması ekonomik ve sosyal açıdan da önemli rol oynar. Bu bölgede ve Türkiye’de ekonomik durumun iyileştirilmesi, Türkiye’nin AB üyesi olması yönünde büyük önem taşır." 
     
     "GÜÇLÜ, İSTİKRARLI TÜRKİYE, AB’NİN MENFAATİNEDİR" 
     Türkiye’nin AB sürecinde yapması gereken en önemli unsurun liberal piyasa ekonomisi ve liberal demokrasi olduğunu ifade eden Kretschmer, şunları kaydetti 
     "Türkiye, hayatın birçok alanında reform süreci başlattı ve bunlardan en önemlisini siyasi alanda gerçekleştiriyor. Ama bununla birlikte yapılacak çok şey var. Türkiye’nin insan haklarını ve temel hakları güvence altına alması için daha çok şey yapması gerekiyor. Tam anlamıyla bağımsız ve liberal demokrasiyi benimseyen bir zihniyet değişikliğini gerçekleştirmesi kolay bir süreç değil, ama bunu başarması gerekir. Türkiye’de bazı kesimlerin AB ile ilgili endişeleri var daha fazla özgürlük ve demokrasinin ülkeyi zayıflatacağı ve ülkeyi tehlikeye sokacağı yönünde. Bizim inancımız bunun böyle olmayacağı yönündedir. 
     Dünyadaki en güçlü ülkelerde sistemin liberal demokrasi olduğunu görüyoruz. ’Türkiye’nin AB’ye katılması AB’ye ne getirecek’ sorusu sürekli soruluyor. Güçlü, istikrarlı, refahın olduğu Türkiye, AB’nin menfaatinedir. Türkiye’nin AB’nin esas aldığı değerler olan insan hakları, hukukun üstünlüğü ve liberal demokrasi değerlerini benimseyebileceğine inanıyoruz. Bu nedenle Türkiye’nin üyeliğini destekliyoruz." Kretschmer, "Türkiye’nin AB’ye giden yolu güneydoğudan mı geçiyor " sorusunu ise şöyle yanıtladı 
     "Bazıları böyle bir açıklama yapmış olabilir ama benim bu konuda söyleyeceğim şu olacak AB’ye girmeye hazırlanan ülkeler için bu söz konusudur. AB’ye girecek ülkenin tamamı bu birliğe girecektir. Bu nedenle gerekli siyasi ve ekonomik reformları ülkenin tamamında gerçekleştirme zorunluluğu var. Bu temel reformlardan ülkenin doğusunun, güneydoğusunun, her kesiminin faydalanması çok önemli." 
     
</TEXT>
</DOC>
