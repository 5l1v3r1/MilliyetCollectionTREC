<DOC>
<DOCNO> 383088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun24.html </URL>
<DATE> 2005/10/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan'ın AB'ye 'dürüst olun' çağrısına Alman basını geniş yer verdi 
</HEADLINE>
<TEXT>

     Başbakan Recep Tayyip Erdoğan'ın AB'ye ''dürüst olması'' yönünde yaptığı çağrıya Alman basını geniş yer verdi. 
     Die Welt gazetesi, ''Erdoğan AB'yi 'başka bir cevapla' tehdit ediyor'' başlığıyla verdiği haberde, Başbakan'ın, ''Türkiye gibi dürüst davranacaklardır. Bu dürüstlüğü görmezsek, Türkiye'den bekleyecekleri cevap da bugün olduğunun çok dışında olacaktır'' sözlerine yer verdi. 
     Haberde, Başbakan Erdoğan'ın, ''AB içindeki bazı kişilerin fanatizmin kurbanı olduğunu, önyargılarından kurtulamayanlar, Türkiye'ye şaşı bakanlar var. Onları Türkiye'ye doğru bakmaya davet ediyorum'' şeklindeki sözleri de aktarıldı. 
     Haberde, ayrıca ''AB ile Türkiye arasındaki gerginliğin karşılıklı suçlamalarla sertleştiği, pazartesi günü üyelik müzakerelerine başlanmayabileceği'' ifade edildi. Avusturya Başbakanı Wolfgang Schüssel'in engelleme politikasını sürdürdüğüne dikkat çekilen haberde, Viyana'nın ucu açık müzakereler talep ettiği belirtildi. 
     Frankfurter Rundschau gazetesi ise ''Viyana, Türkiye sorunu konusunda inat içinde'' başlığıyla manşetten verdiği haberde, Avusturya'nın Türkiye ile müzakerelerde ''Müzakerelerin ortak hedefi üyeliktir'' cümlesinden vazgeçilmesini talep ettiği ifade edildi. 
     ''Lüksemburg'da yarın Dışişleri Bakanı ve Başbakan Yardımcısı Abdullah Gül'ün de katılacağı AB dışişleri bakanları kriz toplantısına endişeyle bakıldığı'' belirtilen haberde, ismi açıklanmayan üst düzey bir AB diplomatının, yarın Avusturya'yı kararından vazgeçirme şansını yüzde 50 olarak gördüğü kaydedildi. 
     Berlin'in ise üyelik şartını değiştirme konusunda hareket sahası görmediğine dikkat çekilerek, Almanya Başbakanı Gerhard Schröder'in sözcüsü aracılığıyla, ''Adayın üyelik hedefi hiçbir şekilde değiştirilemez. Burada hareket alanımız çok kısıtlı'' dediği belirtildi. 
     
     SPİEGEL ''EVLİLİK ÖNCESİ BOŞANMA'' 
     Spiegel dergisi de ''Evlilik öncesi boşanma'' başlıklı haberinde, ''Ankara'nın AB ile müzakerelere kızgın ve hayalsiz başladığı'' belirtilerek, ''Türkiye'de AB'ye olan desteğin azaldığı ve eski AB karşıtlarının yine seslerini çıkarmaya başladığı'' kaydedildi. 
     Türkiye'de üç sene önce yüzde 85 olan AB yandaşlarının oranının yüzde 60'a düştüğüne dikkat çekilen haberde, ''Türkiye'de AB karşıtları siyasi komadan kalkmış gibi harekete geçti'' denildi. 
     Berliner Morgenpost gazetesi ise ''Türkiye'nin üyeliğinde tartışma... Erdoğan AB'yi tehdit ediyor'' başlığıyla verdiği haberde, Başbakan Erdoğan'ın Çorum'da yaptığı konuşmadan pasajlar aktardı. 
     Avrupa Parlamentosu milletvekili Cem Özdemir'in, Türkiye'den sürekli yeni taleplerde bulunmanın, Türkiye'de yıllardır Avrupalı değerler için mücadele edenler için ihanet olacağını söylediği kaydedilen haberde, Dışişleri Bakanı Gül'ün yarın Lüksemburg'da yapılacak dışişleri bakanları toplantısına, ancak ortada netlik olursa gideceği bildirildi. 
     
</TEXT>
</DOC>
