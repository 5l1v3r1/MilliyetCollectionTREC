<DOC>
<DOCNO> 398202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy02.html </URL>
<DATE> 2005/11/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yıldırım CIA uçağı izin istemiş yakıt ikmali yaptıktan sonra ayrılmıştır 
</HEADLINE>
<TEXT>

     Terör zanlılarını taşıyan ve CIA'nın işkence uçaklarının Avrupa havaalanlarını yasadışı kullandığı yönündeki haberler gündeme oturdu. Ulaştırma Bakanı Binali Yıldırım, bir CIA uçağının teknik nedenlerle İstanbul'a iniş yaptığı söyledi. 
     Yıldırım, ABD Merkezi Haberalma Teşkilatı'na CIA ait bir uçağın, 15 Kasım'da İstanbul Sabiha Gökçen Havaalanı'ndan geçtiği yönündeki iddialarla ilgili, söz konusu uçağın teknik nedenlerle iniş izni isteğini ve yakıt ikmali yaptıktan sonra alandan ayrıldığını bildirdi. 
     Binali Yıldırım, özel bir hava yolu şirketinin Ankara-Samsun deneme uçuşuna katılmak üzere geldiği Esenboğa Havalimanı'nda gazetecilerin konuya ilişkin sorusu üzerine, uçağın Sabiha Gökçen Havaalanı'na geldiğini doğrulayarak, ''uçak personelinin, teknik nedenlerden dolayı iniş izni istediğini, uçakta yolcu olmadığını, sadece mürettebat bulunduğunu, yakıt ikmali yaptıktan sonra alandan ayrıldığını, teknik nedenlerden dolayı Sabiha Gökçen Havaalanı'na gelen uçaklardan biri olduğunu'' söyledi. 
     Yıldırım, bu uçağın Avrupa’da çok tartışıldığı, hükümet olarak bu uçağa karşı bir tavırlarının olup olmayacağı sorusuna da şu yanıtı verdi 
     "Dikkat ettiyseniz, bir uçak size, güzergahı üzerinde yakıt ikmali yapacağım , teknik ihtiyaçlarım var ineceğim diyor. Sizin buna izin vermeme şansınız yok. Uçağın kim olduğu, ne olduğuna bakma lüksünüz de yok. Muhakkak izin vereceksiniz. Bu uçak da o taleple geliyor. Kaldı ki içinde yolcusu da yok. Amerikan tescilli olduğu doğru ama içinde yolcusu olmayan, sadece mürettebatı bulunan, Sabiha Gökçen’de yakıt ikmali yaptıktan sonra yoluna devam eden bir uçak. 
     Yani herhangi bir teknik taleple gelen uçaklardan bir tanesi." 
     
     AVRUPA'DAKİ GİZLİ CEZAEVLERİ, İŞKENCE UÇAKLARI 

     Washington Post gazetesi bu ay içinde, CIA'nin teröre destek verdikleri iddiasıyla yakaladığı kişileri Doğu Avrupa'daki gizli cezaevlerinde sorguladığını duyurmuştu. ABD’nin Kosova’da da Guantanamo tarzı bir cezaevinin bulunduğu iddia ediliyor. İddialara göre, CIA söz konusu uçaklarda tutuklulara işkence yaptırıyor. 
     Yasadışı CIA uçağı' iddiası araştırılıyor 
     Avrupa Konseyi Genel Sekreteri Terry Davis, 46 üye ülkeden, Amerikan Merkezi Haberalma Teşkilatı’nın CIA terör zanlılarını sorgulamak üzere gizli cezaevlerine naklederken gizlice Avrupa havaalanlarını kullandığı iddialarıyla ilgili araştırma sonuçlarını şubat ayı sonuna kadar bildirmelerini istedi. 
     Davis, Avrupa Konseyi üyesi ülkelere gönderdiği mektupta, toprakları üzerinden zanlıların transferini ve gizli cezaevlerini engelleyecek yasaları bulunup bulunmadığını sorduğunu ve 21 Şubat’a kadar yanıt istediğini bildirdi. 
     Romanya’nın başkenti Bükreş’te düzenlenen Avrupa Konseyi Parlamenterler Meclisi’nin AKPM toplantısında konuşan Davis, üye ülkelere gönderdiği mektupta, "yasalarının bu tür olayların olmasını nasıl engellediğini ve bu yasalara ne şekilde uyulduğunu" sorduğunu kaydetti. 
     CIA uçakları ve gizli gözaltı merkezleri iddialarıyla ilgili araştırmaların 2002 yılına kadar götürülmesi gerektiğini belirten Davis, CIA’nin gizli gözaltı merkezlerinin başlangıcının 2002’ye dayandığına ilişkin söylentiler duyduğunu söyledi. 
     Amerikan Washington Post gazetesinde bu ay iddialarla ilgili haber çıkması ve merkezi New York’ta bulunan İnsan Hakları İzleme örgütünün iddiaları destekleyecek rapor yayımlamasının ardından Avrupa Konseyi’nin başlattığı araştırmanın başkanlığını Davis yürütüyor. 
     Washington Post gazetesi, bu ay içinde, CIA’nin teröre destek verdikleri iddiasıyla yakaladığı kişileri Doğu Avrupa’daki gizli cezaevlerinde sorguladığını duyurmuştu. 
     CIA’nin zanlıları uçakla gizli cezaevlerine götürürken Avrupa ülkelerinin hava sahasını kullandığı haberleri de tepkilere yol açmıştı. 
     
</TEXT>
</DOC>
