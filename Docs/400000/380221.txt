<DOC>
<DOCNO> 380221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun36.html </URL>
<DATE> 2005/09/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Rumlar, Türkiye'ye karşı deklarasyondan memnun 
</HEADLINE>
<TEXT>

     Rum yönetimi sözcüsü Kipros Hrisostomidis, Rum hükümetinin, AB Kıbrıs deklarasyonu ile Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'nin içeriğini tatmin edici bulduğunu bildirdi. 
     Rum haber ajansına göre, Hrisostomidis, Türkiye'nin deklarasyonuna karşı hazırlanan AB deklarasyonunun öneminin göz ardı edilmemesi gerektiğini ifade ederek, ''Bu deklarasyonun, Türkiye'nin deklarasyonuna yanıt verme ihtiyacından doğduğunu'' söyledi. 
     Hrisostomidis, ''Bunun, AB'ye üye 25 devletin tümü tarafından oybirliğiyle alınan, AB'nin siyasi bir kararı olduğunu ve oybirliği ile alınan diğer Avrupa Konseyi kararlarıyla aynı önemi taşıdığını'' savunarak, ''Bu nedenle söz konusu kararı önemsiz gösterme çabalarının haklı olmadığını'' söyledi. 
     Hrisostomidis, ''Zor, sıkı ve sancılı siyasi ve diplomatik bir görevin ardından bugün Brüksel'de Türkiye'nin deklarasyonuna karşı deklarasyon ve müzakere çerçevesiyle ilgili tatmin edici bir sonuca vardığımız görünüyor'' dedi. 
     Hrisostomidis, karşı deklarasyonun, Türkiye'nin AB'ye katılım sürecini ve Kıbrıs'a yönelik tutumunu belirleyeceğini söyledi. 
     Tüm üyelerin, Türkiye'nin, AB üyeliği çerçevesinde AB standartlarına bağlı kalması konusunda mutabık kaldığını ifade eden Hrisostomidis, ''Bunun Kıbrıs sorununun çözüm çabalarını kolaylaştırabileceğini'' söyledi. 
     Fransa'nın, ''Türkiye'nin AB'nin tüm üye devletlerini tanıması yükümlülüğü bulunduğunu'' ifade ettiğini belirten Hrisostomidis, Türkiye ile Güney Kıbrıs arasındaki ilişkilerin normalleştirilmesi gerektiğini öne sürdü. 
     Hrisostomidis, ''Daha iyi bir karşı deklarasyon olmasını bekleyip beklemediğine'' ilişkin soru üzerine, ''Birçok şey daha iyi olabilirdi, ancak önemli olan zor çalışmalar ardından Kıbrıs'ın Rum kesiminin ana beklentilerini karşılayan bir sonuç olmasıdır'' dedi. 
     
</TEXT>
</DOC>
