<DOC>
<DOCNO> 360357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun35.html </URL>
<DATE> 2005/07/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Londra saldırılarında ölenlerden ikisinin daha kimliği belirlendi... 
</HEADLINE>
<TEXT>

     Londra'da geçen hafta düzenlenen bombalı saldırılarda ölenlerden ikisinin daha kimliği belirlendi. 
     Polis tarafından yapılan açıklamada, Jamie Gordon ve Philip Russell'ın ailelerinin bu iki kişinin cesedini teşhis ettiği belirtildi. 
     Londra'da 3 metro istasyonu ve bir otobüse düzenlenen saldırılarda 52 kişi ölmüş, 700'den fazla kişi yaralanmıştı. 
     
     MUHAMMED EL GERBUZİ SALDIRILARLA İLGİSİ OLMADIĞINI BELİRTTİ 

     İngiliz basını tarafından, Londra'daki terör saldırılarının şüphelilerinden biri olarak gösterilen İngiltere vatandaşı Faslı Muhammed el Gerbuzi, saldırılarla ilgisi olmadığını belirtti. 
     Fas'ın Kazablanka kentinde iki yıl önceki bombalı saldırıya karıştığı gerekçesiyle Fas'ta gıyabında 20 yıl hapse mahkum edilen Gerbuzi, BBC radyosuna yaptığı açıklamada, saklanmadığını belirterek, bu saldırılarla ilgisi olduğuna dair çıkan haberleri de yalanladı. 
     Gerbuzi, "Saklanmıyorum. Kendi güvenliğim ve ailemin güvenliği için polisle bizzat temas kurdum" dedi. 
     "Saldırılarla hiçbir ilgisi olmadığını" belirten Gerbuzi, şunları söyledi 
     "Saldırıları kınıyorum. Masum insanları öldürmek hiç de iyi bir şey değil, ben veya oğlum da olabilirdik çünkü hepimiz metroya biniyoruz. İsmim ilk defa zikredilmiyor, Kazablanka ve Madrid'deki saldırıların ardından da gazetelerde aynı hikayeler yazılmıştı, bütün bunlar Fas istihbarat servislerinin eseri." 1980'li yılların başında İngiltere'ye yerleşen altı çocuk sahibi Gerbuzi, İngiltere'de yürürlükte olan yasalar sayesinde Fas'ın yıllardan beri yaptığı iade taleplerinden kurtulmuştu. 
     Londra'da 3 metro istasyonu ve bir otobüse düzenlenen bombalı saldırılarda 52 kişi ölmüş, 700'den fazla kişi yaralanmıştı. 
     
</TEXT>
</DOC>
