<DOC>
<DOCNO> 386270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/yas03.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eker tavuk yemeyi reddetti 
</HEADLINE>
<TEXT>


ANKARA Milliyet 

Milletvekilleri ve vatandaşa "Pişirilmiş tavuk yiyebilirsiniz, bir sakınca yok" diyen Tarım ve Köyişleri Bakanı Mehdi Eker, konuk olduğu Kanal A televizyonununda tavuk yemedi. Canlı yayında sürpriz bir şekilde önüne getirilen tavuğun ne koşullarda kesildiğini bilmediğini belirten Eker, bu ikramı reddetti. 
Önceki gece yayımlanan "Gündem" programının ardından Kanal A, programda yaşananları internet sitesinde şöyle duyurdu "Akıllara 'Acaba bakan tavuk yiyor mu ' sorusu takıldı. Cevap bulmak için programda Eker'e sürpriz bir şekilde tavuk ikram edildi. İkram karşısında şaşıran Eker, tavuğun ne koşullarda kesildiğini bilmediğini belirtti. Programda konuyla ilgili merak edilen soruları da yanıtlayan Eker, AB'nin ihracatını durdurmasını sadece prosedür gerekliliği olarak açıkladı." 

'Kontrol altında' 
TBMM Genel Kurulu'nda da konuşan Eker, kuş gribinin kontrol altına alındığını belirterek, abartılı panik havası verilmemesini istedi. 
Bakan Eker'in, TBMM Tarım Orman ve Köyişleri Komisyonu üyelerine dün verdiği iftar yemeği mönüsünde kırmızı et bulunması dikkat çekti. 





</TEXT>
</DOC>
