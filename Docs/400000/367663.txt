<DOC>
<DOCNO> 367663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur02.html </URL>
<DATE> 2005/08/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bayrampaşa'da molotofkokteyli saldırı... 
</HEADLINE>
<TEXT>

     Bayrampaşa’da, uyudukları odaya molotofkokteyli atılan Arnavut asıllı çift, yanarak yaralandı. 
     Terazidere Mahallesi Esenler Caddesi Baki Sokak’ta bulunan 3 katlı bir binanın giriş katındaki daireye, gece saatlerinde henüz kimliği henüz belirlenemeyen kişi ya da kişilerce molotofkokteyli atıldı. 
     Evin camından içeri girip bir odaya düşen molotofkokteylinin alev alması sonucu içerideki yatak tutuşunca yangın çıktı. Bu sırada odada uyuyan Arnavut asıllı Fadıl Alko 45 ile eşi Sultan Alko 44 , alevlerin arasında kalarak yaralandı. 
     Alko çiftinin diğer odada kalan kızlarının durumu bildirmesi üzerine olay yerine gelen itfaiye ekipleri, çıkan yangını kısa sürede söndürdü. 
     İtfaiye ekiplerince binadan çıkartılan Alko çifti, daha sonra bir ambulansla Vakıf Gureba Eğitim Hastanesi’ne kaldırıldı. Çift, burada yapılan ilk müdahale sonrası İstanbul Üniversitesi Cerrahpaşa Tıp Fakültesi Hastanesi’ne sevk edildi. 
     Alevlerin arasında kaldıkları için vücutlarının çeşitli yerlerinde yanıklar oluşan çiftten Fadıl Alko’nun sağlık durumunun ciddi olduğu öğrenildi. 
     Olay sonrası eve gelerek incelemede bulunan polis ekipleri, kaçan zanlıları yakalamak için çalışma başlattı. 
     Alko ailesinin yaklaşık 1.5 yıl önce ülkelerinden İstanbul’a geldikleri, dondurma külahı üretimi işiyle uğraştıkları ve kızlarının da nişanlı olduğu ifade edildi. 
     
</TEXT>
</DOC>
