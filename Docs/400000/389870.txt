<DOC>
<DOCNO> 389870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo15.html </URL>
<DATE> 2005/10/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tanju Çolak'a, Karşıyaka'dan tepki... 
</HEADLINE>
<TEXT>

     Karşıyaka Spor Kulübü KSK Yönetim Kurulu, bir televizyon programındaki yorumları nedeniyle eski Milli futbolcu Tanju Çolak'ı kınadı. 
     Kulübün resmi internet sitesinde yayınlanan mesajda, TRT-1'deki ''Futbolvizyon'' programına katılan Tanju Çolak'ın, ''Hayrettin Gümüşdağ'ın Çanakkale Dardanelspor'dan ayrılarak, Karşıyaka'ya gelişini zamanlama açısından etik bulmadığını, Dardanelspor'un yenilgisinin bundan kaynaklandığını'' belirtmesinin, camiada tepkiyle karşılandığı kaydedildi. 
     Açıklamada şöyle denildi 
     ''Geçmişte kanunsuzluk yaptığı için hüküm giyen futbol yorumcusu Tanju Çolak'ın kulübümüze ilişkin yorumları, programın sunucusunu bile çileden çıkarmıştır. 1912'den beri Türk futbolunun yüzakı olan Karşıyaka'yı suçlayıp, bilgi sahibi olmadığı bir konuda kamuoyunu yanlış bilgilendiren Çolak'ı kınıyoruz. Kendisini yargı yolu açık olmak kaydıyla art niyetli iddialarını ispata davet ediyoruz.'' 
     
</TEXT>
</DOC>
