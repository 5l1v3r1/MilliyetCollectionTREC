<DOC>
<DOCNO> 356603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko22.html </URL>
<DATE> 2005/06/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Emekli Sandığı zam farklarını 1 Temmuz'dan itibaren ödeyecek... 
</HEADLINE>
<TEXT>

     Emekli Sandığı, memur emeklilerine katsayı artışından kaynaklanan zam farklarını, 1 Temmuz'dan itibaren ödemeye başlıyor. 
     Emekli Sandığı Genel Müdürlüğü'nden yapılan yazılı açıklamaya göre, emekli, dul ve yetimlerin 1 Temmuz'dan geçerli olacak katsayı artışlarına ilişkin fark çalışmaları tamamlandı. 
     Yeni katsayılar ile en düşük emekli aylığı 543.43 YTL'den 577.05 YTL'ye yükselirken, düzenleme uyarınca birinci gruba giren hak sahipleri 1, ikinci gruba girenler 2, üçüncü gruba girenler de 3 aylık zam farkı alacaklar. 
     1 Temmuz'dan itibaren gerçekleştirilecek fark ödemeleri ile Emekli Sandığı'ndan aylık alan 1 milyon 603 bin 726 kişiye, toplam 98 milyon 494 bin 782.80 YTL maaş farkı verilecek. 
     Buna göre aylıkları Ziraat Bankası'nca ödenenlerden maaşını 
     -1. gün alanların farkları 1 Temmuz, 2. gün alanların 2 Temmuz, 3. gün alanların 3 Temmuz, 4. gün alanların 4 Temmuz, 5. gün alanların da 5 Temmuz'dan itibaren ödenecek. 
     Aylıklarını Ziraat Bankası dışındaki bankalar ve PTT işyerleri ile PTT aracılığı ile konutunda alanların zam farkları da yine 1 Temmuz'dan itibaren ödenecek. 
     
</TEXT>
</DOC>
