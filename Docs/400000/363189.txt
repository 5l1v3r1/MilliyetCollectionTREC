<DOC>
<DOCNO> 363189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur52.html </URL>
<DATE> 2005/07/21/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Etibank'ın sahibi Dinç Bilgin 14 yıl hapis cezasına çarptırıldı... 
</HEADLINE>
<TEXT>

     El konulan Etibank’a ilişkin 23 sanığın yargılandığı davada, bankanın eski sahibi Dinç Bilgin 14 yıl, oğlu Şevket Önay Bilgin 9 yıl 4 ay, Cavit Çağlar ise 3 yıl 1 ay 15 gün hapis cezasına mahkum edildi. 
     İstanbul 8. Ağır Ceza Mahkemesi, Dinç Bilgin’i Bankalar Kanunu’nun 22. maddesinin 3. fıkrasında düzenlenen "zimmet" suçundan 14 yıl 
     hapis ile 499 milyon 977 bin YTL para cezasına çarptırdı. 
     Önay Şevket Bilgin’i de aynı suçtan 9 yıl 4 ay hapis, 189 milyon 389 bin YTL adli para, Şükrü Karahasanoğlu’nu 9 yıl 26 gün hapis, 278 
     milyon 123 bin YTL adli para, Zeki Ünal’ı 9 yıl 26 gün hapis, 260 milyon 79 bin YTL adli para cezasına çarptıran mahkeme heyeti, İsmail Hakkı Karakaya ve Mustafa Dinçer’i de "zimmet" suçundan 7 yıl 9 ay 10 gün hapis cezasına mahkum etti. 
     Karakaya’ya 331 milyon 46 bin YTL, Dinçer’e de 158 milyon 786 bin YTL adli para cezası veren mahkeme heyeti, Cavit Çağlar’ı da "nitelikli dolandırıcılık" suçundan 3 yıl 1 ay 15 gün hapis, 20 bin 830 YTL adli para cezasına çarptırdı. 
     Mahkeme heyeti, Mustafa Çağlar’ın "nitelikli dolandırıcılık" suçundan çarptırıldığı 1 yıl 6 ay 22 gün hapis cezası ile Hakkı Cengiz Kırgül’ün "özel belgede sahtecilik" suçundan çarptırıldığı 1 yıl 8 ay hapis cezasının ise ertelenmesine hükmetti. 
     Mahkeme, Mehmet Nail Keçili, Türker İnanoğlu ve Nevzat Ak’ın da aralarında bulunduğu 14 sanığın ise beraatlarına karar verdi. 
     
</TEXT>
</DOC>
