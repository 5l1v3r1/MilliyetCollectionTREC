<DOC>
<DOCNO> 394675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yasam/yas03.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın yoğun bakımda 
</HEADLINE>
<TEXT>


Enver Arpalı'nın intiharını öğrenince kalp spazmı geçiren rektör Yücel Aşkın, yoğun bakım ünitesine kaldırıldı. Aşkın'ın hayati tehlikesinin olduğu bildirildi 


Arkadaşının ölümüne çok üzülen Rektör Yücel Aşkın, akşam saatlerinde fenalaştı. Cezaevinden, YYÜ Tıp Fakültesi Araştırma Hastanesi'ne kaldırılan Aşkın, yoğun bakım servisinde tedavi altına alındı. 
YYÜ Tıp Fakültesi Hastanesi Başhekimi Doç. Dr. Hüseyin Avni Şahin, Kalp ve Damar Cerrahisi Servisi'nde tedavi altına alınan Aşkın'ın hayati tehlikesinin bulunduğunu açıkladı. Aşkın'ın, Arpalı'nın ölümünün ardından psikolojik rahatsızlık geçirdiğini belirten Şahin, "Kalp spazmını izleyen ileti bozukluğu ve pankreatik şüphesi var. Bu nedenle yoğun bakım ünitesinde tedavi altına alındı" dedi. Bu arada Aşkın'ın eşi Oya Aşkın da eşini hastanede ziyaret ederek kısa bir görüşme yaptı. 

Çiçek Otopside belli olacak 

YOZGAT DHA 
Adalet Bakanı Cemil Çiçek, temel atma töreni için bulunduğu Yozgat'ın Boğazlıyan ilçesinde, Enver Arpalı'nın intihar etmesiyle ilgili gazetecilerin sorularını yanıtladı. Olayın otopsi sonucunda açıklık kazanacağını belirten Çiçek, "Cezaevinde çamaşır günüymüş. İntihar eden kişi banyodan çıkmamış, arkadaşları şüphelenmiş. Banyoya baktıkları zaman cesediyle karşılaşmışlar. İntihar mı etti, başka bir sebeple mi öldü İntihar edip etmediği otopsinin ardından anlaşılacak. Şu anda net bir bilgi yok" dedi. 

CHP Yargılansa masum çıkabilirdi 

SALİHA ÇOLAK Ankara 

Arpalı'nın intiharını, yargı sürecinin yavaş işletilmesine bağlayayan CHP milletvekilleri, tepkilerini "Bu hayatın hesabını kim verecek " diyerek gösterdi. YYÜ'de polis baskını ve soruşturma gibi olaylar üzerine Van'a giderek inceleme yapan CHP Komisyonu'nun Başkanı Ankara Milletvekili Yılmaz Ateş, intihar olayının ardından Milliyet'e şu açıklamayı yaptı "Arpalı'yı araştırdık. Çok onurlu bir insanmış. 5 aydır bu insan yargı önüne çıkarılmıyor. Böyle uygulamalar 'muz cumhuriyeti'nde bile olmaz. Tuz kokarsa ne yapacağız. Yargılama olsaydı belki de mahsum olduğu anlaşılacaktı. Bu hayatın hesabını şimdi kim verecek " 

'Cuma günü neşeliydi' 

Enver Arpalı, en son cuma günü, cezaevine gelen üniversitedeki arkadaşlarıyla görüştü. Görüşmeye katılan arkadaşları, o gün hayli neşeli gördükleri Arpalı'nın intiharına anlam veremediklerini söyledi. Ziyaretçilerine çok iyi olduğunu söyleyen Arpalı'nın, ayrılırken arkadaşlarına "Tüm arkadaşlarıma selam söyleyin. Herkes kendine iyi baksın" dediği belirtildi. 

'Memurlar Koğuşu' 

Nisan ayında Rektör Prof. Dr. Yücel Aşkın, Rektör Yardımcısı Prof. Dr. Ayşe Yüksel, Genel Sekreter Prof. Dr. Işık Tepe ve Genel Sekter Yardımcısı Enver Arpalı hakkında soruşturma başlatılmıştı. Önce Arpalı, ardından Aşkın tutuklanarak Van M Tipi Cezaevi'ne gönderilmişti. Biri polis 3 kamu görevlisiyle birlikte toplam 5 kişinin kaldığı koğuşa "Memurlar Koğuşu" adı takılmıştı. 

Üniversitede üzüntü 

Yüzüncü Yıl Üniversitesi'nden dün yapılan açıklamada, Arpalı'nın intiharının üniversitede üzüntü yarattığı ifade edilerek, "Tüm yönetim kadromuz, Arpalı'nın evine giderek eşinin ve aile fertlerinin acısını paylaşmıştır. Üzüntümüz çok büyüktür" denildi. YYÜ Öğrenci Topluluğu adına yapılan açıklamada da, Arpalı'nın üniversitenin 20 yıllık emekçisi olduğu kaydedildi. 




</TEXT>
</DOC>
