<DOC>
<DOCNO> 379812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/gun02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek'in oğulları serbest 
</HEADLINE>
<TEXT>


Gazeteci Sirer Doğan ve ailesini darp ettikleri iddasıyla gözaltına alınan Ankara Büyükşehir Belediye Başkanı Melih Gökçek'in 2 oğlu savcılıkça serbest bırakıldı 

TÜRKER KARAPINAR Ankara 

Gazeteci Sirer Doğan ve ailesinin darp edildiği olaya karıştıkları iddiasıyla gözaltına alınan Ankara Büyükşehir Belediye Başkanı Melih Gökçek'in oğulları Ahmet ve Osman Gökçek ile 5 arkadaşı serbest bırakıldı. 
Ahmet ve Osman Gökçek, geçen hafta içinde trafik nedeniyle tartıştıkları Sirer ve Gülşen Doğan çifti ile avukat oğulları Mete Han ve Oğuz Kaan'ı darp ettikten sonra, yaralandıkları iddiasıyla hastaneye yatmışlardı. Ahmet Gökçek'e 10, Osman Gökçek'e de 7 gün işgöremez raporu verildi. Gökçek kardeşler, dün taburcu olduktan sonra 5 arkadaşlarıyla birlikte emniyette Doğan Ailesi'yle yüzleştirildi. Aile, Ahmet Gökçek'in silah ve bıçak kullandığını, Taşkın Özkale'nin kendilerini darp ettiğini, Osman Gökçek, Borga Şahin, Serkan Dönmez, Selahattin Yüke, Furkan Bahadır Gökçe'nin de olaya fiili olarak karıştıklarını söyledi. 
Osman Gökçek ile Şahin, Dönmez, Yüke ve Gökçe, savcılığın talimatıyla serbest bırakıldı. Ahmet Gökçek ile Özkale ise, 'müessir fiil' ve "6136 sayılı Ateşli Silahlar Kanunu'na muhalefet"ten adliyeye sevkedildi. İfade veren Gökçek ve Özkale, tutuksuz yargılanmak üzere serbest kaldı. Adliye çıkışında bir açıklama yapan Sirer Doğan, "Ben bir babayım, başka babalar üzülmesin. Ben adalete güveniyorum" dedi. Köprücük kemiği kırılan Oğuz Kaan Doğan ise, "Olay sırasında aracı ben kullanıyordum. Beni sıkıştıran araçta polis sireni ve lambası vardı" dedi. 

'Kayıtlar silindi' iddiası 
Osman Gökçek'in kullandığı ruhsatlı silahın Smith Wesson marka 45'lik olduğu ve şarjördeki mermilerin de MKE yapımı olmadığı öğrenildi. Olayın meydana geldiği Dikmen Vadisi'ndeki güvenlik kamera kayıtlarının da silindiği öne sürüldü. 


</TEXT>
</DOC>
