<DOC>
<DOCNO> 368672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy14.html </URL>
<DATE> 2005/08/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Toplantıya katılan "Aydınlar" neler söylüyor 
</HEADLINE>
<TEXT>

     Gazeteci Mustafa Karaalioğlu, Başbakan Recep Tayyip Erdoğan’ın, "demokratikleşme konusunda geri adım atılmayacağına dair ciddi bir taahhüdü olduğunu" söyledi. 
     Başbakan Erdoğan’ın, Başbakanlık Yeni Bina’da 3 saat süren "Aydınlar Heyeti"ni kabulünün ardından, toplantıya katılan aydınlardan bazıları gazetecilerin sorularını yanıtladı. 
     Yeni Şafak Gazetesi Yazarı Mustafa Karaalioğlu, Başbakan Erdoğan’ın Diyarbakır seyahatini önemsediğini belirterek, şunları kaydetti 
     "Başbakan, sivil toplumun işin içine girmesinin kendisi için de iyi olacağını söyledi. Başbakan konuya ilişkin olarak ’ister Kürt, ister Güneydoğu sorunu, ister başka bir şey olarak tanımlayın’ dedi. 
     Bazı önerilerimize katıldı, bazılarına katılmadı. Katılmadıklarının gerekçelerini izah etti. Başbakan’ın demokratikleşme konusunda geri adım atılmayacağına dair ciddi bir taahhüdü var." Karaalioğlu, Başbakan Erdoğan’ın Diyarbakır ziyaretinde Belediye Başkanı Osman Baydemir ile görüşüp görüşmeyeceğine ilişkin bir soru üzerine, Erdoğan’ın, "Belediye Başkanı Baydemir’in kendisiyle bir görüşme talebi varsa buna mani bir hal olmadığını" söylediğini aktardı. Karaalioğlu, Erdoğan’ın, "Baydemir’in seçilmiş bir belediye başkanı olduğunu, daha önce de kendisiyle görüştüğünü, kendisinden bu tür görüşmeler bekleyenlerin biraz daha olumlu yaklaşım içinde olmasını istediğini" söylediğini kaydetti. 
     Başbakan Erdoğan’ın afla ilgili bir konuşması olup olmadığı yönündeki bir soruya karşılık da Karaalioğlu, "Başbakan afla ilgili bir şey demedi" yanıtını verdi. 
     Yazar Adalet Ağaoğlu da Başbakan Erdoğan’ın yaklaşımlarından olumlu bir izlenim edindiğini belirterek, "Karşılıklı olarak bazı konulara sağır kalınmaması gerektiğini düşünüyorum" diye konuştu. 
     
     "YAPTIĞIMIZ ARABULUCULUK DEĞİL" 
     Ali Bayramoğlu da şiddete karşı olmanın bu heyetin tek ortak noktası olduğunu belirterek, "Başbakan çok açık olarak OHAL ve Terörle Mücadele Yasası’nın eski haline dönüşümü şeklinde bir şeyin söz konusu olamayacağını söyledi. Terör ve teröristle mücadelede bazı teknik eksiklikler varsa bunların tamamlanacağını ifade etti. Biz Tayyip Erdoğan ile değil, Türkiye Cumhuriyeti’nin Başbakanı ile konuştuk" dedi. 
     Bayramoğlu, yaptıklarının arabuluculuk olmadığını, Kürt kökenli aydınların "Biz niye yoktuk" demelerini doğru bulmadığını kaydederek, bunun bir siyasi heyet görüşmesi olmadığını söyledi. 
     Eski İstanbul Barosu Başkanı Yücel Sayman da Başbakan Erdoğan’ın, demokrasi şemsiyesinin daha da genişletileceğini söylediğini belirtti. 
     Eski Mazlum-Der Başkanı Yılmaz Ensarioğlu ise Gencay Gürsoy’un "Anadolu kardeşliğini yeşertin" önerisi üzerine Başbakan Erdoğan’ın, "Anadolu kardeşliği değil, Anadolu deyince Trakyalılar alınıyor, Türkiye kardeşliği demeliyiz" dediğini kaydetti. 
     Ensarioğlu, Başbakan Erdoğan’ın Diyarbakır Belediye Başkanlığı’nı ziyaret edip etmeyeceğine ilişkin bir soruya da "Başbakan’ın programında Belediye Başkanlığını ziyaret yok. Başbakan, Diyarbakır Belediye Başkanlığı basın sözcüsünün, ’belediye, ziyarette yok’ sözüne biraz bozulmuş. Başbakan, ’Belediye Başkanı ile gün içinde 3-4 defa birlikte olacağız’ dedi" yanıtını verdi. 
     Seçim barajının düşürülmesi konusunda Başbakan Erdoğan’ın herhangi bir ifadesi olup olmadığı sorusu üzerine de Ensarioğlu, "O konuda bir şey söylemedi" dedi. 
     
</TEXT>
</DOC>
