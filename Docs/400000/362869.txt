<DOC>
<DOCNO> 362869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas04.html </URL>
<DATE> 2005/07/20/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD'de kürtaj azalıyor... 
</HEADLINE>
<TEXT>

     ABD’de kürtaj olanların sayısının gerilemeye devam ettiği, 1976’dan bu yana en düşük seviyeye indiği bildirildi. 
     Alan Guttmacher Enstitüsü’nce yapılan araştırmaya göre, 1990 yılında ABD’de 1,61 milyon kadın kürtaj yaptırırken, bu rakam 2002 yılında 1,29 milyona düştü. 
     Kürtaj rakamlarının düşmesinin nedenini tam olarak söylemenin zor olduğunu belirten enstitü direktör yardımcısı Lawrance Finer, muhtemel sebepler arasında korunma teknolojilerindeki gelişme ile aile büyüklüğü ve kürtaj konusundaki fikir değişimini saydı. 
     Daha çok istenmeyen gebelik yaşayan kadınların kürtaja başvurduğunu gösteren Guttmacher araştırması, istenmeyen gebeliklerin kürtajla sonuçlanma oranının yüzde 47 olduğunu ortaya koydu. Gençlerin, evli olmayan kadınların, siyah ve Hispanik kadınlarla gelir düzeyi düşük kadınların diğer kadınlara göre istenmeyen gebeliklerde daha fazla kürtaja başvurdukları ifade edildi. 
     Araştırma, ABD’de yapılan toplam kürtajın yüzde 40’ının Hispanik olmayan beyaz kadınlar tarafından, yüzde 32’sinin Hispanik ve siyah kadınlar, yüzde 28’inin ise diğer ırklardan kadınlar tarafından yapıldığını gösterdi. Araştırmaya göre, 2002 yılında kürtaj yapan kadınların yüzde 10’unu anneler oluştururken, toplam kürtajın yüzde 25’inin bir erkekle yaşayan ancak evli olmayan kadınlar tarafından gerçekleştirildiği ifade edildi. 
     Hamileliğine kürtaj yoluyla son verenlerin yüzde 56’sının 20’li yaşlarda olduğu belirtilirken, 15-19 yaş arasında olup da kürtaj yaptıranların oranının yüzde 19 olduğuna dikkat çekildi. 2000 yılında kürtaj yaptıran kadınların yüzde 60’ının yoksulluk sınırının altında yıllık 28 bin dolar gelire sahip ailelerden olduğu belirtildi. 
     Kürtajların daha çok hamileliğin ilk 12 haftası içerisinde gerçekleştirildiği kaydedilirken, son on yılda hamileliğin ilk altı haftasında gerçekleştirilen kürtaj sayısının ise hemen hemen iki kat arttığına dikkat çekildi. Hamileliğin 24. haftasından sonra gerçekleştirilen kürtaj oranının ise yüzde 1’den az olduğu ifade edildi. 
     Bu arada, ABD’de kürtaj operasyonları yapan klinik sayısının 1996-2000 yılları arasında yüzde 11 gerileyerek 1800’e düştüğüne işaret edilirken, 15-44 yaş arasındaki kadınların üçte birinin yaşadıkları yerleşim bölgesinde kürtaj yaptırabilecek bir klinikten yoksun olduğuna dikkat çekildi. 
     
</TEXT>
</DOC>
