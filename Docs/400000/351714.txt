<DOC>
<DOCNO> 351714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yasam/axyas02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bill Clinton eşine tecavüz etti...' 
</HEADLINE>
<TEXT>


Ed Klein, son kitabında eski ABD Başkanı Clinton'ın, eşine tecavüz ettiğini ve Hillary'nin Chelsea'ye o gece hamile kaldığını iddia etti 

DIŞ HABERLER SERVİSİ 

Eski ABD Başkanı Bill Clinton'ın, 1979'da Arkansas valisiyken eşi Hillary'ye tecavüz ettiği ve bunun sonucu Hillary'nin, çiftin tek çocuğu Chelsea'ye hamile kaldığı ileri sürüldü. 

Hillary dava açacak 
Adı birçok kadınla anılan ve Beyaz Saray stajyeri Monica Lewinski'yle yaşadığı cinsel ilişki yüzünden görevinden alınmanın eşiğinden dönen Clinton'la ilgili son iddia, 'best seller' çok satan eserlerin yazarı Ed Klein tarafından ortaya atıldı. 
Klein, "Hillary Hakkındaki Gerçek Ne Biliyordu, Ne Zaman Öğrendi ve Başkan Olmak İçin Ne Kadar İleri Gidecek " adlı son kitabında ilginç bilgilere yer verdi. 
Gelecek hafta piyasaya çıkacak kitaptaki iddiaları duyan şimdiki New York Senatörü, eski 'First Lady' Hillary Rodham Clinton, yazar Klein'ı mahkemeye vermeye hazırlanıyor. 

Oda savaş alanı gibiydi 
Kitabında ortaya attığı iddiaya göre Klein, 1979'da Clinton çiftiyle Bermuda'da karışılaşır. Bill Clinton, Klein ile sohbet sırasında "Şimdi kulübeme dönüp karıma tecavüz edeceğim" şeklinde bir ifade de kullanır. 
Klein, ertesi gün bir kaynaktan Clintonların odasının savaştan çıkmış gibi darmadağın olduğunu, mobilyaların kırıldığını, yastıkların parçalandığını duyar. Bill Clinton, Arkansas'a döndüğünde eşi Hillary'nin hamile olduğunu gazetelerden öğrenir. 

Bizzat söyledi 
Ancak yazara göre Clinton, karısının hamile olduğunu muhabirlere söylemesine aldırmaz ve Klein ile karşılaştıklarında "Biliyor musun o gece ne oldu Bermuda'yı kastediyorum, sen de oradaydın" der. 




</TEXT>
</DOC>
