<DOC>
<DOCNO> 375697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun22.html </URL>
<DATE> 2005/09/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
El Kaide, 10 araçla İçişleri Bakanlığı'na baskın yaptı .. 
</HEADLINE>
<TEXT>

     Irak'ın batısındaki Hit bölgesinde bomba yüklü araçla düzenlenen intihar saldırısında 11 kişinin öldüğü bildirildi. 
     Irak hükümetinden yapılan açıklamada, "Hit'teki çokuluslu gücün üssünün hedef alındığı saldırıda 8 sivil ve 3 Irak askerinin öldüğü, 16 askerin yaralandığı" belirtildi. 
     Açıklamada, saldırının ne zaman düzenlendiğine ilişkin bilgi verilmedi. 
     Bu arada, Irak'ın güneyindeki Basra kenti yakınlarında düzenlenen bombalı saldırıda 2 İngiliz askeri öldü. 
     Yerel yetkililer, patlamanın Basra'nın 20 kilometre güneyinde bulunan Zübeyir bölgesi yakınlarında meydana geldiğini söyledi. 
     
     EL KAİDE, İÇİŞLERİ BAKANLIĞINI BASTI 

     Bu arada, El Kaide başkent Bağdat’ta sıkı güvenlik önlemleriyle korunan İçişleri Bakanlığı binasına saldırdı. 
     İçişleri Bakanlığı binasına, sabah erken saatlerde 10 araçla gelen silahlı 30 civarındaki kişi, yaklaşık 10 dakika süren bir saldırı düzenledi. Saldırıda, 2 Irak polisi ölmdü, 5'i de yaralandı. 
     Polis yetkilisi Falah El Hamdani, bombaatar tüfek ve otomatik silahlarla saldıran direnişçilerin, kısa süren çatışmanın ardından çekildiklerini belirtti. 
     Saldırının ardından 4 kadar Amerikan Apaçi ve Blackhawk helikopterinin bölge üzerinde uçtuğu gözlendi. Saldırganların zayiat verip vermedikleri bilinmiyor. 
     El Kaide grubu, İçişleri Bakanlığı'na düzenlenen silahlı saldırıyı üstlendiğini açıkladı. 
     Bir internet sitesinde ''Irak'taki El Kaide Örgütü'' imzasıyla yayımlanan açıklamada, bakanlık binasına çeşitli silahlarla saldırı düzenlendiği ve içerdekilerin öldürüldüğü belirtildi. 
     
</TEXT>
</DOC>
