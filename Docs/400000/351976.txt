<DOC>
<DOCNO> 351976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas02.html </URL>
<DATE> 2005/06/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
HIV taşıyanların sayısı ABD'de 1 milyonu aştı... 
</HEADLINE>
<TEXT>

     ABD'de 1980'li yıllardan bu yana ilk kez HIV taşıyan Amerikalı sayısının 1 milyonu aştığı bildirildi. 
     Amerikan Hastalık Kontrol ve Önleme Merkezi tarafından yapılan araştırmanın sonuçlarına göre, Aralık 2003 rakamlarıyla ABD'de HIV taşıyanların sayısının 1 milyon 39 bin ila 1 milyon 185 bin arasında olduğu tahmin ediliyor. Bu sayının 1990'lı yıllarda 600 ila 900 bin olduğu hatırlatıldı. 
     Uzmanlar, HIV taşıyanların sayısındaki artışın olumsuz olduğunu, fakat bu artışa rağmen AIDS hastalığından ölenlerin sayısının azalmasının tedaviye yönelik kaydedilen gelişmelerin olumlu yönde ilerlediğini gösterdiğine dikkat çektiler. Uzmanlar, hükümetin yılda 40 bin dolayında olan yeni HIV vaka sayısını bu yıla kadar yarıya indirme hedefinde ise başarısız olduğunu belirttiler. 
     HIV taşıyanların yüzde 47'sinin siyah, yüzde 45'inin eşcinsel ya da biseksüel olduğu kaydedildi. 
     ABD'de 2003 rakamlarına göre her 100 bin kişilik siyah nüfus başına 58 AIDS vakası düşerken, her 100 bin Hispanik başına 10, her 100 bin beyaz başına 6, her 100 bin kızılderili başına 8, her 100 bin Asya-Pasifik kökenli başına ise 4 AIDS vakasının düştüğü ifade edildi. 
     
</TEXT>
</DOC>
