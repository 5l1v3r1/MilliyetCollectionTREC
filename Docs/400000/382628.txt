<DOC>
<DOCNO> 382628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo18.html </URL>
<DATE> 2005/09/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe kulübünden taraftarlarına övgü... 
</HEADLINE>
<TEXT>

     Fenerbahçe Kulübü, Avrupa Şampiyonlar Ligi E Grubu'ndaki 2. maçında Hollanda'nın PSV Eindhoven takımı karşısında alınan 3-0'lık galibiyetteki payları nedeniyle sarı-lacivertli taraftarlara övgü yağdırdı. 
     Sarı-lacivertli kulübün internet sitesinde yapılan açıklamada, şu ifadeler kullanıldı 
     ''PSV Eindhoven maçı boyunca sergilenen mücadele, sahaya hakim olan takımın, Fenerbahçe'miz olması, rakibine ilk korner şansını bile 2. devrede vermesi, tüm oyuncularımızın özverili performansları ve bu performanslarını takım oyununa yansıtmaları büyük Fenerbahçe taraftarına tarihi bir günü daha yaşattı. 
     Fenerbahçe taraftarlarının sahada görmek istediklerini vermeye çalışan bu takımla hepimiz gurur duyuyoruz. Çünkü yalnızca takımımız değil, büyük Fenerbahçe taraftarları da bu başarıda önemli rol oynadı. Maç boyunca gösterilen destek, bugüne kadar büyük Fenerbahçe taraftarı hakkında konuşulanların ne kadar gerçek olduğunu bir kez daha ispatladı. İyi ki varsınız. Daha büyük başarıları birlikte yaşamak en büyük amacımız.'' 
     
</TEXT>
</DOC>
