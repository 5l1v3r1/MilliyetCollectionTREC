<DOC>
<DOCNO> 395185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo22.html </URL>
<DATE> 2005/11/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yunan basını İlkel İsviçreliler Türkleri çılgına çevirdi... 
</HEADLINE>
<TEXT>

     Eda Demirören 

Futbolda 2006 Dünya Kupası Avrupa eemeleri Play-off ilk maçında sahasında Türkiye ile karşılaşan İsviçre, Yunan basını tarafından ''Gözardı edilemez şekilde kötü bir ev sahibi'' olarak nitelendirildi. 
     Atina'da yayımlanan spor gazeteleri, İsviçreli taraftarlar, güvenlik görevlileri ve milli takım oyuncularının, A Milli Takıma sözlü saldırılarda bulunmalarının, Türk tarafını adeta ''çılgına çevirdiği'' yorumunda bulundular. 
     Apoyevmatini gazetesi, ''Türkler, ilkel İsviçrelilere öfke kusuyor'' başlığını kullandığı haberinde, Türk tarafının her ne kadar kızgın olsa da yarın oynanacak karşılaşmada İsviçre ekibine bedel ödettirmekten yana olmadığını yazdı. 
     Gazete, Türkiye Futbol Federasyonu'nun TFF karşılaşma öncesi Türk taraftara ''Sakin olunması'' yönünde çağrıda bulunduğunun vurgulandığı haberinde, İsviçre'de yaşanan tüm bu ''Kabul görmez'' davranışlardan sonra, ''Türkiye'nin karşı takıma en iyi yanıtı, sahadaki performansı ile vermesi gerektiği'' kanısının ön plana çıkartıldığını kaydetti. 
     
     MAÇI MEDYA ORDUSU İZLEYECEK 

     Türkiye ile İsviçre A milli futbol takımları arasında yarın İstanbul'da yapılacak 18. Dünya Kupası Avrupa Elemeleri play-off baraj rövanş maçında adeta medya ordusu görev yapacak. 
     2006 yılında Almanya'da düzenlenecek Dünya Kupası Finalleri'nde yer alacak ekibi belirlemesi açısından büyük önem taşıyan karşılaşma için Türkiye Spor Yazarları Derneği'ne TSYD , 120'si İsviçreli, toplam 390 gazetecinin akredite olduğu öğrenildi. 
     Fenerbahçe Şükrü Saracoğlu Stadı'nda saat 20.15'te başlayacak maçta basın tribününde 300, saha içinde ise 90 fotomuhabiri görev yapacak. 

     
</TEXT>
</DOC>
