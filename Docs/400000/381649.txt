<DOC>
<DOCNO> 381649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo33.html </URL>
<DATE> 2005/09/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Valencia'da tekrar Nihat sesleri... 
</HEADLINE>
<TEXT>

     Şenhan Bolelli 

İspanya'nın Real Sociedad kulübünde sezon sonunda sözleşmesi sona erecek olan Nihat Kahveci, ''Sezon sonuna kadar geleceğimle ilgili konuşmayacağım'' dedi. 
     Sezon başındaki transfer söylentilerinde Valencia tarafından adı sıkça ön plana çıkarılan Nihat, geçtiğimiz cumartesi günü oynanan ve 2-1 yenildikleri Valencia maçında takımının tek golünü atınca tekrardan gündeme geldi. 
     Valencia basını, Türk futbolcuya övgüler yağdırırken, Valencia Kulübü Spor Direktörü Javier Subirats'ın Türk futbolcuyla ilgilenmeye devam ettiğini ileri sürdü. 
     Nihat ise ''Sezon sonuna kadar geleceğimle ilgili konuşmayacağım. Real ile halen bir sözleşmem var ve şu anda yüzde 100 Real'in futbolcusuyum'' dedi. 
     Bu arada, Real Sociedad Kulübü Spor Direktörü Jose Mari Bakero'nun önümüzdeki günlerde Nihat ile konuşup, kontratını yenileme teklifi götürmesi bekleniyor. 
     Öte yandan, uzun süren sakatlığının ardından ilk defa Valencia karşısında 90 dakika forma giyen yıldız futbolcu, ''Fiziki olarak çok iyiye gidiyorum. Her geçen antrenmanda ve maçta daha iyiyim'' şeklinde konuştu. 

     
</TEXT>
</DOC>
