<DOC>
<DOCNO> 370431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/eko03.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol-İş'ten Polonyalı talibe tepki 
</HEADLINE>
<TEXT>


Petrol-İş Başkanı, Tüpraş'ın taliplerinden PKN Orlen'in 2.4 milyar dolarlık borç yükü ve istihdam azaltma politikasına dikkat çekti 


Petrol - İş Sendikası Genel Başkanı Mustafa Öztaşkın, Tüpraş'a talip olan ve yerli bir ortak arayışındaki PKN Orlen'e "Tüpraş'ı yerli, yabancı veya melez hiçbirisi ele geçiremez" yanıtını verdi. 
Öztaşkın, yaptığı açıklamada, PKN Orlen'in rafinerilerinin yıllık ham petrol işleme kapasitesinin 14.1 milyon ton ile Tüpraş'ın kapasitenin yarısı düzeyinde bulunduğuna dikkat çekti. PKN Orlen'in bu yıl Çek Cumhuriyeti 'ne ait Unipetrol'ü satın alarak kapasitesini yıllık 21.7 milyon tona çıkardığını kaydeden Öztaşkın, şirketin toplam 2.4 milyar dolarlık da borç yükümlülüğü bulunduğunu belirtti. 
Öztaşkın, "PKN Orlen, yeniden yapılanma adı altında istihdamı daraltma politikası izlemektedir. Ana şirkette, 2000 - 2004 döneminde yüzde 25 istihdam daralması sonucunda çalışan sayısı 5 bin 701 kişiye düşmüştür" dedi. 
PKN Orlen'in, bulunduğu bölgedeki üretim fazlalığından yakındığına dikkat çeken Öztaşkın, bu şirketin asıl hedefinin Türkiye pazarını ele geçirmek olduğunu, olası tepkileri azaltmak için de Türk ortak arayışı bulunduğunu söyledi. 

Türk ortak arıyor Polonyalı petrol rafinerisi ve akaryakıt dağıtıcısı PKN Orlen CEO'su Igor Chalupec, Tüpraş'a ilgilerinin sürdüğünü ve ihaleye bir Türk ortakla girebileceklerini söyledi. 
Chalupec, şirketin ikinci çeyrek bilançosuna ilişkin düzenlediği basın toplantısında, "Tüpraş özelleştirmesine katılmayı değerlendiriyoruz. Bu sürece Türk bir ortakla girme olasılığını göz ardı etmiyoruz" dedi. 


</TEXT>
</DOC>
