<DOC>
<DOCNO> 396796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur03.html </URL>
<DATE> 2005/11/21/ </DATE>
<TIME> 06.45 </TIME>
<AUTHOR>  </AUTHOR>
<HEADLINE>
Birlikte yaşadığı kadının yeğenini kuma getirince... 
</HEADLINE>
<TEXT>

     Balıkesir'in Edremit İlçesi'nde kadınlardan oluşan aile meclisi, nikahsız birlikte yaşadığı kadının üzerine baldızının kızını kuma olarak getiren inşaat işçisi Kadim Duran'ı sokak ortasında sırayla tetiğe basarak 4 kurşunla yaraladı. Gözaltına alınan üç kızkardeş ile yeğenleri, Duran'a namuslarını temizlemek için birer el ateş ettiklerini söyledi. 
     Alınan bilgiye göre, Akçay'da imam nikahlı Yurdagül B. 33 ile birlikte yaşayan Kadim D. 37 , bir süre önce, Yurdagül B'nin ablası Gülümser T'nin 39 başkasıyla evli olan, ancak annesiyle yaşayan kızı Bilge A'yı 20, eve kuma olarak getirdi. 
     Kadim D, işten dönerken, evinin yakınlarında Yurdagül B, Gülümser T, Bilge A. ve baldızı Zeynep T. 32 tarafından tabancayla vuruldu. 
     Ağır yaralanan Kadim D, Edremit Devlet Hastanesi'nde tedavi altına alındı. D'nin vücudunda 4 kurşun yarası tespit edildiği öğrenildi. 
     Gözaltına alınan zanlılar, Edremit Emniyet Müdürlüğü'ne getirildikleri sırada gazetecilere, ''Namuslarını temizlemek için Kadim D'ye, tabancayla birer el ateş ettiklerini'' söylediler. 
     Zanlıların, sorgulanmalarının ardından, adliyeye sevk edilecekleri bildirildi. 
     
</TEXT>
</DOC>
