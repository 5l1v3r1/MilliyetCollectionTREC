<DOC>
<DOCNO> 376252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/gun04.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak çağrı Sağduyu 
</HEADLINE>
<TEXT>


ANKARA Milliyet 

Gemlik yürüyüşü ve Bozüyük'teki olaylar nedeniyle gerilen toplumsal atmosfer, siyasileri sağduyu çağrısında birleştirdi. 
Cumhurbaşkanı Ahmet Necdet Sezer, "Halkımızı sağduyulu olmaya çağırıyorum. Güvenlik güçlerimiz yasadışı olayları önleyecek güçtedir" derken, İçişleri Bakanlığı da uzun süre sonra yazılı bir açıklama yapma ihtiyacı hissetti. Vatandaşları soğukkanlı olmaya çağıran İçişleri Bakanı Abdülkadir Aksu, "Teröre prim ve cesaret verecek her davranış, milli birlik ve beraberliğimize, ülkemizin kalkınmasına ve aydınlık geleceğimize vurulan en büyük darbedir. Hukuka aykırı bir eylem olduğunda da bunu takip edecek, soruşturacak, adli organlara teslim edecek ve yargılanmasını sağlayacak merciler bellidir" dedi. 

Diğer tepkiler 
CHP Genel Başkanı Deniz Baykal Yeni bir bunalımlı döneme giriyoruz. Terör yeni nitelik kazanmaya başladı. Terör toplumsallaştırılmak, meşrulaştırılmak, muhatap alınmak isteniyor. 
Yargıtay Başkanı Osman Arslan Hilafet çağrısı yaparak bu konudaki özlemlerini dile getirenler, ülkemizi ortaçağ karanlığına döndürme emellerine ulaşamayacak. Bağımsız Türk yargısının mahk m ettiği bölücülüğün lehinde hareketlerin başlamış olmasını doğru bulmuyoruz. Demokratik haklar, demokrasiyi yıkmak için araç olarak kullanılamaz. 
DYP Genel Başkanı Mehmet Ağar Başbakanların 'Kürt sorunu', 'pozitif ayrımcılık' gibi kelimeleri dikkatli kullanması gerek. Bu örgüt, arkasında onlarca gizli servis varken elde edemediğini, başbakandan rüşveti kelam olarak elde etti. Milletin ayranının kabarmamasına uğraşıyoruz. 

DEHAP'tan kayıp iddiası 

DEHAP Genel Başkanı Tuncer Bakırhan, Bozüyük'teki olayların sorumlusunun DEHAP olmadığını belirterek, herkesi sakin olmaya çağırdı. Bakırhan, "Provokatörler yargı önüne çıkarsa tansiyon düşer. Olayları engellemek için önlem almayan yönetici ve kolluk güçleri hakkında soruşturma istiyoruz" dedi. 
DEHAP yetkilileri, Ankara'dan Gemlik'e gitmek isteyen gruptan Mahmut Tekin'in, Bozüyük'te kaybolduğunu iddia etti. 


</TEXT>
</DOC>
