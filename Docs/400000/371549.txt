<DOC>
<DOCNO> 371549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonyas03.html </URL>
<DATE> 2005/08/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Türk TV programı ABD'de reyting patlaması yarattı, transfer oldu 
</HEADLINE>
<TEXT>

     
     Can KAMİLOĞLU NEW YORK, DHA 
     
ABD’nin New York kentinde birkaç milyon izleyiciye ancak ulaşan küçük bir yerel kanalda 6 aydır yayınlanan ’Turkish Hour’ Türk Saati programı Amerikalıların yoğun ilgisini çekip reyting patlaması yapınca, bölgesel yayının en güçlü ismi RNN Regional News Network televizyonu, programı transfer etti. 
     RNN televizyonu, bölgede kablo aracı firmaları Time Warner, Cablevision, DirectTV, Comcast, Charter, Satellite, Dish Network, Paragon Cable ve diğer servislerden her bölgede farklı frekanslardan yayın yapıyor ve yaklaşık 25 milyon izleyiciye ulaşıyor. Böylece geçen mart ayında New York’ta yerel bir kanalda yayına başlayan Türk Saati programı, 21 haftalık yayınından sonra tarihi bir atılım yaparak New York, New Jersey ve Connecticut olmak üzere 3 ayrı eyalette toplam 25 milyon kişi tarafından izlenilebilecek. Dün RNN’de yayınlanmaya başlayan programa Amerikalıların ilgisinin daha da artması bekleniyor. 
     Her cuma saat 22.00’de yarım saat İngilizce olarak yayınlanan Turkish Hour, Türklerin yanı sıra milyonlarca Amerikalıya hitap eden ilk Türk programı olmayı başardı. Turkish Hour, Mart 2005 tarihinde New York’ta 34’üncü kanalda yerel olarak yayına başladı. 21 hafta boyunca değişik bölümler halinde devam eden program, Türklerin haricinde Amerikalı seyircilerin de ilgisini çekince şimdi milyonlarca Amerikalının da seyredebileceği bölgesel kablo yayınına alındı. 
     
     YAPIMCILAR BİLE BU KADAR BÜYÜK İLGİ BEKLEMİYORDU 
     New York’ta yaşayan Türk gençlerinin hazırladığı programın yapımcılığını Selçuk Öksüzoğlu ve Serdar Acar yapıyor. Türkiye tanıtımının yapıldığı programda Türkçe klipler, Türklerden haberler, kültür edebiyat programları yer alıyor ve Amerikalılarla Türkiye üzerine yapılan röportajlar da yayınlanıyor. 
     Yapımcılar programa başladıklarında bu kadar büyük bir ilgiyi beklemediklerini belirterek, "Amerikalılardan böyle büyük bir ilgiyi beklemiyorduk. Gerek internet sayfamıza giren ziyaretçilerin, gerekse bize gelen elektronik postaların çokluğu, programın New York’ta yaşayan Amerikalıların cuma akşamları programı izlemek için sabırsızlıkla televizyon karşısında beklediklerini belirten on binlerce elektronik posta, on binlerce tebrik aldık. Amerikalıların Türkiye hakkında tüm soruları elektronik posta aracılığı ile ayrıca programlarımızda da cevapladık" diye konuştu. 
     
     HER HAFTA AMERİKALILARA DEĞİŞİK BİR TÜRK YEMEĞİ TANITILIYOR 
     Sunuculuğunu Serdar Acar’ın yaptığı Turkish Hour programında her hafta Amerikalılara Türkçe kelimeler öğretiliyor, ayrıca Amerikalılara Türkiye ile ilgili çeşitli sorular soruluyor. Doğru cevabı bilenler arasında çekiliş yapılarak, kazananlar Türk restoranlarında ağırlanıyor ve çeşitli hediyeler dağıtılıyor. 
     Yayın ağını büyüten Turkish Hour’un bundan sonra yine aynı tarz sorular ve çekilişlere devam edeceğini dile getiren program yapımcıları, kazananlara Türkiye için uçak biletleri, tatil paketleri ve alışveriş çekleri vereceklerini belirtti. 
     Romina ile Gülçin, Kaygısızlar ve daha birçok programdan yakından tanınan sanatçı Gülçin Hatihan’ın sunduğu ’Turkish Kitchen’ Türk Mutfağı bölümü ise Amerikalı seyircilerin en fazla ilgiyle izlediği bölümü oluşturuyor. Hatihan, Amerikalılara her hafta değişik bir Türk yemeğini tanıtıyor. 
     
</TEXT>
</DOC>
