<DOC>
<DOCNO> 377506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun31.html </URL>
<DATE> 2005/09/11/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Kasırga en çok Bush'u etkiledi 
</HEADLINE>
<TEXT>

     ABD'nin güney kıyılarında üç eyalette hayatı felç eden Katrina Kasırgası, en fazla ABD Başkanı George W. Bush'u etkiledi. 
     11 Eylül saldırılarından sonra seçmenlerden gördüğü tasvip oranı yüzde 80'leri bulan Başkan Bush'a olan destek oranı ilk kez yüzde 40'ın altına düşerek yüzde 39 oldu. 
     Associated Press-Ipsos ortaklığında yapılan bir kamuoyu araştırması, Katrina Kasırgası'nın yol açtığı felakete kayıtsız kalması ve yükselen benzin fiyatlarına karşı bir çare üretememesi yüzünden, kamuoyunun Bush'un başkanlık yeteneklerine dair şüphe duymaya başladığını ortaya koydu. 
     Ankete katılanların yaklaşık üçte ikisi Başkan Bush yönetimindeki ABD'nin ''yanlış yolda'' olduğu görüşüne sahipken, özellikle Bush'un ikinci döneminde izlediği ekonomi politikası, benzin fiyatlarını kontrol altında tutmayı başaramaması ve Irak ''politikalarının'' kamuoyunda olumsuz hava yarattığı kaydedildi. 
     Katrina Kasırgası'nın yol açtığı felaket yüzünden benzin fiyatlarının galon 3,78 litre fiyatının çoğu yerde 2,5 dolar üstünden 3,5 dolar seviyelerine çıkmasının her 10 kişiden 7'sinin Başkan Bush'un genel siyasetini tasvip etmemesinde temel rol oynadığı belirtiliyor. 
     Ankete katılanların yüzde 52'si ise kasırga felaketinden sonra Başkan Bush'un felaketin üstesinden gelme çabalarını yetersiz buluyor. 
     Anket sonuçlarına göre, ülkenin yanlış yolda olduğuna inananların oranı ise son bir ayda yüzde 59'dan yüzde 65'e çıkmış durumda. 
     
</TEXT>
</DOC>
