<DOC>
<DOCNO> 379865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/yazar/sazak.html </URL>
<DATE> 2005/09/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Almanya seçimleri 
</HEADLINE>
<TEXT>


Ne olacak Almanya'nın hali 
Pazar günkü seçimleri 3 Ekim AB müzakereleri öncesinde Türkiye'nin üyeliğini engellemeye dönük bir 'referandum'a çevirme uğraşı, Angela Merkel liderliğindeki Hıristiyan Demokratlara iktidar getirmedi. Almanya'yı zorlu koalisyonlara ve yeni bir seçime açık 1970'lerin Türkiye'sine benzer siyasi dönem bekliyor. 
Merkez sağ ve solun yüzde 35.4 Hıristiyan Demokrat Birlik , yüzde 34.2 Sosyal Demokrat Parti-SPD bölündüğü seçim sonuçları hiçbir partiye tek başına hükümet kurma şansı tanımıyor. 
Beş partili siyasi yapıdaki 'parçalanma', oyları yüzde 8-10 arasında değişen küçük partilere yaradı. 
Liberaller, Hür Demokrat Parti yüzde 10'la seçimin en başarılı partisi gözüküyor. Aynı şekilde Sosyal Demokrat Parti'den kopan Lafontaine'in 'Sol Partisi' de yüzde 8.5 oyla seçimden kazançlı çıktı. Yeşiller gücünü koruyor. Bu durumda seçimin iki 'kaybedeni' Merkel ve Schröder gözüküyor. 
Başbakan Schröder, erken seçim kararı alırken olası koalisyon seçeneklerini düşünerek gücünü koruyacağını umuyordu. Hıristiyan Demokratların yüzde 35.4 oyu karşısında Schröder'in yüzde 34'le seçimden çıkması açık bir yenilgi olmasa da, parlak bir sonuç da sayılmaz. Çünkü SPD, parlamentoda 30'a yakın milletvekili kaybetti. 
Schröder'in başbakanlığı bundan sonra iki şekilde olabilir Sosyal Demokratlar, Yeşiller ve Lafontaine'in Sol Partisi Demokratik Sosyalizm Partisi-PDS ile 'Sol Blok' oluşturması halinde 320 dolayında sandalye ile parlamentoda rahat bir iktidar çoğunluğu sağlanıyor. 
Berlin eyaletini halen SPD-PDS koalisyonu yönetiyor. Ancak Schröder ile Lafontaine arasındaki kişisel kavgalar bu seçeneği gündemden düşürüyor. 
Schröder 'Sol Parti' yerine Hür Demokratlarla hükümet kurabilir. 
18 Eylül sonuçlarına göre 'büyük koalisyon' kurulması halinde başbakan kim olacak Merkel mi, Schröder mi 
1973-77 arasında benzer süreç Türkiye'de yaşanmıştı. AP ile CHP arasında 1980 askeri darbesine dek 'büyük koalisyon' beklendi. Demirel ve Ecevit bunu başaramadılar. 
Türkiye'nin halini tartışmaktan yorgun düşenlerin Alman dostlarına 'Ne olacak Almanya'nın hali' dedirten o yıllardı. 
Merkel ve Schröder inatlaşmaya devam ederlerse, 'Almanya geyiği' gerçek olacak. 
Bu sonuçlardan sonra '3 Ekim'de müzakerelere başlamayalım' muhalefeti hız kesecek mi 
Umarız 'imtiyazlı ortaklık' tehdidi artık gündemden düşer. Bu propagandanın oy getirmediği Almanya seçimlerinde anlaşılmış olmalı. 



</TEXT>
</DOC>
