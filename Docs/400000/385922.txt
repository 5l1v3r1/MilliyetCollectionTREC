<DOC>
<DOCNO> 385922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/ekonomi/eko02.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Yılbaşında Tüpraş'ı devralırız 
</HEADLINE>
<TEXT>


Tüpraş'ta ihalenin ardından başlayan bürokrasi sürecinde sorun beklemediklerini belirten Koç Holding Yönetim Kurulu Başkanı Mustafa Koç, devrin yılbaşında olabileceğini öngördü 

EKONOMİ SERVİSİ 

Koç Holding Yönetim Kurulu Başkanı Mustafa Koç, Tüpraş'ı yılbaşında devralmayı beklediklerini bildirdi. Mustafa Koç, Koç Topluluğu'nun aylık yayın organı "Bizden Haberler" dergisinin ekim sayısında yer alan röportajında, Yapı Kredi, Tansaş ve Tüpraş çalışanlarına "topluluğa hoş geldiniz" mesajı verdi. 

'Büyük lokmalar' 
Mustafa Koç, "Bu üç satın alma, özellikle Yapı Kredi Bankası ve Tüpraş, hacimleri açısından gerçekten çok büyük lokmalar" dedi. İhalenin yapılış biçimi ve verilen teklifin yüksekliği dikkate alındığında Tüpraş'ta bir hukuki sorunun çıkmasını beklemediklerini, Tüpraş'ı yılbaşında devralmayı beklediklerini belirten Mustaa Koç şunları kaydetti 

'Sinerji yaratacak' 
"Tüpraş'ta ihalenin ardından geçecek bürokrasi sürecinin sene sonuna kadar tamamlanmasını bekliyoruz. Yıl sonunda devir işlemleri hallolmuş olur diye umut ediyoruz. Tüpraş, stratejik olarak bizim için çok k rlı bir kuruluş. Daha verimli bir şekilde işletilirse ki şu anda nasıl işletildiğini derinlemesine bilmiyorum ama en büyük sanayi kuruluşu olması iyi işletildiğinin işareti, çok iyi bir varlık. Opet ve Aygaz'a da çok büyük bir sinerji ve ufuk yaratacaktır." 

'Yapı Kredi iyi marka' Yapı Kredi'nin çok iyi bir marka olduğunu belirten Mustafa Koç, "Birleşmenin ardından bankanın ismi Yapı Kredi mi olacak " sorusunu, "Yapı Kredi isminin değerini, büyüklüğünü göz önüne alırsanız, bunu takdir edersiniz herhalde" şeklinde yanıtladı. Koç, entegrasyonun 2006'nın ikinci çeyreğinde tamamlanmış olacağını bildirdi. Koç, özel bankalar arasında liderliği hedeflediklerini ve biri iki yıl içinde bankanın bu noktaya geleceğine inandığını söyledi. 


</TEXT>
</DOC>
