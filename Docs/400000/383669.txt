<DOC>
<DOCNO> 383669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur15.html </URL>
<DATE> 2005/10/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bulutlar nedeniyle "güneş tutulması" İstanbul'dan izlenemiyor 
</HEADLINE>
<TEXT>

     Halkalı Güneş tutulması, havanın bulutlu olması nedeniyle İstanbul’dan izlenemiyor. 
     Boğaziçi Üniversitesi Kandilli Rasathanesi ve Deprem Araştırma Enstitüsü Astronomi Laboratuvarı Şefi Doç. Dr. Atilla Özgüç, AA muhabirine yaptığı açıklamada, İstanbul’da havanın bulutlarla kaplı olması nedeniyle astronomi olayını izlemenin şu an mümkün olmadığını söyledi. 
     Güneş tutulması sırasında Ay’ın gölgesinin, Atlantik Okyanusu’ndan başlayarak, Portekiz, İspanya ve Batı Akdeniz üzerinden Hint Okyanusu’na ulaşacağını belirten Özgüç, tutulmanın Türkiye’de havanın açık olduğu bölgelerde "parçalı tutulma" olarak izlenebileceğini ve ayın güneşin önüne geçmesiyle güneşin hilal şeklinde görüleceğini bildirdi. 
     Parçalı güneş tutulmasının İstanbul’da saat 11.19’da başladığını ve saat 12.39’da en üst seviyesine ulaşacağını, saat 14.01’de ise sona ereceğini kaydeden Özgüç, tutulmanın önce başladığı batı illeriyle doğu illeri arasında yaklaşık 45 dakika fark olduğunu belirtti. 
     Doç. Dr. Atilla Özgüç, 29 Mart 2006 tarihinde "tam güneş tutulması" gerçekleşeceğini de hatırlatarak, bu olayda ayın güneşin önünü tamamen kapatacağını söyledi. 
     29 Mart Çarşamba günü saat 13.50 sıralarında başlayacak tutulma 
     nedeniyle Antalya ile Ordu arasında 200 kilometrelik şeridin 3.5 dakika süreyle karanlık olacağını ve yıldızların ortaya çıkacağını anlatan Prof. Dr. Özgüç, bu tutulmanın da İstanbul’da parçalı tutulma olarak izleneceğini kaydetti. 
     
</TEXT>
</DOC>
