<DOC>
<DOCNO> 366099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko52.html </URL>
<DATE> 2005/08/01/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
"Türkiye'nin geleceği ihracattadır" 
</HEADLINE>
<TEXT>

     Gaziantep Sanayi Odası Başkanı Nejat Koçer, Türkiye İhracatçılar Meclisi’nce açıklanan Türkiye’nin En Büyük 1000 İhracatçı Firması arasına giren Gaziantepli firmaları kutladı. 
     Türkiye’nin en çok ihracat yapan ilk 1000 ihracatçısı arasına giren firma temsilcilerine kutlama mesajı gönderen Nejat Koçer, "Türkiye’nin geleceği ihracatta. Üretim gücüyle ülke ekonomisine kaynak yaratan Gaziantep, bu üretimden gerçekleştirdiği ihracatla da Türkiye’ye katma değer yaratmıştır" dedi. 
     Türkiye’nin 1000 büyük ihracatçısı listesine Gaziantep’ten giren firmaların büyük çoğunluğunun üretici firma olmasının altını çizen GSO Başkanı Koçer, "Üretimden yapılan ihracat, elde edilen katma değerin büyük bölümünün şehirde kalması anlamına geliyor. Sanayicimiz hem üretim hem de ihracat anlamında Türkiye ekonomisinde önemli bir güce kavuştu" diye konuştu. 
     Gaziantep’in ihracatta elde ettiği bu başarının şehrin sanayisinin geleceği açısından da son derece önemli olduğuna dikkati çeken Nejat Koçer, "Gaziantep’in ürettiği ürünleri pazarlama konusunda sıkıntıları vardı. Açıklanan rakamlar gösteriyor ki, Gaziantep bu konuda da önemli mesafeler kat etmiş durumda. Ayrıca, ihracat ağırlıklı bir sanayi şehri olmamız, iç piyasalardaki olası risklerden de Gaziantep’in asgari düzeyde etkilenmesi anlamına gelecektir" dedi. 
     
</TEXT>
</DOC>
