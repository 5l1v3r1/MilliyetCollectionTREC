<DOC>
<DOCNO> 353591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/yazar/guclu.html </URL>
<DATE> 2005/06/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sürpriz soru yoktu 
</HEADLINE>
<TEXT>


Üniversiteye giriş maratonunun en önemli aşaması artık geride kaldı. Şimdi sıra,net sayılarınızı ve puanınızı belirlemede. ÖSS'de 10 değişik kitapçıktan sorular soruldu. Gazetelere verilen ve şimdi sizin çözdüğünüz sorular da yine bir başka kitapçığın soruları. 
Aslında tüm sorular bir birinin aynı. Ama sadece yerleri değişik. Bazen, sadece soruların değil, seçeneklerin de yeri değişebiliyor. Bu yüzden, doğru yanıtlarınızı belirlerken, hangi soruda hangi seçeneği işaretlediğiniz çok önemli. 
Soruların sonunda verdiğimiz puan hesaplama yöntemi ile puanınızı hesapladıktan sonra, şimdi sıra, puanınızı en iyi şekilde nasıl değerlendireceğinize geliyor. İşte bu konuda, Milliyet, 5 gün süreyle, hep yanınızda olacak. 
Her yıl, yüz binlerce aday, ÖSS'de çok iyi puan aldığı halde, kendisine en uygun sıralamayı yapamadığı için tercih kurbanı oluyor. Üniversitelerin mutsuz öğrencilerle dolu olması ve üniversite mezunlarının öğrenim gördükleri alanlarda değil de çok farklı alanlarda çalışmaya mecbur kalması hep bu yüzden. 
Hafta boyunca ücretsiz olarak vereceğimiz, bu konudaki her türlü ayrıntıyı içeren dokümanları toplar ve gereğini yerine getirirseniz, sizden daha yüksek puan alanlardan, çok daha iyi üniversitelere ve fakültelere girme olanağı yakalayabilirsiniz. 
ÖSS'de sürpriz sorular fazla yoktu. Bu yüzden, belirli puanlarda yığılmalar olabilir. Taban puanlar da fazla yükselmez. Aksine pek çok bölümde düşmeler bile olabilir. 
Bu konuyu daha ayrıntılı bir şekilde yarın ele alacağız. 
Şimdilik derin bir oh çekebilirsiniz... 



</TEXT>
</DOC>
