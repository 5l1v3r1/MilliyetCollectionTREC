<DOC>
<DOCNO> 386706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo03.html </URL>
<DATE> 2005/10/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çalımbay 11'i yine değiştiriyor... 
</HEADLINE>
<TEXT>

     Kleberson, Youla, Gökhan, Okan ve Sergen sakat. Ali Güneş cezalı. Rıza Çalımbay, ideal 11’i yine değiştiriyor. 
     
     İki maç oynatamadı 
     Sezon başından bu yana aynı kadroyla iki maç üst üste sahaya çıkamayan Siyah-Beyazlılar, Kayserispor karşılaşması öncesinde de sakatlıklarla boğuşuyor. Teknik direktör Rıza Çalımbay Kayserispor ve Bolton karşılaşmaları öncesinde de Kleberson, Youla, Gökhan, Okan ve Sergen Yalçın’ın sakatlıkları, Ali Güneş’in cezası nedeniyle zor durumda. Hafta içi yapılan tüm idmanlarda kadro tercihleri üzerinde duran Atom Karınca, onbir için muhtemel adaylarını belirledi. 
     
     Tümer geri dönüyor 
     Samsunspor karşısında dinlendirilen Oscar Cordoba, Kayserispor sınavıyla birlikte eldivenlerini teslim alıyor. Kolombiyalı file bekçisinin önündeki geri üçlüde ise mecburi değişiklik var. Çalımbay, savunmada Koray Avcı ve İbrahim Toraman’ın yanında ya Çağdaş’ı ya da Mustafa’yı oynatacak. Çünkü Gökhan kesin yok. Takımın en sorunlu bölgesi ise orta saha... Cezalı Ali Güneş’in yerinde Ali Tandoğan forma giyecek. Okan oynamıyor, Milli Yıldız Tümer ise 11’e dönüyor. 
     
     Ya Ahmed ya Pancu 
     Brezilya’dan sakat dönen Kleberson, kritik Bolton sınavı öncesi riske edilmek istenmiyor. Sambacı için son karar maç saati verilecek. Kleberson’un yeri için şu an en şanslı isimler, Ahmed Hassan ve Daniel Pancu... Sol kanatta da tam bir belirsizlik hakim. Son iki maçta başarılı bir performans sergileyen Çağdaş, İbrahim Üzülmez ve Adem’in kıskacında. Forvette işler yolunda Ailton ile Dursun mükemmel bir ikili oldular. 
     
</TEXT>
</DOC>
