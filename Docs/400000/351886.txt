<DOC>
<DOCNO> 351886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo16.html </URL>
<DATE> 2005/06/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çalımbay Kulübümüz istediği her oyuncuyu transfer edecek güçtedir 
</HEADLINE>
<TEXT>

     Beşiktaş Teknik Direktörü Rıza Çalımbay, bugün medyada kendisinin ağzından verilmiş gibi yazılan haberlerin gerçekleri yansıtmadığını açıkladı. 
     Rıza Çalımbay, Beşiktaş Kulübü'nün resmi internet sitesine yaptığı açıklamada, kendisine atfedilen ifadeleri kesinlikle kullanmadığını belirterek, şu açıklamayı yaptı 
     ''Beşiktaş Teknik Direktörü olarak göreve başladığım günden itibaren her hafta basın toplantısı düzenleyerek, her konuda en doğru bilgileri kamuoyuyla paylaştım. Ben bu yaklaşımı sergilerken, bugün bazı gazetelerde, asla bana ait olmayan ve kulübümüze zarar veren ifadelerin yer almasını şaşkınlıkla ve üzüntüyle karşıladım. 
     Daha önce yaptığım açıklamalarda, kadro fazlalığımız nedeniyle takımımızdan ayrılmasına karar verdiğim oyuncularımızla ilgili olarak çok olumlu düşüncelere sahip olduğumu ifade ettim. Yine transfer çalışmalarımızın çok yoğun bir tempoda sürdüğünü, Beşiktaşı'da direkt forma giyecek en kaliteli oyuncuları transfer edeceğimizi, kulübümüzün istediği her oyuncuyu transfer edecek güce sahip olduğunu açıkladım. 
     Kamuoyuyla paylaştığım bu bilgilere rağmen, bugün yayınlanan haberlerde kulübümüzün ekonomik şartlar nedeniyle transferde zorlandığı, futbolcularımızdan John Carew'in 6 milyon Avro'yu verene satılacağı şeklindeki ifadeler tamamen hayal ürünüdür.'' 
     
</TEXT>
</DOC>
