<DOC>
<DOCNO> 371027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonyas19.html </URL>
<DATE> 2005/08/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Çalıkuşu" ekrana dönüyor... 
</HEADLINE>
<TEXT>

     Reşat Nuri Güntekin’in ünlü eseri "Çalıkuşu", Star TV’nin yeni yayın döneminde "Yeniden Çalıkuşu" adı altında yayınlanacak. 
     Çekimlerine ay sonunda başlanacak diziye ilişkin düzenlenen basın toplantısında, Star Televizyonu ve Calinos Yapımcılık’ın işbirliğiyle gerçekleştirilecek proje hakkında bilgi veren Star Medya Grup Başkanı Cengiz Özdemir, bu dizinin aynı zamanda bir kültür projesi olduğunu söyledi. Özdemir, "Çalıkuşu’nun ’Haydi Kızlar Okula’ kampanyasının yapıldığı 2005 Türkiyesi ile ilgisini uzun uzadıya anlatmaya gerek yok sanırım. Tarihimizde bir devamlılık, kültürümüzde bir devamlılık, doğal olarak sorunlarımızda bir devamlılık var" dedi. 
     Sadece popüler içerikli diziler yapmak yerine böyle ölümsüz bir eseri yeni kuşaklar için yeni bir anlatımla hayata geçirmek istediklerini dile getiren Özdemir, "Yeniden Çalıkuşu" dizisinin izleyicinin beğenisini kazanmasının en büyük dileği olduğunu bildirdi. 
     
     SANATÇILARIN GÖRÜŞÜ 
     Dizide "Çalıkuşu Feride"nin torunu ve onunla benzer bir hayat yaşayan Handan’ı canlandıracak olan Tuba Ünsal da böyle efsane olmuş bir dizinin yeniden uyarlamasında rol almanın kendisi için büyük bir onur olduğunu söyledi. 
     "Kenan" karakterini canlandıracak Burak Hakkı da "Çalıkuşu" dizisi yayınlandığı dönemde 12-13 yaşlarında olduğunu ve beğenerek izlediğini anlatarak, bu nedenle "Yeniden Çalıkuşu" adlı dizide oynaması teklifini aldığında çok heyecanlandığını kaydetti. 
     Aydan Şener de yaklaşık 20 yıl önce TRT’de yayınlanan "Çalıkuşu" dizisinin çok beğenildiğini ve yankılarının hala sürdüğünü ifade ederek, "Yedi bölümlük bir diziydi. Ama benim yalnız Türkiye’de değil, Türk Cumhuriyetleri ve Rusya’da da çok fazla tanınmamı sağladı" dedi. 
     Dizinin tekrar çekileceğini duyduğunda çok mutlu olduğunu da anlatan Şener, ancak bunun dizinin aynısı değil, farklı bir hikaye olacağını söyledi. Şener, "Yani Ferideliği hala elimde bulunduruyorum. Feride benim, bunu da belirteyim" diye espri yaptı. 
     Zerrin Arbaş da "Yeniden Çalıkuşu"nun senaryosunun çok iyi yazıldığını, ayrıca kızı Derya Arbaş’la daha önce birlikte bir dizide rol alan Burak Hakkı ile aynı dizide rol alacak olmanın da kendisini mutlu ettiğini bildirdi. 
     Reşat Nuri Güntekin’in kızı Ela Güntekin ise bu eser nedeniyle Cumhuriyet döneminde pek çok genç kızın Anadolu’ya öğretmenlik yapmaya gittiğini, ancak aynı zamanda Milli Eğitim Bakanlığı müfettişi olan babası Güntekin’e bazılarının "Sizin romanınızı okuduk, buraya geldik. Şimdi dertlerimizi dinlemeye mi geliyorsunuz " dediğini anlattı. 
     Senaryosunu Hakan Haksun’un yazdığı, yönetmenliğini Cem Akyoldaş’ın yaptığı dizi, Star TV’de Eylül ayı ortalarında yayınlanmaya başlanacak. Konusu günümüzde geçen dizide, hayatındaki psikolojik travma nedeniyle Anadolu’ya giderek öğretmenlik yapan ve zamanla Çalıkuşu hikayesindeki Feride’nin büyükannesi olduğunu öğrenen Handan’ın öyküsü anlatılacak. 
     
</TEXT>
</DOC>
