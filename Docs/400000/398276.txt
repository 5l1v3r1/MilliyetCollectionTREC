<DOC>
<DOCNO> 398276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas05.html </URL>
<DATE> 2005/11/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çocuklarınızın yanında sigara içmeyin 
</HEADLINE>
<TEXT>

     
     KAYSERİ, DHA 
     
AKUT Solunum Yolu Enfeksiyonunun ASYE , özellikle zatürree, bebeklik ve çocukluk dönemindeki hastalıkların ve ölümlerin temel nedenlerinden biri olduğu açıklandı. Kayseri Sağlık Müdürü Dr.Kadir Çetinkara, ASYE’nin ülkemizde kış aylarında 5 yaş altındaki çocuklarda sık görülen bir hastalıktır olduğuna dikkat çekerek, çocukların yanında kesinlikle sigara içilmemesini istedi. 
     Dr. Kadir Çetinkara, 5 yaş altı çocuklarda zatürreeye bağlı ölümleri üçte bir oranında azaltmak, erken teşhis ve erken uygun tedaviyi sağlamak, gereksiz antibiyotik kullanımını önleyerek, bebek ve çocuklara yönelik koruyucu ve evde tedavi edici yöntemleri geliştirmek amacıyla Sağlık Bakanlığı Ana Çocuk Sağlığı ve Aile Planlaması Genel Müdürlüğü tarafından Akut Solunum Yolu Enfeksiyonu ASYE kontrolü program yürüttüğünü söyledi. Çetinkara, Her yıl kasım ayının son haftası zatürree ölümlerinin önlenmesi haftası olarak belirlenmiş olup çeşitli etkinlikler düzenlenerek hastalığa karşı mücadelede bilinç ve duyarlılık yaratılarak çocuk sağlığı düzeyi daha iyiye götürülmeye çalışılmaktadır. Toplumumuzda çocukların çoğu yılda ortalama 4-6 kere solunum yolu enfeksiyonu geçirmektedir. Bu enfeksiyonlara düşük doğum ağırlıkları, sağlıksız çevre şartları, yetersiz aşılama, kötü beslenme, hava kirliliği, halkın sağlık kurumlarından yeterince faydalanamaması ve ihmalkar davranılması gibi faktörler zemin hazırlamaktadır. Bu nedenle solunum yolu enfeksiyonlarını erken teşhis ve tedavi etmenin yanında zemin hazırlayan faktörlerin de düzeltilmesi gerekir'' dedi. 
     Kayseri Sağlık Müdürü Çetirkara, Akut Solunum Yolu Enfeksiyonlarının önlenmesi için aşağıdaki konulara dikkat edilmesini isteyerek, şöyle dedi 
     Çocuk hasta olması beklenmeden sağlık kuruluşlarında kontrol ettirilmelidir. Çocuğun aşıları zamanında yaptırılmalıdır, ilk 6 ayda sadece anne sütü ile beslenmelidir. Çocuğun yanında sigara içilmesine izin verilmemelidir. Kalabalık ve havasız ortamlarda bulundurulmamalıdır. Bulaşıcı hastalığı olan kişilerden uzak tutulmalı, düzenli, dengeli ve yeterli beslenmelidir. Akut Solunum Yolu Enfeksiyonlarında öksürük, solunum güçlüğü, boğaz ağrısı, burun akıntısı, kulak ağrısı, kulakta akıntı, ateş, halsizlik, kırgınlık, uykuya meyil, iştahsızlık gibi belirtiler gözlenebilir. Ayrıca, hastalığın ağrılarına ve çocuğun yaşına göre bu belirtiler değişebilir veya başka belirtiler eklenebilir.'' Dr. Çetinkara, ASYE hastalığı nedeniyle, belirtilerin görüldüğü durumlarda şunların yapılmasını istedi 
     Sıvı besinler artırılmalı. Emzirme kesilmemeli, daha sık aralıklarla emzirilmeli. İyileştikten sonra bir öğün fazla yedirilmeli. Çocuğun burnu sık sık temizlenerek burun tıkanıklığı giderilmeli. Çocuğun odası nemli, ılık ve havalı olmalıdır. Yanında sigara içilmemeli ve ateşi varsa düşürülmeli az giydirilmeli, soğuk uygulama yapılmalı . Doktor tavsiyesi olmadan hiç bir şekilde ilaç verilmemeli ve hasta çocuk en yakın sağlık kuruluşuna götürülmelidir. Çünkü bilinçsiz ilaç kullanımı hastaya zarar verebileceği gibi teşhisin gecikmesine de sebep olabilir. 
     Buna rağmen solunum güçleşmesi, solunum hızlanması, çocuğun sıvı alamaması, hırıltılı solunum, dudak etrafının morlaşması, çocuk nefes alırken kaburgaların içe doğru çekilmesi, çocuğun pelte gibi yatması, veya uykuya sürekli meyilli bir hal alması gibi durumlarda çocuk zatürreeye yakalanmış olabilir. En yakın sağlık kuruluşuna müracaat ederek doktor kontrolünden geçirilmeli, verilen reçete ve öneriler titizlikle uygulanmalıdır.'' 
     
</TEXT>
</DOC>
