<DOC>
<DOCNO> 389250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy16.html </URL>
<DATE> 2005/10/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
McEldowney ABD Hükümeti hiçbir teröristle görüşmez, görüşmeyecek 
</HEADLINE>
<TEXT>

     ABD’nin Ankara Büyükelçiliği Maslahatgüzarı Nancy McEldowney, "Amerikalı yetkililerin Irak’ın kuzeyinde PKK’lılarla görüştüğü" yönündeki haberlerin doğru olmadığını belirterek, "ABD hükümeti hiçbir teröristle görüşmez, görüşmeyecek" dedi. 
     Altındağ Belediye Başkanı Veysel Tiryaki’nin daveti üzerine, Altındağ’daki Hayır Çarşısı’nı gezen ve belediyenin dağıttığı fişlerle alışveriş yapan vatandaşlarla sohbet eden McEldowney, çıkışta gazetecilerin sorularını yanıtladı. 
     McEldowney, bir gazetecinin, "bazı Amerikalı yetkililerin Irak’ın kuzeyinde PKK’lılarla görüştüğü" yönünde basında çıkan haberleri hatırlatması üzerine, "ABD hükümeti hiçbir teröristle görüşmez, görüşmeyecek" dedi. 
     Basında bu yönde çıkan haberlerin yanlış olduğunu ifade eden McEldowney, ABD’nin bir dost ve müttefik olarak, PKK ile mücadele de dahil olmak üzere bütün sorunlarında Türkiye’nin yanında olduğunu söyledi. 
     "ABD Türkiye’nin gerçek dostudur" diyen McEldowney, "bu tür haberlerin hangi kaynaklara dayandırıldığı"nın sorulması üzerine, esprili bir şekilde, "Basın mensubu olan sizlersiniz, sizlere sormak lazım" dedi. 
     McEldowney şöyle devam etti 
     "Benim yapabileceğim ABD hükümetinin bildiklerini size aktarmaktır. Ayrıca, sizlere ABD Başkanı George Bush ve hükümetin diğer üyelerinin Iraklı yetkililere ’PKK terörünü durdurmak için bizimle ve Türk dostlarımızla birlikte çalışmaları gerektiği’ yönünde söylediklerini aktarabilirim." ABD Büyükelçiliği yetkilisi McEldowney, bir gazetecinin, "bu tür ziyaretlerle Türkiye’de Irak savaşının ardından ortaya çıkan ABD karşıtlığını gidermek amacıyla bir tür halkla ilişkiler çalışması yapıp yapmadığını" sorması üzerine, bugün yaptığı ziyaretin siyaset ve halkla ilişkilerle ilgisi olmadığını kaydetti. 
     McEldowney, "Ramazan’ın ortasındayız. Buraya tamamen ihtiyacı olanlara yardım etmek için açıkyüreklilik ve şefkatle çalışan insanları görmeye geldik. ABD Büyükelçiliği’nde çalışan Türk ve Amerikalılar, yüzlerce insan, Hayır Çarşısı’na bağışta bulundu. Çünkü burada yaşıyoruz. İyi komşu olmak istİyoruz, iyi dost olmak istiyoruz, ihtiyacı olanlara katkıda bulunmak istiyoruz" dedi 
     
</TEXT>
</DOC>
