<DOC>
<DOCNO> 384009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonyas07.html </URL>
<DATE> 2005/10/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Nicolas Cage, oğluna Süpermen'in adını koydu 
</HEADLINE>
<TEXT>

     Oscar ödüllü Amerikalı oyuncu Nicholas Cage, dün doğan oğluna, çizgi roman Süpermen'in hikayedeki gerçek adı olan Kal-el adını verdi. 
     Cage'in halkla ilişkiler sorumlusu Annett Wolf, Nicholas-Alice Cage çiftinin dün doğan bebeklerine Kal-el Coppola Cage adını verdiklerini, bebeğin ve annenin sağlıklı olduğunu söyledi. 
     Wolf, Cage ailesinin oğullarına neden Süpermen'in adını verdikleri konusunda açıklama yapmadı, ancak Cage'in çizgi romana düşkün olduğu ve Süpermen'in 1938 baskısının da yer aldığı koleksiyonunu yaklaşık 1,6 milyon dolara müzayedede sattığı biliniyor. 
     Amerikan sinemasının birçok başarılı filmine imzasını atan Francis Ford Coppola'nın yeğeni olan Nicholas Cage'in esas adı da Nicholas Kim Coppola. Ünlü oyuncu, sahnede kullandığı Cage soyadını, yine bir çizgi roman kahramanı olan Luke Cage'den almıştı. 
     Beyazperdeye uyarlanan Süpermen çizgi romanında, kahraman dünyaya gelmeden önce Kripton gezegeninde doğuyor ve ona Kal-el adı veriliyor. 
     
</TEXT>
</DOC>
