<DOC>
<DOCNO> 358286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun24.html </URL>
<DATE> 2005/07/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Belçika gazetesi Güneş Türkiye plajları üzerinde ışıldıyor 
</HEADLINE>
<TEXT>

     Belçika'nın yüksek tirajlı gazetelerinden Le Soir, ''Güneş Türkiye plajları üzerinde ışıldıyor'' başlığı altında, Türkiye'nin turizm alanında rekorlar kırdığını yazdı. 
     Gazete, 2005 yılının ilk 5 aylık turizm verilerini değerlendirirken, gelişmelerin sektör çalışanlarının beklentilerini bu yıl da aştığını bildirdi. 
     Le Soir, geçen yıl 17,5 milyon turist ağırlayan Türkiye'ye bu yılın ilk 5 ayında 6,1 milyon turistin gittiğini, 2005 sonunda, Başbakan Recep Tayyip Erdoğan'ın öngördüğü 20 milyon barajının kolaylıkla aşılacağını belirtti. Gazete, ''Türkiye bu sektörde hatasız bir çizgide gidiyor'' ifadesini kullandı. 
     Türk turizminin, 2002'de, 11 Eylül olaylarına rağmen tırmanışa geçtiğini, 2003'te, Irak krizi sırasında bu tırmanışın devam ettiğini, sektörün terör olaylarından da etkilenmediğini yazan Le Soir, 2004'te turizm gelirlerinin 12,125 milyar dolar olduğunu kaydetti. 
     ''Türk turizm endüstrisinin ana kuvvetlerinden biri Türk gençliği'' diyen gazete, turistlerin taleplerine yanıt verme yeteneklerini son 10 yılda geliştiren Türkiye'de otelcilik alanındaki başarılara da yer verdi. 
     Türkiye'de sadece güneş, plaj ve deniz seçenekleri bulunmadığına, kültürel ve sportif olanakların çok fazla olduğuna dikkati çeken gazete, turizm sektörü çalışanlarının artık bu farklı alanlara da ağırlık verdiklerini ifade etti. 
     Gazete, Türkiye'ye giden Belçikalı turist sayısında da patlama olduğunu, bu rakamın 2004'te yüzde 32,5 artışla 426 bine ulaştığını, 2005'de 450 bini aşacağını belirtti. 
     Le Soir, deniz, güneş ve plaj seçeneklerine öncelik veren Belçikalı turistlerin artık Karadeniz ve Doğu Anadolu gezilerine de yoğun ilgi gösterdiklerini kaydetti. 
     
</TEXT>
</DOC>
