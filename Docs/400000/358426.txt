<DOC>
<DOCNO> 358426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur11.html </URL>
<DATE> 2005/07/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Boyacı iskeleden düştü, arkadaşları olay çıkardı 
</HEADLINE>
<TEXT>

     Ertan KORKMAZ- Mehmed Hakkı ÖZBAYIR MANİSA, DHA 

      MANİSA’DA, bir binanın dış cephe boyasını yapan 18 yaşındaki Gökhan Karabay, çalıştığı iskelede dengesini kaybedince 8 metre yükseklikten düştü. Kol ve bacaklarında kırıklar oluşan Gökhan Karabay'ın çalışma arkadaşları, ambulansın geç kaldığını ileri sürüp, önce cam kırıklarıyla kendi kollarını ve vücutlarını kestiler, ardından da basın mensuplarına saldırmak istediler. Çağırıldıktan 8 dakika sonr olay yerine geldiklerini belirten ambulans görevlilerine de yumrukla saldırmak isteyen işçilere polis engel oldu. 
     Olay bugün saat 15.00 sıralarında 2'nci Anafartalar Mahallesi Hükümet Caddesi’nde bulunan Konak İş Hanı'nda meydana geldi. İş hanında dış cephe boyası yapan işçilerden Gökhan Karabay, çalıştığı, 8 metre yüksekikteki iskeleye çıkmak istedi. Bu sırada dengesini kaybeden Gökhan Karabay, iskeleden önce binanın yanında bulunan Giritligil Ailesi'ne ait tarihi un fabrikasının eternet kaplı koruma çatısına düştü. Daha sonra da çarpmanın etkisiyle kırılan çatıdan, kazılı toprak zemine düştü ve kendinden geçti. Olayı gören çalışma arkadaşları ile o sırada iş hanının yakınında bulunan baba Sadettin Karabay, hemen Gökhan Karabay'ın yanına koştu. 
     Bu arada, Gökhan Karabay boyacı arkadaşları, 8 dakikada olay yerine gelen ambulansın geç kaldığını ileri sürerek, ellerine geçirdikleri cam kırıklarıyla önce kendi kollarını ve vücutlarını çizdiler, ardından da basın mensuplarına saldırmak istediler. İşçiler, polisler tarafından engellenirken baba Sadettin Karabay, Günde 20 milyon liraya sigortasız işçi çalıştırıyorlar, bu nasıl ülke'' diye bağırdı. 
     8 dakikada olay yerine geldiklerini belirten 112 acil yardım ambulansında görevli sağlık ekibi de işçilerin yumruklu saldırısına uğradı. Polisler işçilere engel olurken, Gökhan Karabay Manisa Devlet Hastanesi’ne götürüldü. Tedaviye alınan Karabay’ın kol ve bacaklarında kırıkların bulunduğu belirtildi. 
     
</TEXT>
</DOC>
