<DOC>
<DOCNO> 361283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/oztrak.html </URL>
<DATE> 2005/07/15/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Yabancı sermaye konusunda kafalar karışık 
</HEADLINE>
<TEXT>


Başbakan Yardımcısı Sayın Şener'in açıklamalarıyla başlayan yabancı sermaye konusundaki tartışma bu konuda yaşanan kavram kargaşasını ortaya koyuyor. 
Günümüzde yabancı sermaye akımları konusunda yaşanan temel tartışma sermaye hareketlerinin gelişmekte olan ekonomilerde yol açtığı hızlı büyüme ve çöküş döngülerinin nedenleri üzerinde yoğunlaşıyor. Bu dalgalanmaların arkasında bazı dönemlerde uluslararası yatırımcıların risk iştahının artarak gelişmekte olan ülkelere yönelmesi daha sonra da hızla daha güvenli olan gelişmiş ülkelere yönelmesi yatıyor. 
Başlangıçta bu ani hareketlerin arkasında ev sahibi ülkede artan riskler ve yapısal bozuklukların olduğu söyleniyordu. Ancak son zamanlarda yabancı yatırımcıların kendilerine özgü davranışlarının da bu hareketlerde oldukça belirleyici olduğu ortaya çıkıyor. 
Aşırı sermaye girişlerinin yol açtığı milli paradaki hızlı değer artışına bağlı rekabet sorunları, sermaye hareketlerinin serbest bırakılmasının etkilerinin tartışılmasına yol açıyor. Sermaye hareketlerinin serbest bırakılmasının gelişmekte olan ülkelerin ekonomilerine pozitif etki yaptığı sonucuna ulaşan önde gelen akademik araştırma sayısı son derece sınırlı. Araştırmaların çoğu belirgin bir pozitif etki bulamıyor. 

İç tasarruf yetersiz 
Ancak yabancı sermaye akımlarını alt kategorilere ayırdığımızda farklı sonuçlara ulaşılabiliyor. Doğrudan yabancı sermaye yatırımları, hisse senedi alımları, özel krediler ve resmi krediler biçiminde bir ayrım yapıldığında üçüncü kategorideki yabancı sermaye girişleri dışındaki kalemlerin yatırım, teknolojiye ulaşma, yönetim tecrübesi ve istihdam üzerinde pozitif etkisi olduğu görülüyor. Yabancı yatırımcıların risk alma iştahındaki değişmelerden en az etkilenen kalem ise doğrudan yabancı sermaye yatırımları ve resmi krediler. 
Ancak yapılan açıklamalardan anlaşıldığı kadarıyla hükümetin, diğer gelişmekte olan ülkelerdeki yönetimlerin aksine, özel krediler ve bunun bir alt kalemi olan kısa vadeli sermaye hareketleri ile bir sorunu yok. Görüş ayrılığı doğrudan yabancı sermaye yatırımları konusunda. 
Türkiye'nin işsizlik sorununu çözmesi için önümüzdeki dönemde yaratması gereken istihdam oldukça yüksek. Bunun gerektirdiği yatırımları sadece iç tasarruflar ile gerçekleştirmesi zor. Bu nedenle doğrudan yabancı sermaye yatırımlarına ihtiyaç var. Çin'de yıllık istihdam artışının dörtte biri yabancı sermaye yatırımları ile sağlanıyor. 
Ancak doğrudan yabancı sermaye yatırımlarının da türleri var. Yeni üretim kapasiteleri yaratmak amacıyla gelen yabancı sermayenin istihdam üzerinde doğrudan bir etkisi var. Buna karşılık mevcut firmalarla birleşme veya satın alma şeklinde gelen yabancı sermayenin istihdam üzerindeki etkisi çok daha dolaylı. 

Kısıt getirilebiliyor 
Ülkeler bazı sektörlerin, stratejik konumları nedeniyle, yabancılara açılmasına kısıt getirebiliyor veya yabancı sermaye yatırımlarının bazı sektörlere gelmesi için özel önlemler alabiliyorlar. Çok kısa bir süre önce gördüğümüz gibi yabancı sermayeye kısıt getirilmesi ABD de dahi söz konusu olabiliyor. Sektör veya faaliyet bazında kısıtlamalar yabancı sermaye düşmanlığı anlamına gelmiyor. 
Ülkelerin yabancı sermayeden yararlanma konusunda kendi özel koşullarına ve önceliklerine uyan detaylı bir vizyon ve stratejiye sahip olmaları gerekiyor. Yabancı sermayeden işsizliği ve yoksulluğu azaltmada nasıl yararlanacaksınız Özelleştirmelerde, tarımda, tarımsal sanayide, emek yoğun endüstrilerde, altyapıda yabancı sermayenin rolü ne olmalı Yabancı sermaye çekme konusunda önde gelen birçok ülkede bu sorular soruluyor ve stratejiler geliştiriliyor. 
Mevcut hükümet yabancı sermaye girişlerinin her türlüsüne seyirci kalmayı benimsiyor. Aşırı sermaye girişlerini yönetmek istemiyor. Doğrudan yabancı sermaye yatırımları konusunda da kafasının karışık olduğu anlaşılıyor. Dolayısıyla bu alanı da yönetecek bir strateji oluşturamıyor. Politikasızlık içeride sorunlara ve çelişkilere yol açıyor. Dışarıda da yatırımcının kafasını karıştırıyor. Bu durumda işsizlik ve yoksulluk sorununu çözmek güçleşiyor. 



</TEXT>
</DOC>
