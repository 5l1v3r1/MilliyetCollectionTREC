<DOC>
<DOCNO> 375064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko25.html </URL>
<DATE> 2005/09/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Serdengeçti 35 yıl sonra tek haneli enflasyonu pekala görebiliyoruz 
</HEADLINE>
<TEXT>

     Merkez Bankası Başkanı Süreyya Serdengeçti, ekonomik politikaların kararlı uygulanmasının önemini vurgularken, ''35 yıl sonra, tek haneli enflasyonu pekala görebiliyoruz. Buna inanmıyorduk hiç bir zaman. O kadar ki yine inanamadığımız bir şeyi yakalıyoruz'' dedi. 
     Süreyya Serdengeçti, Merkez Bankası, Dünya Gazetesi ve Kocaeli Sanayi Odası tarafından düzenlenen 'Para Politikaları' konulu konferansta, ekonomik istikrar ile ön şartı fiyat istikrarının önemine değindi. 
     Türkiye'nin, bilgiye dayanmadan fikir üretmenin çok yaygın olduğu bir ülke olduğunu ve bunun her alanda görüldüğünü ifade eden Serdengeçti, ''Hala çok anlaşılmamış olmakla beraber, enflasyonla mücadele son derece önemlidir. Merkez Bankası da bu yüzden bağımsızdır zaten ve bu görev kendisine verilmiştir'' dedi. 
     Ekonomik politikaların nihai amacının, bütün dünyada ekonomik refahı artırmak olduğunu vurgulayan Serdengeçti, şunları söyledi 
     
     EKONOMİK İSTİKRARIN ÖN ŞARTI FİYAT İSTİKRARI 

     ''Refah ise ancak sürdürülebilir büyüme ve istihdam artışı sağlanırsa artabilir, bunu biliyoruz. Sürdürülebilir büyüme ve sürdürülebilir istihdam artışı içinse ekonomik istikrar şarttır. Ülkemizde 30 yılı aşkın bir dönem olmayan şey. Ekonomik istikrarın olabilmesinin ön şartı da fiyat istikrarıdır. 35 yıldır yapamadığımız ve şimdi yapmaya çalıştığımız şey bundan ibarettir. Biz dolayısıyla ekonomik refahın artmasının yolunu açıyoruz ve zaten bunu da görmeye başladık.'' 
     
     KARARLILIĞIN SONUÇLARI 

     Ekonomik politikalar kararlı uygulandığı zaman, ne sonuç alındığının hep beraber bilindiğini anlatan Serdengeçti, şunları kaydetti 
     ''35 yıl sonra tek haneli enflasyonu pekala görebiliyoruz. Buna inanmıyorduk hiç bir zaman, o kadar ki yine inanamadığımız bir şeyi yakalıyoruz. Sadece bu olmadı, bütün bu dönem boyunca beklenenin çok üzerinde büyüme de sağlandı Türkiye ekonomisinde. Yine diğer bir sorun olan kamu borcunun milli gelire oranında azalma sağlandı. Demek ki ekonomik politikalar kararlı uygulanırsa, bu neticeleri almak mümkün oluyor.'' 
     
     "2002 YILINDAN BUGÜNE KADAR TÜRKİYE'DEKİ REEL BÜYÜME, YÜZDE 26.9" 

     Türkiye Cumhuriyet Merkez Bankası Başkanı Süreyya Serdengeçti, 2002 yılından bugüne kadar Türkiye'deki reel büyümenin yüzde 26.9 düzeyinde olduğuna işaret ederken, "bu sanırım dünyada bir rekordur" dedi. 
     2005 itibarıyla büyüme oranının ise program tahminlerine yüzde 5 yakın gerçekleşmesinin beklentiğini anlatan Serdengeçti, büyümenin şu anda "yüzde 5.3 seviyesinde" olduğunu bildirdi. 
     Serdengeçti, Merkez Bankası, Dünya Gazetesi ve Kocaeli Sanayi Odası'nca düzenlenen "Para Politikaları" konulu konferansta, 2005 yılı ilk çeyreğinde büyüme sürecinin devam ettiğini, ancak 2004 yılının ilk yarısına oranla yavaşlama olduğunu belirtti. 
     Ekonomideki büyümenin özel sektöre dayalı olduğunu ve en çok katkının da verimlilik artışından geldiğini, buna bağlı olarak dışa açıklılığın arttığını ifade eden Serdengeçti, şunları söyledi 
     
     3 YILLIK REEL BÜYÜME 

     "2002 yılından itibaren bugüne kadar Türkiye'deki reel büyüme yüzde 26.9 mertebesindedir. Bu sanırım dünyada bir rekordur. 1953 yılından beri Türkiye'de 3 yıllık bir dönemde bu oranda büyüme görülmemiştir. İstatistiklere baktık, tablo bu. 
     Büyüme özel sektöre dayalıdır. En çok katkı verimlilik artışından gelmektedir. İhracatın önemli katkısı olmuştur. Türkiye ekonomisi giderek dünya ekonomisiyle bütünleşmektedir." 
     
     "BÜYÜME ŞU ANDA YÜZDE 5.3 SEVİYESİNDE" 

     Serdengeçti, 2005 yılı ilk çeyreğinde büyüme sürecinin devam ettiğine işaret ederken, devamla şöyle dedi 
     " büyüme şu anda yüzde 5.3 seviyesindedir. Büyümenin kaynaklarına, 1990'lardaki bölümüne baktığımızda artış yüzde 4.1 olarak görüyoruz. İstihdamın buna katkısı yüzde 23.5, sermaye skokundaki artışın katkısı yüzde 73.2, toplam faktör verimliliğin katkısı ise yüzde 3.3. 
     2002-2004 arasında ise büyüme artışı 7.5. İstihdam artışının katkısı 2.4, sermaye stokundaki artışın katkısı 46.2, toplam faktör verimliliğin katkısı ise yüzde 51.3 dür." 
     Serdengeçti bu arada, 2005 yılının ilk çeyreğindeki büyümenin, geçen yılın ilk yarısına kıyasla yavaş olduğunu söyledi. 
     Ticaret ve sanayi sektörlerinin büyümesinde, Kamu harcamaları ve yatırımlarında bütçe hedefleri ile tutarlı artış, özel tüketim ve yatırım harcamalarında göreli yavaşlama olduğunu belirten Serdengeçti, inşaat sektöründe ise hızlı büyüme görüldüğünü belirtti. 
     
     BÜYÜMEDE BAZ ETKİSİ VE MEVSİMLİK ETKİ 

     "Büyüme analizlerinde dikkat edilmesi gereken iki önemli unsur var. Bunlardan birisi baz etkisi, diğeri ise mevsimlik etki" diyen Serdengeçti, şunları kaydetti 
     "2004 yılı ilk yarısında çok hızlı büyüme, 2005 yılı ilk çeyreğinde baz etkisini kuvvetli hissettirmiştir. Mevsimlik etkiler arındırıldığında, büyüme eğilimi daha da güçlüdür. 2005 yılı ilk çeyreğinde, özel nihai tüketim harcamaları ve özel sektör yatırım harcamalarında bir önceki döneme göre artış, makine techizat üretiminde bir önceki çeyreğe göre artış, istihdam yaratan bina ve konut yatırımlarında, özellikle sınai yapı ruhsatlarında artış, devletin tüketim harcamalarında bir miktar azalma, yatırımlarında ise sınırlı artış olmuştur. 
     2005 Haziran ayı itibariyle, sanayi üretimi artış eğilimini devam ettirmekte, ara malı ve yatırım malları üreten sektörler de kuvvetli." 
     
     BUNDAN SONRA NE OLACAK 

     Serdengeçti, "bundan sonra ne olacağı" konusunda ise şöyle konuştu 
     "Baz etkisi nedeniyle, 2005 yılı ikinci çeyreğinde yıllık büyüme oranları daha düşük çıkabilecektir. 2005 üçüncü çeyreğinden itibaren ise baz etkisinin ortadan kalkması söz konusu. Krizden çıkış sürecinin büyümeye yaptığı büyük katkı, 2004 yılının sonuna doğru sona ermeye başlamıştır. Güven endeksleri ve yatırım eğilimlerinde bir miktar gerileme ve duraklama gözlenmektedir. Sonuçta 2005 yılı itibariyle büyüme oranının, program tahminlerine yakın gerçekleşmesi beklenmektedir." 
     
     "CARİ AÇIK, TEK BAŞINA KRİZ GÖSTERGESİ DEĞİL" 

     Türkiye Cumhuriyet Merkez Bankası Başkanı Süreyya Serdengeçti, cari açığın tek başına kriz göstergesi olmadığını vurgularken, "bugün Türkiye ekonomisinin koşulları, geçmişten önemli ölçüde farklı. Bu yüzden cari açıktaki artışın, bugünkü koşullarda ve mevcut program uygulaması çerçevesinde krizle sonuçlanması beklenmemeli" dedi. 
     Serdengeçti, Merkez Bankası, Dünya Gazetesi ve Kocaeli Sanayi Odası tarafından düzenlenen "Para Politikaları" konulu konferansta, son yıllarda dünyada artan finansal ve ekonomik bütünleşmenin, makroekonomik istikrarın güçlendiği ülkelerde, daha yüksek açıkların sürdürülebilmesine imkan tanımakta olduğunu ifade etti. 
     
     "AÇIĞIN NEDENLERİ FARKLI" 

     Cari açığın tek başına kriz göstergesi olmadığını, geçmişte Asya’da kriz yaşayan ülkelerde cari dengenin fazla verdiğini hatırlatan Serdengeçti, sözlerini şöyle sürdürdü 
     "Bugün Türkiye ekonomisinin koşulları, geçmişten önemli ölçüde farklıdır. Bu yüzden cari açıktaki artışın, bugünkü koşullarda ve mevcut program uygulaması çerçevesinde krizle sonuçlanması beklenmemeli. Açığın nedenleri farklıdır. 2001 krizinden önce hem yatırımlar hem de gevşek maliye politikası ve artan bütçe açıkları nedeni ile yurtiçi tasarruflar azalmıştır. 
     Oysa bugün hem toplam yurtiçi yatırımlar, hem de sıkı maliye politikası sayesinde kamu tasarrufları artmaktadır. Dolayısıyla bugün cari açık, geçmişten farklı olarak, yatırımların tasarruflardan daha hızlı artması nedeniyle oluşmuştur." 
     
     KÜMÜLATİF NET SERMAYE GİRİŞİ 26 MİLYAR DOLAR 

     Diğer taraftan açığı finanse eden sermaye hareketlerinin yapısının değişmekte olduğunu vurgulayan Serdengeçti, şunları kaydetti 
     "2005 yılı ilk yarısı itibariyle, IMF ve döviz rezervleri hariç yıllık kümülatif net sermaye girişi 26 milyar ABD doları olmuştur. Dalgalı kur rejimi uygulanmakta. Bunun şok emici özelliği vardır. Finans sektörü daha kuvvetli. Bankacılık sektörünün açık pozisyon miktarı çok daha azdır. Kısa vadeli sermaye teşvik edilmemekte, döviz rezervleri rekor seviyede. YTL suni olarak değerli tutulmamaktadır. Merkez Bankası 2002’den bugüne kadar 29.1 milyar ABD doları döviz alımı yapmıştır. Sıkı maliye politikaları uygulanmaktadır." 
     
     DÖVİZ KURLARI VE FAİZ 

     Serdengeçti bu arada, döviz kurları dalgalanmaya bırakıldığından beri, Merkez Bankası’nın faizlere yönelik bir politika izlemediğini anlatırken, şunları kaydetti 
     "Bugün Merkez Bankası aktif bir para politikası stratejisi, örtük enflasyon hedeflemesi uygulamaktadır. Burada politika aracı, kısa vadede faiz oranlarıdır. Ve kararları alırsın, sadece gelecekte enflasyonun izleyeceği çeyrek yılı tahmin etmek kalır. 
     Efendim faizleri değiştiriyor ya da değiştirmiyor, kura bakıyor, ödemeler dengesine, maliyeye, hazineye, bankaya bakıyor. Bunların hiç birisi doğru değil. Bu politika doğrultusunda gecelik faiz oranlarını belirlemekteyiz. Bugün gecelik faiz oranları yüzde 57’den yüzde 14.25’e gerilemiş bulunmaktadır. Bu tutarlı bir gelişmedir. Faizler bizim istediğimiz seviyelerde olmamasına rağmen, beklenti yönetimi, olumlu beklentiler son 3 yılda özel sektörün üretim-yatırım ve tüketiminin tarihi seviyelerine ulaşmasını sağlamıştır." 
     
     DALGALI KUR POLİTİKASI 

     Serdengeçti, dalgalı kur rejiminin "döviz kurunun ekonomik temellerden kopuk bir biçimde aşağı veya yukarı yönlü, kontrolsüz bir biçimde hareket etmesi" demek olmadığını da söyledi. 
     Döviz kurunun seviyesini kısa ve uzun vadede belirlendiğini anlatan Serdengeçti, şöyle konuştu 
     "Kısa vadede, ekonomik programdaki gelişmeler, kamu borç stoku ve risk primi, bekleyişler, özellikle ödemeler dengesi bekleyişleri, dış gelişmeler, piyasadaki oyuncuların davranışları.. 
     Uzun vadede ise yapısal reformlar ve verimlilik ürezirine etkileri, ekonomideki devresel hareketler, ekonomik temeller, enflasyon, büyüme döviz kurunu belirler. Döviz kuru, taşıdığı önem itibari ile finansal istikrarın bir parcası olarak Merkez Bankası’nın her zaman dikkatle izlediği bir değişkendir. Merkez Bankası, dalgalı kur politikası kapsamında piyasalarda iki türlü işlem yapmaktadır. Birincisi aşırı oynaklığa müdahale, ikincisi ise rezerv biriktirme amaçlı döviz alımları." 
     
     DÖVİZ REZERVLERİ 

     29 Ağustos 2005 tarihi itibariyle Merkez Bankası’nın döviz rezervlerinin 41.5 milyar ABD doları seviyesinde olduğuna işaret eden Serdengeçti, şunları kaydetti 
     "Ancak kamu kesiminin dış borç ödemeleri, 2005-2008 arası 56.4 milyar ABD dolarıdır. Merkez Bankası, bilançosundaki maliyeti, döviz yükümlülüklerini kademeli olarak azaltmak, güven tesisi amaçları ile uluslararası rezerv pozisyonunu güçlendirmeye yönelik, şeffaf, önceden açıklanan bir program çerçevesinde döviz alımları yapmaktadır ve yapmaya da devam edecektir. Dünya örnekleri de, dalgalı kur rejimi olsa bile, ülkelerin yüksek döviz rezervlerine sahip olmayı tercih ettiklerini göstermektedir." 
     
     "SAHTE PARA YAKALANIYOR DİYE ÜZÜLMEYİN, YAKALANMAZSA ÜZÜLÜN" 

     Türkiye Cumhuriyet Merkez Bankası Başkanı Süreyya Serdengeçti, Türkiye ekonomisinin "orta ve uzun vadede fiyat istikrarı, sürdürülebilir istihdam artışı ve sürdürülebilir büyüme" çerçevesinde, bundan sonra neler yapılması gerektiğine odaklanması gerektiğini söyledi. 
     Serdengeçti, Merkez Bankası, Dünya Gazetesi ve Kocaeli Sanayi Odası tarafından düzenlenen "Para Politikaları" konulu konferansta, Türkiye ekonomisinin geleceğinin, "nihai amaçlarına ne zaman ve ne şekilde ulaşabileceği, yapısal değişim sürecini hangi oranda ve ne hızla gerçekleştirebileceğine" bağlı olarak değişeceğini belirtti. 
     Serdengeçti, bu yüzden tartışmaların, gerçek işlevi dışında, sadece kısa vadeli bir bakış açısı ile "yükseldi-düştü" şeklinde yapılan ve kısır döngüye dönüşmüş bulunan 'kur-borsa-faiz' üçgeninin dışına çıkması gerektiğini söyledi. Serdengeçti, şunları kaydetti 
     "Türkiye ekonomisinin, orta ve uzun vadede fiyat istikrarı, sürdürülebilir istihdam artışı ve sürdürülebilir büyüme çerçevesinde, bundan sonra neler yapılması gerektiğine odaklanması gerekmektedir. 
     Bundan sonra, bankacılık sektörü reformu, vergi reformu, sosyal güvenlik reformu, mali uyum kalitesi, kamu personel reformu, iyi yönetim ilkelerinin hayata geçirilmesi, yatırım oranlarının geliştirilmesi, verimlilik artışlarının tüm sektörlere yayılması, aktif istihdam politikaları, ekonomik politikaların koordinasyonu yapılmalı ve kurumsallaşma tamamlanmalıdır." 
     
     SORULAR 

     Serdengeçti, konuşmasının ardından soruları yanıtladı. Serdengeçti, bir sanayicinin Türkiye'deki vergi oranlarından şikayet etmesi üzerine, vergi reformlarının devam etmesi ve kayıt dışı ile mücadele olduğu sürece, vergi oranlarının düşeceğine kaydetti. 
     Piyasada dolaşan sahte paralarla ilgili soruyu da yanıtlayan Serdengeçti, "Türkiye'de Avro'dan fazla sahte YTL yok. Sahte parayla mücadele devam ediyor. Sahte para yakalanıyor diye üzülmeyin, yakalanmazsa üzülün" dedi. 
     
     NEDEN CUMHURİYET MERKEZ BANKASI 

     Serdengeçti, bankanın adının "Türkiye Cumhuriyeti Merkez Bankası " değil de, neden Türkiye Cumhuriyet Merkez Bankası" olduğunun sorulması üzerine de, şunları kaydetti 
     "Aslında kendimizi çok iyi anlatamamışız. Biz hata yapmışız. Hatayı yaparken Merkez Bankası diye yapmışız. İnsanlar bunu şöyle okumuş Türkiye Cumhuriyeti Merkez Bankası . Bankanın adı Merkez Bankası değil, Cumhuriyet Merkez Bankası. 1937'de kurulurken bu şekilde düşünülmüş. Özellikle yeni kurulan Cumhuriyet'in yeni bir kurumu. Bunun altı çizilmiştir. Adına Cumhuriyet Merkez Bankası denmiştir. Daha sonra ise o zaman hangi ülkenin bu diye sorulmuş. Türkiye'nin olduğu belli olsun denmiş ve Türkiye Cumhuriyet Merkez Bankası olmuştur." Öte yandan Kocaeli Sanayi Odası Başkanı Yılmaz Kanbak, konuşmasının ardından Serdengeçti'ye, odanın şiltini hediye etti. 
     
</TEXT>
</DOC>
