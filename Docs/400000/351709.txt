<DOC>
<DOCNO> 351709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo30.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KAYSERİSPOR 

Dört futbolcu imzaya geliyor 
OKTAY ENSARİ DHA 

Sarı - Kırmızılılar, lig bitmeden prensip anlaşmasına vardığı İstanbulsporlu Yordanov ve Ankarasporlu Muhammed Hanefi'yi resmi sözleşme imzalamak için kente davet etti. Futbol Şubesi Sorumlusu Yücel Şahin, Yordanov ve Muhammed Hanefi'nin yanı sıra Bulgar kaleci Ivankov ve İstanbulsporlu Aytekin'in de kısa süre içinde Kayseri'ye gelerek mukavele imzalayacaklarını açıkladı. 

KOCAELİSPOR 

Çetin pazarlık 
ERGÜN AYAZ DHA 

Körfez ekibi yönetimi, teklif götürülen teknik direktör Oğuz Çetin'le görüşmelere devam ediyor. Başkan İbrahim Saral, Çetin'in prensip olarak teklifi kabul ettiğini belirtti. Saral, "Oğuz Çetin'le aramızda bir sorun yok. Kendisiyle anlaşma sağlayarak yolumuza devam etmek istiyoruz. Yeni sezonda Kocaelispor'u Süper Lig'e taşıyacak güçte bir kadro kuracağız" dedi. 

DİYARBAKIRSPOR 

Yönetim görev dağılımı yaptı 
Kırmızı-Yeşilli kulübün yeni yönetim kurulu iş bölümü yaptı. Kulüpten yapılan açıklamada, Abdullah Akyıl başkanlığında oluşturulan yönetimde, Abdullah Atik'in başkanvekilliği görevine getirildiği bildirildi. Servet Can, Aziz Gölcük, Felat Hevedanlı, Mustafa Gezmez, Nurullah Edemen, Mehmet Akif Aşvar ve Bedri Rıdvan'ın asbaşkan olarak görev yapacakları açıklandı. 

KARŞIYAKA 

Şahintürk 1 yıllık imza attı 
İkinci Lig A Kategorisi'nde şampiyonluğu hedefleyen Karşıyaka, Konyaspor'dan Mustafa Şahintürk ile 1 yıllık sözleşme imzaladı. Kulüp binasındaki törene katılan Başkanı Levent Aziz Güngil, Mustafa'nın kalitesini kanıtlamış bir oyuncu olduğunu söyledi. Tecrübeli futbolcu ise "Geçen sezon sakatlığım yüzünden fazla oynayamadım. Yeni dönemde Karşıyaka forması altında başarılı olacağıma inanıyorum" dedi. 

GENÇLERBİRLİĞİ 

Ziya Doğan'ın aklı karıştı 
Gençlerbirliği Teknik Direktörü Ziya Doğan yabancı transferi için yurt dışına çıkarma yaparak futbolcu izledi. Kırmızı - Siyahlı takımın hocası, Tunus ve Polonya'da listesindeki oyuncuları takibe aldı. Ancak Doğan'ın herhangi bir oyuncu hakkında kesin karar veremediği öğrenildi. Ziya Doğan'ın, Başkan İlhan Cavcav'la görüştükten sonra transferdeki tavrını belirleyeceği vurgulandı. 

ANTALYASPOR 

Gauidino krizi 
Kırmızı - Beyazlılar, 700 milyar lira borçlu olduğu eski oyuncusu Mario Gauidino'yu Antalya'ya getirdi. Alman futbolcuya olan borcu nedeniyle yeni sezona 6 puan eksikle başlama korkusu yaşayan yönetim, Gauidino ile gün boyu kapalı kapılar ardında pazarlık yaptı. Yönetimin borcun taksitlendirilmesi konusunu gündeme getirdiği, bugün de görüşmelerin süreceği bildirildi. 



</TEXT>
</DOC>
