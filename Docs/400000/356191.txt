<DOC>
<DOCNO> 356191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun43.html </URL>
<DATE> 2005/06/28/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Türkiye-AB Karma Parlamento Komisyonu Batı Trakya'da... 
</HEADLINE>
<TEXT>

     Batı Trakya’yı ziyaret eden Türkiye-AB Karma Parlamento Komisyonu üyeleri, İskeçe iline bağlı Türk yerleşim birimlerini ziyaret etti. 
     Aydın Dumanoğlu başkanlığındaki 8 milletvekilinden oluşan heyet, İskeçe Belediye Başkanı Mihail Stilyanidis’i makamında ziyaret ettikten sonra İskeçe Müftüsü Mehmet Emin Aga ile biraraya geldi. 
     İskeçe Türk Birliği lokaline de giderek soydaşlarla bir süre sohbet eden Komisyon üyeleri daha sonra İnhanlı ve Mustafçova beldelerini ziyaret ettiler. 
     Komisyon üyeleri, soydaşlarla yaptıkları görüşmelerde, Batı Trakya Türk azınlığının sorunlarıyla yakından ilgilendiklerini ve çözüm bulunması için çaba harcayacaklarını vurguladılar. 
     Komisyon üyeleri, yarın Batı Trakya’dan ayrılmadan önce Türkiye’nin Gümülcine Başkonsolosluğu’nda bir basın toplantısı yaparak gezi izlenimlerini aktaracaklar. 
     Batı Trakya’ya gelen Türkiye-AB Karma Parlamento Komisyonu heyetinde, Komisyon Eşbaşkanı Dumanoğlu’nun yanı sıra, Komisyon Başkan Yardımcıları İstanbul Milletvekili Onur Öymen ile Karabük Milletvekili Mehmet Ceylan, Batman Milletvekili Afif Demirkıran, Edirne Milletvekili Necdet Budak, Mersin Milletvekili Ömer İnan, Samsun Milletvekili Haluk Koç ile Türkiye-Yunanistan Dostluk Grubu Başkanı Bursa Milletvekili Mustafa Dündar bulunuyor. 
     
</TEXT>
</DOC>
