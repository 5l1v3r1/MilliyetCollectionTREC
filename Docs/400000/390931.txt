<DOC>
<DOCNO> 390931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/dunya/axdun01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'dan gelen CIA uçağı' tartışması 
</HEADLINE>
<TEXT>


Bir CIA uçağının 7 Mart'ta İstanbul'dan gelip Kopenhag'da 23 saat kaldığının ortaya çıkması üzerine muhalefet hükümete 'Bu bir işkence uçağı mıydı ' diye sordu 

İrfan Kurtulmuş - Kopenhag 


7 Mart 2005'te İstanbul'dan havalanan, ABD Merkezi İstihbarat Teşkilatı'na CIA ait bir uçağın, indiği Kopenhag'da 23 saat kaldığı yönündeki iddialar Danimarka'da tartışmalara neden oldu. 
Danimarka resmi haber ajansı Ritzau'ya göre, muhalefetteki sol eğilimli Danimarka Birlik Partisi'nin Savunma Politikası Sözcüsü Frank Aaen, Dışişleri Bakanı Per Stig Möller'den parlamento dış politika kuruluna ifade vererek CIA uçağının başkente ne amaçla indiğine açıklık getirmesini istedi. 

Danimarka'ya ilk iniş 
Aaen yaptığı açıklamada, "Danimarka bu uçuşlara göz yumarsa, biz de mahkumlara yapılan kötü muamelelere ortak oluruz" dedi. Batı basınında daha önce yer alan haberlerde, CIA'nın İslamcı terör zanlılarını işkence altında sorgulayabilmek için bunları, işkencenin serbestçe uygulandığı, otoriter rejimlerle yönetilen ülkelere gizli uçaklarla taşıdığı öne sürülmüştü. 
Danimarka Ulaştırma Bakanı Flemming Hansen'in, Frank Aaen'e gönderdiği cevaba göre 7 Mart'ta İstanbul'dan gelen "N221SG" kuyruk numaralı uçak, yerel saatle 09.00'da Kopenhag'a indi. Ertesi sabah yine yerel saat ile 08.04'de İzlanda'nın Keflavik kentine gitmek için havalandı. Ancak, uçağın iniş sebebi hakkında bilgi verilmedi. 
2001'den bu yana Danimarka hava sahasını kullanan CIA uçaklarından biri, ilk kez bir Danimarka havalimanına iniş yapıyor. 

Milliyet yazmıştı 
Milliyet'te de 28 Aralık 2004 ve 15 Mart 2005 tarihlerinde yayınlanan haberlerde CIA'nın "işkence uçakları kullandığı" yönündeki iddialara yer verilmişti. ABD ve Avrupa basınında da geniş yer bulan iddialara göre CIA, 11 Eylül saldırılarının ardından uluslararası terörizme karşı verilen savaş çerçevesinde terör zanlılarını sorgulamak amacıyla, işkence ve kötü muamelenin yasal sorun yaratmadığı Mısır, Ürdün, Afganistan ve Pakistan gibi ülkelere götürüyor. CIA'nın zaman zaman Avrupa ülkelerinden terör zanlılarını kaçırdığı iddiaları da ortaya atılmış, bunun üzerine İsveç, İtalya ve Almanya'da ayrı ayrı soruşturmalar da açılmıştı. 
Washington Post'un bir haberine göre de CIA bu iş için "Gulfstream 5" tipi bir uçak kullanıyor. Bu uçağın Avrupa kentleriyle, Pakistan'ın İslamabad ve Karaçi, Özbekistan'ın Taşkent, Azerbaycan'ın Bakü, Fas'ın Rabat kentleri arasında mekik dokuduğu biliniyor. 
New York Times gazetesinde 31 Mayıs'ta yer alan bir habere göre CIA, 10'unu 2001'den sonra aldığı 26 uçağa sahip. Habere göre CIA'ya ait bu uçaklar paravan 7 şirketin üzerine kayıtlı. İstanbul'dan Kopenhag'a giden "N221SG" kuyruk numaralı uçak da bu şirketlerden "Path Corporation" üzerine kayıtlı. 


</TEXT>
</DOC>
