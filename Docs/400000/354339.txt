<DOC>
<DOCNO> 354339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun48.html </URL>
<DATE> 2005/06/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Yeni Irak hükümetine destek ve yardım sözü... 
</HEADLINE>
<TEXT>

     Brüksel’de yapılan "Irak’ın geleceği" konferansında yeni Irak hükümetine, ülkeyi yeniden yapılandırmasını, demokratik ve ekonomik reformlarını desteklemek için yardım edilmesi kararı alındı. 
     ABD ve AB’nin öncülüğünde yapılan konferansta kabul edilen sonuç bildirgesinde, Irak hükümetinin, Irak halkının niyetini yansıtan, demokratik, insan haklarına saygılı, farklı etnik grupların bir arada yaşadığı, federal, birlik ve beraberlik içinde bir ülke oluşturma çabalarına destek verildiği belirtildi. 
     Öte yandan, BM Genel Sekreteri Kofi Annan, konferansın kapanışında yaptığı konuşmada, BM’nin Irak halkının beklentilerini yerine getirmeye kararlı olduğunu söyledi. Annan, "Nihayetinde, Irak’ın geleceği Irak halkının kendi elinde" dedi. 
     ABD Dışişleri Bakanı Condoleezza Rice da konuşmasında, "Irak’ta terörizmin yenilgiye uğratılabileceğini" belirterek, "Ortadoğu’nun kalbinde yer alan bu ülkede terörizm yenilgiye uğratıldığı zaman, bu, terörizmin sonunun yaklaştığını gösterecektir" dedi. 
     AB Dönem Başkanı Lüksemburg’un Dışişleri Bakanı Jean Asselborn da yetkililerin konferansta, siyasi süreç, ekonomi ve yeniden yapılanma ile hukukun üstünlüğü ve kamu düzeni üzerinde çalıştığını, Irak’a yardım konferansının 17-18 Temmuz’da Ürdün’ün başkenti Amman’da yapılacağını söyledi. 
     Iraklı yetkililer, konferansta, komşuları ve diğer ülkelere değişim için yol haritasını desteklemesi, güvenliğin sağlanması, ekonominin iyileştirilmesi ve yeni anayasa taslağı konusunda yardım çağrısında bulundu. 
     Konferansa 80’den fazla ülke ve organizasyon katıldı. 
     
</TEXT>
</DOC>
