<DOC>
<DOCNO> 387583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun18.html </URL>
<DATE> 2005/10/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avustralya'da 'Gelibolu Anıt Parkı'na red 
</HEADLINE>
<TEXT>

     ''Gelibolu Yarımadası'ndaki savaş alanının benzerinin, anıt park olarak Avustralya'nın Mornington Yarımadası'nda yapılması'' teklifi, Victoria eyaleti Başbakanı tarafından reddedildi. 
     Avustralya'nın Victoria eyaleti Başbakanı Steve Bracks, milletvekili Danna Vale'in, ''yaşlıların ve ilkokul öğrencilerinin, dünyanın yarısını kat ederek Gelibolu'ya gitmelerine gerek kalmaması'' için sunduğu teklifi saçma bularak geri çevirdi. 
     Southern Cross radyosuna konuşan Bracks, ülkenin güneydoğusunda, Victoria eyaleti sınırları içindeki Mornington Yarımadası'nın anıt park yapılması teklifini görüştüklerini ve kabul etmediklerini söyledi. 
     Bracks, ''Bizim bakış açımıza göre bu olmayacak. Federal hükümetin, bu teklifi gerçekten ciddiye alacağını düşünmüyorum. Kesinlikle saçma'' dedi. 
     Milletvekili Vale, Gelibolu'nun Avustralyalılar için kutsal bir yer olduğunu, savaş alanının hiçbir zaman kopyalanamayacağını, ancak çocukların eğitimi, öğrencilerin ziyareti ve gaziler için bölgenin benzerinin anıt park olarak tekrar yapılmasını önermişti. 
     
</TEXT>
</DOC>
