<DOC>
<DOCNO> 358764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur48.html </URL>
<DATE> 2005/07/06/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Doğumuna 2 hafta kala hayatını kaybetti... 
</HEADLINE>
<TEXT>

     Burdur’un Ağlasun İlçesi’nde, karın ağrısı şikayetiyle sağlık ocağına götürülen 9 aylık hamile kadın, hayatını kaybetti. Genç kadının bebeği ameliyatla kurtarıldı. 
     Edinilen bilgiye göre, Bala Mahallesi’nde yaşayan ve 9 aylık hamile olan Gülay Çağlar 30 , karın ağrısı şikayetiyle yakınları tarafından İlçe Sağlık Ocağı’na götürüldü. 
     Burada ağrı kesici iğne yapılan ve evine gönderilen Çağlar, yolda yeniden rahatsızlandı ve sağlık ocağına götürülürken yaşamını yitirdi. 
     Kadın, daha sonra bir ambulansla Bucak Devlet Hastanesi’ne gönderildi ve burada yapılan ameliyatla karnındaki bebek kurtarıldı. 
     Bucak Devlet Hastanesi Başhekimi Dr. Tuncay Epceliden, A.A muhabirine yaptığı açıklamada, Gülay Çağlar’ın hastanelerine kalbi durmuş halde getirildiğini bildirdi. 
     Kalbin çalıştırılması için müdahale yapıldığını, ancak sonuç alınamadığını vurgulayan Epceliden, ameliyatla bebeğin alındığını kaydetti. 
     İki çocuğu bulunan Gülay Çağlar’ın, kan pıhtısının, akciğerlerdeki damarları tıkaması pulmoner emboli sonucu öldüğü bildirildi. 
     Çağlar’ın ameliyatla alınan bebeğinin de hayati tehlikesinin bulunduğu kaydedildi. 
     
</TEXT>
</DOC>
