<DOC>
<DOCNO> 373582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy11.html </URL>
<DATE> 2005/08/28/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
TBMM Başkanı Arınç Tarımı yeniden güçlü kılmak istiyoruz 
</HEADLINE>
<TEXT>

     TBMM Başkanı Bülent Arınç, ''Tarımı yeniden güçlü kılmak istiyoruz'' dedi. 
     TBMM Başkanı Arınç, Salihli'nin Poyrazdamları Beldesi'nde, üreticilere damızlık düve dağıtılması dolayısıyla düzenlenen törene katıldı. 
     Arınç, burada yaptığı konuşmada, tarım ve hayvancılığın Türkiye'nin temeli olduğunu söyledi. 
     Son zamanlarda sanayiye yönelik yatırımların çeşitlenerek arttığını, ancak Anadolu'nun geleneksel yapısında yer alan tarım ve hayvancılığın ağırlığını koruduğunu belirten Arınç, nüfusun yaklaşık yüzde 40'ının, doğrudan veya dolaylı olarak tarım-hayvancılıkla uğraştığını söyledi. 
     Son zamanlarda hükümetin tarım sektörüne yönelik kurumsal kanunlar çıkararak bu sektörde düzenlemeler yapmaya çalıştığını belirten Arınç, ''Bunlarla tarımı yeniden güçlü kılmak istiyoruz. Herkesin aklına eseni ürettiği değil, verimliliği ve kaliteyi artırıcı, plancı bir düşünce içinde üretim yapan tarım sektörü oluşturmak için çalışıyoruz'' diye konuştu. 
     Poyrazdamları Beldesi'nde kurulan tarımsal kalkınma kooperatifinin, bir yılda 1 trilyon liralık yatırım yaparak 50 aileye damızlık gebe düve dağıtacak büyüklükte bir projeyi yönettiğine dikkati çeken Arınç, herkesin, bu kooperatifi örnek alması gerektiğini ifade etti. 
     
     TARIM VE KÖYİŞLERİ BAKANI EKER 
     Tarım ve Köyişleri Bakanı Mehmet Mehdi Eker ise AK Parti hükümetinin, 2005 yılında hayvancılık için 1 katrilyon lira ayırdığını ve bu paranın harcandığını söyledi. 
     2002 yılına kadar geçen 12 yılda sadece 600 kooperatif desteklenirken, AK Parti Hükümeti'nin 2.5 yılda 629 kooperatifi desteklediğini ifade eden Bakan Eker, ayrıca Sosyal Yardımlaşma ve Dayanışma Teşfik Fonu'nun kaynaklarının 22 trilyon liraya çıkarılarak, kırsal alanda sosyal destek projesiyle fakir çiftçilere büyük destek sağladıklarını söyledi. 
     Manisa Tarım Müdürü Ömer Çelik de Poyrazdamları, Kemerdamları ve Yağbasan köylülerinin oluşturduğu tarımsal kalkınma kooperatifinin, Tarım ve Köyişleri Bakanlığı'nın da desteğiyle damızlık sığır yetiştiriciliği projesini başlattığını söyledi. 
     Proje kapsamında 50 aileye 6'şar baş damızlık gebe düve dağıtılacağını bildiren Çelik, projenin 957 milyar liraya mal olduğunu ifade etti. 
     
</TEXT>
</DOC>
