<DOC>
<DOCNO> 383244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/siyaset/axsiy02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Başbakanı Erdoğan'a güvence verdi 
</HEADLINE>
<TEXT>


Erdoğan, Avusturya Başbakanı Schüssel'le dün telefonla görüştü. 'İmtiyazlı ortaklık' talepleri olmadığını söyleyen Schüssel, '17 Aralık'taki sözümüzün arkasındayız" dedi 

ABDULLAH KARAKUŞ 


Başbakan Recep Tayyip Erdoğan, Türkiye'nin AB'ye tam üyeliğine sıcak bakmayarak, imtiyazlı ortaklık öneren Avusturya Başbakanı Wolfgang Schüssel'le dün bir telefon görüşmesi yaptı. 
Türkiye'nin 3 Ekim öncesinde, müzakereler için her şeyi fazlasıyla yaptığını vurgulayan Erdoğan, Schüssel'e sitemde bulunarak, "Artık müzakerelerin başlaması lazım. İmtiyazlı ortaklığı kabul edemeyiz" dedi. 
Schüssel de, "17 Aralık'ta ne dediysek o. İmtiyazlı ortaklık gibi bir iddiamız yok. 17 Aralık'ta verdiğimiz sözün arkasındayız" dedi. Erdoğan- Schüssel görüşmesi, TBMM'nin açılış resepsiyonunda da gündeme geldi. Avusturya'nın Ankara Büyükelçisi Marius Calligaris'e, "Başbakanınla görüştüm haberin var mı " diyen Erdoğan, "Tam bilmiyorum, siz anlatın" yanıtını aldı. Bunun üzerine, "Schüssel'in imtiyazlı ortaklıkla ilgili söylediklerini duydun mu " diyen Erdoğan, Avusturya'da yapılacak yerel seçimleri de anımsatarak, "Bir daha böyle siyaset yaparsanız, yanarsınız" uyarısında bulundu. Erdoğan, net yanıt alamadığı Calligaris'e, "Fazla içmedin değil mi " diye de sordu. 
Avrupa Komisyonu Türkiye Temsilcisi Büyükelçi Hansjörg Kretschmer'le de sohbet eden Erdoğan, "Çerçeve Belgesi'nin 2 ve 5. maddelerinde oynamalar var. Onların olmaması lazım" dedi. Kretschmer'in "Sonuçta hepsi kalkacaktır" demesi üzerine Erdoğan, "O zaman problem yok" dedi. Kretschmer'in, "Bir iki kelime nedeniyle de bu tarihi fırsatı kaçırmamak lazım" sözleri üzerine de Erdoğan, "Öyle kelimeler var ki öldürür. Türkiye yapması gereken her şeyi yaptı" diye konuştu. 

'Birçok konu lehinize' 
Kretschmer'in, "Müzakereleri açmayalım diyen hiçbir ülke yok" sözleri üzerine de Erdoğan, "Müzakereleri açalım da nasıl açacağımız çok önemli. Müzakere çerçeve belgesi bizim yol haritamız. Onun için çok önemli" dedi. Kretschmer ise, "Birçok yönden lehinize yorumlanabilecek şekilde şeyler içeriyor. Herhangi bir tarih konusunda bağlayıcı yok" dedi. 


</TEXT>
</DOC>
