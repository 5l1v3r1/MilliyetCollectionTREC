<DOC>
<DOCNO> 354876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur52.html </URL>
<DATE> 2005/06/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Fıkra değil gerçek .. 
</HEADLINE>
<TEXT>

     Osmaniye'de, buzdolabının içine musluk monte etmekten, pis su borusuna tesisat yerleştirmeye kadar çeşitli yöntemlerle kaçak su kullanımı tespit edildiği, 781 kişi hakkında yasal işlem uygulandığı bildirildi. 
     Belediye Başkanı Başkan Davut Çuhadar, düzenlediği basın toplantısında, tüm gayrimenkulun hacizli olduğunu, bu nedenle hizmetlerin sunumunda büyük sıkıntı yaşadıklarını kaydetti. 
     Çuhadar, 44 bin 6 su abonesi bulunduğunu ve şu andaki en önemli gelir kaynağını da bunların yaptıkları ödemelerin oluşturduğunu ifade ederek, ''Ancak maalesef tahsilatta sorun yaşıyoruz. Bu açıdan denetim ve kaçak su kullanımını önlemek amacıyla kontrollere ağırlık veriyoruz. Düzenlediğimiz operasyonlarda 781 ev ve işyerinde kaçak su kullanıldığını tespit ettik. Bunlar hakkında yasal işlem uyguladık'' dedi. 
     Kaçak su kullanımıyla ilgili ekiplerin ilginç olaylarla karşılaştıklarını belirten Başkan Çuhadar, şu örnekleri verdi 
     ''Bir ihbarı değerlendiren kaçak su ekipleri, bir evde yaptıkları aramada bir türlü kaçak suyun yerini tespit edemezler. Sıcak yaz gününde kan ter içinde kalan görevliler, soğuk su içmek için buzdolabını açarlar. Görevliler buzdolabına gizlenmiş çeşmeyi bulunca hayretler içinde kalırlar. 
     Ekiplerimiz, başka bir yerde de defalarca aramalara rağmen kaçak suyu bulamaz. Ama evde kaçak su kullanıldığı yönünde sürekli ihbarlar yapılmaktadır. Mutfaktaki çeşmede kaçak su olduğunu tespit eden görevliler, pis su borusunu kontrol ettikleri sırada kırılması üzerine içindeki tesisatı bulurlar. 
     Bir başka olayda da yerdeki hortumu takip eden görevli, dut ağacının dibine gizlenmiş musluğu bulur. Görevli, musluğu kapatmaya çalışırken kaçak su kullanan kişi bu duruma çok sinirlenir. Hortumun diğer ucunu alarak ağacın etrafında koşan kişi, görevliyi ağaca bu şekilde bağlar. ''İmdat beni kurtarın, boğuluyorum'' diye bağırınca yakınlardaki diğer kaçak su ekiplerinin hortumu kesmesi üzerine kurtarılır.'' 
     
</TEXT>
</DOC>
