<DOC>
<DOCNO> 388176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yazar/sazak.html </URL>
<DATE> 2005/10/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Saddam davası 
</HEADLINE>
<TEXT>


Irak'ın devrik lideri Saddam Hüseyin, mahkeme önünde. İşgal yönetimi Saddam'dan hesap soruyor 
Eski devlet başkanı, 'Halepçe katliamı' başta Kürtlere ve Şiilere karşı işlediği suçlardan ötürü yargılanacak. Saddam, İran'la sekiz yıl süren savaş sırasında 'soykırım' yapmak ve 'insanlığa karşı suç işlemek'ten hesap verecek. 
Saddam Hüseyin'in 'suç' dosyası hayli kabarık. 
Irak lideriyle 1990'da Birinci Körfez Savaşı'na yol açan Kuveyt'i işgali sonrasında üç kez görüşmüş bir gazeteci olarak, 'Saddam davası'nda açılacak dosyalar fazlasıyla ilgimi çekiyor. Örneğin Saddam'ı 1980'lerin ortasında 'Humeyni rejimi' Arap coğrafyasına ve Körfeze yayılmasın, Basra'daki petrol yolları tümüyle İran'ın denetimine girip Batı'nın stratejik çıkarlarını bozmasın diye silahlandıran hangi güçlerdi 
İran ve Irak savaşı boyunca ABD ve İngiltere, Saddam Hüseyin'in 'müttefiki' değil miydi 
Milyarlarca dolarlık silah sattılar. Bush kabinesinin Savunma Bakanı Rumsfeld'in de heyette yer aldığı Teksaslı petrolcüler, 'buğday karşılığı ucuz petrol alımı' için Bağdat yollarını az aşındırmadılar. 
Halepçe'de Kürtleri yok eden kimyasal gazlar hangi ülkelerden sağlandı 
İran-Irak savaşı 1980'lerde, ölen iki milyona yakın insanın dışında, iki ülkenin de rejimlerinin pekişmesi işlevini gördü. Humeyni, 'İslam Devrimi'ni güçlendirirken, Saddam da Batı'nın 'laik' müttefiki olarak diktatörlüğünü sağlama aldı. 
1990 başında Irak'ın soluğu kesilmişti. 
Savaşın faturası 40 milyar doları buluyordu ülkenin petrol gelirleri halkın refahı, Irak'ın imarı yönünde kullanılırken, silahlanmaya gitti. Ülke yoksullaştı. Böyle bir ortamda Kuveyt'in işgali, 'Saddam'ın intiharı' oldu, Irak ABD ve Müttefiklerince püskürtüldü, savaşta 100 binden fazla Irak'lı öldü. 10 yıl süren ağır bir 'ambargo' dönemine girildi. Nihayet, son savaşla ülke tümüyle yıkıma uğradı. Bu davada sorulması gereken ikinci bir soru da, Irak liderini Kuveyt'i işgale ABD'nin ne ölçüde özendirdiğidir. 1990'da Irak askeri gücü Kuveyt'e doğru ilerlerken, Saddam'la görüşen ABD'nin Bağdat Büyükelçisi, 'Kuveyt ile aranızdaki sınır sorunları bizi ilgilendirmez' diyebilmiştir. 
Saddam, gerçekten hırsına mı yenilmiştir yoksa ABD'nin Soğuk Savaş boyunca planladığı Sovyetler'den önce Basra Körfezi'ni denetime alma stratejisinin tuzağına mı düşmüştür 
Son savaşın gerekçesi 'kitle imha silahı yalanı' da mahkemede gündeme gelecek midir 
Saddam en büyük zararı kendi halkına verdi. Ülkesini işgale uğratmadan, keşke 'demokratik yoldan' çekilmeyi göze alsaydı. 
Diktatörlerin asıl suçu budur. 



</TEXT>
</DOC>
