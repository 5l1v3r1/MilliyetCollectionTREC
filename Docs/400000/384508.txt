<DOC>
<DOCNO> 384508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko44.html </URL>
<DATE> 2005/10/06/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Başbakan Erdoğan, Dubai ile yapılan GYO anlaşması imza töreninde 
</HEADLINE>
<TEXT>

     Başbakan Recep Tayyip Erdoğan, İstanbul Büyükşehir Belediyesi ile Dubai International Properties arasında imzalanan 5 milyar dolarlık ''Gayrimenkul Yatırım Ortaklığı GYO '' anlaşmasının imza törenine katıldı. 
     Erdoğan, imza töreni için İstanbul'a gelen Dubai Veliaht Prensi Şeyh Muhammed Bin Raşit el Maktum'u Dolmabahçe Sarayı Medhal Salonu'nun girişinde karşıladı. 
     Erdoğan ve Maktum, sarayda yaklaşık 15 dakika baş başa bir görüşme yaptıktan sonra Medhal Salonu'na geçti. 
     Başbakan Erdoğan, anlaşmanın imza töreninden önce yaptığı konuşmada, dost ve kardeş Birleşik Arap Emirlikleri Dubai Emiri Şeyh Muhammed Bin Raşit el Maktum ve heyetini İstanbul'da görmekten büyük memnuniyet duyduğunu ifade etti. 
     İstanbul'da, Dubai ve İstanbul Büyükşehir Belediyesi arasında gayrimenkul yatırım ortaklığı konusunda bir çerçeve protokolü ve anlaşmasının imzalanacağını dile getiren Erdoğan, ''Kendilerine ülkemize hoşgeldiniz diyoruz. Bundan bir hafta önce ben kendilerinin misafiriydim. Gerçekten bir kardeşlik ve dostluk ifadesi olarak en sıcak ilgiyi bizlere ve heyetimize Dubai'de gösterdiler. Şahsım ve heyetim o sıcaklık içerisinde ülkemize döndük. Kendilerini ülkemizde memnun etmekten büyük mutluluk duyacağız'' şeklinde konuştu. 
     
     ''BU PROTOKOL ÇOK ANLAMLI'' 
     3 Ekim pazartesi günü Türkiye ile AB arasında müzakere sürecinin mutabakat neticesinde başladığını hatırlatan Erdoğan, bu müzakere sürecinin hemen arkasından imzalanacak bu protokolün çok anlamlı olduğunu vurguladı. 
     Erdoğan, ''Bu adımın inşallah bir an önce hayata geçmesi halklarımız arasındaki dayanışmayı da çok daha farklı bir konuma taşıyacaktır. Tabii ki Dubai gezimiz sırasında Dubai'deki değişim ve gelişimi görmenin bahtiyarlığını da yaşadık. Bize ilham kaynağı oldu. İstanbul'da bu noktada ne gibi adımlar atılabilir, bunu da misafirlerimiz çalışma gezisi içinde gördüler. Bu protokolün ülkelerimiz arasında hayırlara vesile olmasını temenni ediyorum'' diye konuştu. 
     Başbakan Erdoğan, 3 Ekim'den sonraki ilk yabancı sermayenin Türkiye'ye doğrudan girmesine vesile olması sebebiyle büyük mutluluk duyduklarını da kaydederek, İstanbul Büyükşehir Belediye Başkanı Kadir Topbaş ve ekibini de kutladı. 
     Dubai Veliaht Prensi Maktum da imzalanan anlaşmanın yatırım değil, işbirliği anlaşması olduğunu, bu işbirliğinin her iki tarafın da yararına olacağını söyledi. 
     İstanbul'un büyük tarihe sahip bir kent olduğunu ifade eden Maktum, ''Bu işbirliği dostluk, sevgi işbirliğidir. Türkiye'de enerji, turizm ve tarım başta olmak üzere olabilecek her türlü alanda yatırımlara devam edeceğiz'' dedi. 
     Maktum, ev sahipliği için Başbakan Erdoğan ve Büyükşehir Belediye Başkanı Topbaş'a teşekkür etti. 
     Törende konuşmaların ardından GYO anlaşması, Başbakan Erdoğan ve Dubai Veliaht Prensi Maktum'un nezaretinde, Kadir Topbaş ile Dubai International Properties'in CEO'su Muhammed Gargavi tarafından imzalandı. 
     
     ERDOĞAN, SORULARI YANITLADI 
     Başbakan Erdoğan, GYO anlaşmasının imzalanmasının ardından basın mensuplarının sorularını yanıtladı. 
     Erdoğan, bir gazetecinin, ''Yatırımın miktarı nedir, yatırım nerelerde kullanılacak '' şeklindeki sorusu üzerine, bu yatırımın İstanbul'un değişik yerlerinde öncelikle İstanbul Büyükşehir Belediyesi'ne ait gayrimenkuller üzerinde kullanılacağını, ayrıca Milli Emlak Genel Müdürlüğü'ne ait yerlerde de yatırım yapılacağını belirtti. 
     Yatırımların sadece İstanbul'da değil, Türkiye'nin değişik yerlerinde yapılacak turizm, tarım, enerji ve ulaşım gibi alanlarda da kullanılacağını belirten Erdoğan, ''Bu bir işbirliği anlaşmasıdır. Umarım bu işbirliği daha da ilerler'' dedi. 
     Erdoğan, bir gazetecinin, yatırım için belirlenen somut yerlerin nereler olduğunu sorması üzerine de İETT'nin Levent'teki eski garaj alanı, İstanbul Büyükşehir Belediyesi'nin Yedikule'deki arazisi ve Hazine'ye ait bazı yerlere yatırım yapılacağını belirtti. 
     Başbakan Erdoğan, Kartal çimento fabrikasının bulunduğu arazi, ayrıca Formula 1 yarışlarının yapıldığı alanın çevresindeki bazı alanların da bu bölgedeki otel eksikliğinin giderilmesi amacıyla yatırım alanı olarak tespit edildiğini, ayrıca Zincirlikuyu'daki Karayolları'na ait arazinin yerinin de bu alanlar arasında sayılabileceğini sözlerine ekledi. 
     Protokolün imzalanmasının ardından Başbakan Erdoğan, konuk Dubai Veliaht Prensi Maktum ve heyetiyle birlikte Dolmabahçe Sarayı'ndaki Hoca Ali Rıza'nın retrospektif sergisini gezdi. 
     Erdoğan ve konuk Şeyh, daha sonra Çırağan Sarayı'na geçti. Başbakan Erdoğan, burada konuk Şeyh ve heyeti onuruna bir iftar yemeği verdi. 
     
</TEXT>
</DOC>
