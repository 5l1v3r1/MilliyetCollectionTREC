<DOC>
<DOCNO> 371807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun12.html </URL>
<DATE> 2005/08/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Merkel'in ana 'malzemesi' Türkiye değil 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ülkede 18 eylülde yapılacak genel seçimler öncesinde Türkiye'nin AB üyeliğini ana seçim konusu yapmayacaklarını söyledi. 
     ARD televizyonunda bir açık oturuma katılan Merkel, ''Türkiye'nin AB üyeliğini seçim konusu yapmamız kimseyi şaşırtmayacaktır, ancak ana seçim konumuz bu olmayacak'' dedi. 
     AB'nin şu aşamada Türkiye gibi büyük bir ülkeyi alacak durumda olmadığını söyleyen Merkel, bu nedenle konunun gündemde olmaması gerektiğine inandıklarını ifade etti. 
     Merkel, Almanya'nın işsizlik ve ekonominin canlandırılması gibi çok daha önemli sorunları olduğuna dikkat çekti. 
     Türkiye'ye 'imtiyazlı ortaklık' verilmesi yönündeki taleplerini yineleyen Merkel, AB'nin Türkiye'ye karşı dürüst davranması gerektiğini, ancak yıllarca sürdürülen görüşmelerden sonra 'AB'nin Türkiye'yi alacak durumda olmadığının' söylenemeyeceğini kaydetti. 
     Halkın Avrupa'nın sınırları konusunda bilgi sahibi olmak istediğini söyleyen Merkel, Türkiye'nin AB üyeliğini bu nedenle seçim konusu yapacaklarını kaydetti. 
     
     Almanya 'kaybedilebilir' 
     Hıristiyan Demokrat Birlik Partisi Genel Başkanı Angela Merkel ve Alman Hıristiyan Sosyal Birlik Partisi lideri Edmund Stoiber'in katılımıyla oluşturulan Alman Birlik partileri geçtiğimiz hafta aldıkları bir kararla, Türkiye karşıtlığını seçim malzemesi olarak kullanma kararı almıştı. 
     Der Spiegel dergisi, Hessen Eyaleti Başbakanı Roland Koch'un Türkiye'nin AB üyeliği konusunun 'merkezi bir seçim konusu' haline getirilmesini istediğini, ancak CDU Genel Başkanı Angela Merkel'in buna karşı çıktığını yazmıştı. 
     Birlik 90 Yeşiller Partisi Berlin eyalet meclisi milletvekili Özcan Mutlu, Birlik partileri yüksek seçim kurulunun aldığı karara tepki göstererek, ''bu karar açık bir şekilde Türkiye düşmanlığıdır. Birlik partileri içinden Türkiye'nin AB üyeliği konusunun seçim malzemesi yapılmaması yönünde bazı sesler yükselse de, Merkel ve Stoiber bu konuyu istismar ederek kullanacaklardır'' demişti. 
     Almanya'da yapılacak genel seçimleri kazanmasına kesin gözüyle bakılan Hıristiyan Demokratlar, Türkiye ile başlatılacak AB tam üyelik müzakerelerinin ertelenmesini istiyor. 
     Angela Merkel ve Edmund Stoiber’in Türkiye’nin Avrupa Birliği üyeliğine sıcak bakmadıkları biliniyor. Hıristiyan Demokratların başbakan adayı Merkel her fırsatta Türkiye’ye ayrıcalıklı ortaklık’ önerisinde bulunuyor. 
     Sosyal Demokratların sonbahardaki erken genel seçimi kaybetmesi durumunda, Türkiye AB yolunda önemli bir desteği kaybedecek. 
     
     Schöder'e Sarıgül desteği 
     Ülkede 18 eylülde yapılacak seçim öncesi kampanyalar sürüyor. Bu kampanyalar sırasında Berlin'deki Gençler Futbol Turnuvası'nı izleyen Başbakan Gerhard Schröder, maç sonrası sahaya inerek futboldaki hünerlerini sergiledi. 
     Alman lider tahta kaleye gol atma denemelerinde bulundu, daha sonra sahadaki hayranlarına imza dağıttı. 
     Seçim kampanyası sırasında Alman Sosyal Demokrat Parti SPD lideri Schröder'e Türkiye'den de bir destek geliyor. Şişli Belediye Başkanı Mustafa Sarıgül, SPD'nin Türklere yönelik seçim kampanyasına destek vermek için Frankfurt'a gitti. 
     Sarıgül, Frankfurt'taki 'Yeni Göçmenler' konulu toplantıda Türk kökenli seçmenleri SPD'ye destek vermeye çağırdı. 
     Schröder'in yeniden seçilmesinin Türkiye'nin AB ile olan ilişkilerini olumlu olarak etkileyeceğini belirten Sarıgül, havaalanında bir grup Türk tarafından 'Başbakan Sarıgül' ve 'Türkiye'yi sattırma' sloganlarıyla karşılandı. 
     Sarıgül, sloganlara tepki göstererek "Türkiye Cumhuriyeti'nin Başbakanı'na yurtdışında asla laf söyletmem" dedi. 
     
</TEXT>
</DOC>
