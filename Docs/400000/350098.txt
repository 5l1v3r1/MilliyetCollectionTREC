<DOC>
<DOCNO> 350098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur20.html </URL>
<DATE> 2005/06/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Öğretmen atamalarında yüzde 5 sınırlaması kaldırılıyor 
</HEADLINE>
<TEXT>

     Öğretmenlerin zorunlu atamalarındaki yüzde 5 sınırlaması kaldırılıyor, doğrudan eğitim kurumlarına atanmasına olanak sağlanıyor. 
     AK Parti İstanbul Milletvekili Tayyar Altıkulaç başkanlığında toplanan TBMM Milli Eğitim, Kültür, Gençlik ve Spor Komisyonu’nda, Milli Eğitim Bakanlığı’nın Teşkilat ve Görevleri Hakkında Yasada Değişiklik Yapılmasına Dair Yasa Tasarısı görüşülerek kabul edildi. 
     Tasarı ile şehit eşi öğretmenler ile zorunlu yer değiştirmeye tabi tutulan kamu personelinin öğretmen eşlerinin atanmalarında hizmet puanı ve sıra esası uygulanmayacağına ilişkin hüküm yasa metninden çıkartılıyor. Ayrıca, "Öğretmenlerin atandıkları ildeki görev yerleri, görev yeri belirleme kurulunun hizmet puanları ölçüt alınarak yapacağı değerlendirmeye bağlı olarak, il milli eğitim müdürünün önerisine göre valilerce belirlenir" şeklindeki hüküm de yürürlükten kaldırılıyor. Böylece öğretmenlerin atamalarının bakanlık tarafından il, ilçe veya doğrudan eğitim kurumuna yapılmasına olanak sağlanıyor. 
     Bakanlık tarafından il ve ilçe emrine atama yapılması durumunda, öğretmenlerin atandıkları ildeki görev yerleri, hizmet puanları dikkate alınarak il milli eğitim müdürünün teklifine göre valilerce belirlenecek. 
     Tasarı, öğretmenlerin zorunlu atamalarındaki yüzde 5’lik kadro tahsisine ilişkin hükmü de yürürlükten kaldırıyor. Buna göre, yasal izin, geçici görev, disiplin cezası uygulaması veya görevden uzaklaştırma nedenleriyle görevlerden geçici olarak ayrılma durumunda oluşacak öğretmen ihtiyacının karşılanması ve şehit eşi öğretmenler ile zorunlu yer değiştirme yapılan kamu personelinin öğretmen eşleri herhangi bir sınırlama olmaksızın atanabilecek. 
     
     "ŞEHİT EŞİ" ELEŞTİRİSİ 
     CHP Yalova Milletvekili Muharrem İnce, tasarıya ilişkin görüşlerini dile getirirken, bakanlıktaki atamaların "Yaz-boz tahtası mantığı" ile sürekli değiştirildiğini söyledi. İnce, doğrudan eğitim kurumuna atama uygulamasının suiistimale açık ve keyfiliğe yol açabilecek bir sistem olduğunu savundu. Milli Eğitim Bakanlığı’nda yapılan atamalarda yasalara ve yönetmeliklere uygun davranıldığı iddialarına "Kargaların bile güleceğini" ifade eden İnce, Yalova’ya Bakan Hüseyin Çelik’in iki "Hemşehrisinin" atandığını söyledi. Şehit eşleri ile ilgili hükmün yasadan çıkartılmasının yanlış olduğunu da kaydeden İnce, "Şehit eşleri hiçkimsenin lütfuna bırakılmamalı. 
     Yönetmeliklerde, yasalarda bu, hak olarak belirtilmeli" dedi. 
     CHP İstanbul Milletvekili Berhan Şimşek de şehit eşlerine ilişkin hükmün yasadan çıkartılmasını eleştirdi. Hükümetin uygulamalarında ideolojik davrandığını da savunan Şimşek, imamlara kadro çıkartılırken çok sayıda öğretmenin kadrosuz olarak çalıştırıldığını söyledi ve "Beni yanlış anlamayın. ’Senin imamın, benim öğretmenim’ diye düşünmeyin. Musalla taşında bana da imam lazım ama bu konularda ideolojik davranılmamalı" dedi. AK Parti Milletvekilleri bu sözlere "Musalla taşına gelmeden de imam lazım" karşılığını verdi. 
     Milli Eğitim Bakanlığı Müsteşarı Necat Birinci eleştirileri yanıtlarken, eşini kaybeden tüm öğretmenlerin istediklerinde herhangi bir sınırlamaya bağlı olmadan atanabildiklerini, şehit eşlerinin de bundan sonra bu statüde atamalarının yapılacağını ifade etti. Yüzde 5’lik sınırlama nedeniyle atamalarda sıkıntı yaşandığını bildiren 
     Birinci, bunun kalkması ile atamaların herhangi bir kısıtlama olmaksızın yapılabileceğini söyledi. Öğretmen atamalarının genellikle doğrudan eğitim kurumuna yapılacağını belirten Birinci, sadece bazı özel branşlardaki atamaların valilikler emrine olacağını ifade etti. 
     
     EĞİTİM-SEN’İN KAPATILMASI 
     AK Parti Kahramanmaraş Milletvekili Avni Doğan da konuşmasında "Görüşlerine katılmamakla birlikte" Eğitim-Sen’in kapatılmasının yanlış olduğunu ve bu kararın hukukun evrensel ilkelerine ters düştüğünü söyledi. Hiçbir sendikanın ya da siyasi partinin kapatılmaması gerektiğini kaydeden Doğan, "Demokratik bir kuruluşun kapatılması ucuz, basit bir uygulama, Türkiye adına utanç vericidir" diye konuştu. Halkın şehitler konusunda büyük bir duyarlılığı bulunduğunu belirten Doğan da şehit aileleri ile ilgili hükmün yasadan çıkartılmamasını istedi. 
     
     ANLAŞMALAR 
     Komisyonda ayrıca "Ekonomik İşbirliği Teşkilatı Eğitim Enstitüsü Kurucu Belgesinin Onaylanmasının Uygun Bulunduğuna Dair Yasa Tasarısı, "Türkiye Cumhuriyeti Hükümeti ile Etyopya Federal Demokratik Cumhuriyeti Hükümeti Arasında Kültür, Eğitim, Bilim, Basın-Yayın, Gençlik ve Spor Alanlarında İşbirliği Anlaşmasının Onaylanmasının Uygun Bulunduğuna Dair Yasa Tasarısı" ile "WIPO Telif Hakları Andlaşmasına Katılmamızın Uygun Bulunduğu Hakkında Yasa Tasarısı" da kabul edildi. 
     
</TEXT>
</DOC>
