<DOC>
<DOCNO> 352941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko41.html </URL>
<DATE> 2005/06/17/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
5 trilyon avroluk birlik, İstanbul'da taplandı... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, bütün yabancı yatırımcıların Türkiye'ye karşı büyük bir ilgisi olduğunu söyledi. 
     900'den fazla kurumsal yatırımcı, 41 binden fazla yatırım fonu ve 5 trilyon avro civarında bir yatırım fonu portföy büyüklüğünü temsil eden Avrupa Yatırım Fonları ve Portföy Yöneticileri Birliği'nin EFAMA Genel Kurulu İstanbul'da toplandı. 
     EFAMA'nın yeni yönetiminin belirleneceği toplantıda, birlik üyelerine bir konuşma yapan SPK Başkanı Doğan Cansızlar, daha sonra gazetecilerin sorularını yanıtladı. 
     Toplantıyı çok önemli bir olay olarak değerlendiren Cansızlar, bütün yabancı yatırımcıların Türkiye'ye karşı büyük bir ilgisi olduğunu, hatta otellerde yer bulmanın zor olduğunu söyledi. 
     Bu tür toplantılarla insanların Türkiye'yi tanıma fırsatı bulduğuna, dolayısıyla tanıdıktan ve gördükten sonra verecekleri kararlarda daha rasyonel davrandıklarına işaret eden Cansızlar, amaçlarının, Türk piyasalarını uluslararası standartlarla birleştirmek olduğunu belirtti. 
     Cansızlar, bir soru üzerine, Türkiye'nin konumunun AB'ye üye olan 10 ülkenin çoğundan çok daha iyi durumda bulunduğunu belirterek, ''Hem kurumsal hem teknik altyapı hem de mevzuat altyapısı olarak sermaye piyasaları açısından bakıldığında biz çoğu ülkeden ilerideyiz. Hatta çoğu gelişmiş ülkelerin seviyesinde de sayılabiliriz'' dedi. 
     Doğan Cansızlar, Türkiye'ye yoğun ilgi olduğunu vurgulayarak, ülkenin, bölgenin parlayan yıldızlarından biri olduğunu söyledi. 
     Ekonomik göstergelerin iyi olduğunu, güven unsurunun geri geldiğini anlatan Cansızlar, ''En önemli unsur, güven unsuru. Güveni çok çabuk kaybedersiniz ama kazanmak, geri elde etmek biraz uzun süreç alır. Bunun geri geldiğini görmek çok sevindirici, o bakımdan mutluyum'' dedi. 
     
     5 TRİLYON AVRO FON BÜYÜKLÜĞÜ 
     Genel Kurulu İstanbul'da gerçekleştirilen Avrupa Yatırım Fonları ve Portföy Yöneticileri Birliği EFAMA , üye birlikleri aracılığıyla 900'den fazla kurumsal yatırımcı, 41 binden fazla yatırım fonu ve 5 trilyon avro civarında bir yatırım fonu portföy büyüklüğünü temsil ediyor. 
     Birlik, Almanya, Avusturya, Belçika, Çek Cumhuriyeti, Danimarka, Finlandiya, Fransa, Hollanda, İrlanda, İspanya, İsveç, İsviçre, İtalya, Liechtenstein, Lüksemburg, Macaristan, Norveç, Polonya, Portekiz, Slovakya, Türkiye ve Yunanistan'da bulunan kurumsal yatırımcı birliklerini çatısı altında topluyor. 
     
</TEXT>
</DOC>
