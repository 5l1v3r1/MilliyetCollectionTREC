<DOC>
<DOCNO> 377256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yasam/axyas01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TIPTA ÜÇ DEV ADIM 
</HEADLINE>
<TEXT>



1- Kansere gen çipi testi 

AYŞEGÜL AYDOĞAN 
İstanbul'da dün Ceylan Otel'de düzenlenen toplantıda, Roche İlaç Araştırma ve Geliştirme Bölümü Dünya Başkanı Prof. Dr. Jonathan Knowles, geliştirdikleri en önemli teşhis araçlarından 'gen çipi testi' hakkında açıklamalarda bulundu. Knowles, uygulaması 2 - 3 saat süren bu test sayesinde hastaya ağır ya da düşük yoğunluklu bir tedavi uygulanması gerektiğinin belirlendiğini kaydetti. Yakın bir gelecekte 3 kişiden 1'inin kanser olacağının tahmin edildiğini söyleyen Knowles, "2006'da bu test birçok yerde bulunacak ve gelecekte teşhis ve tedavi bu şekilde bir arada kullanılacak" diyerek, yeni çalışmalarla ilgili şu bilgileri verdi 
Tümörün kanla beslenmesini önleyen ilaçları test ediyoruz. Yeni bazı ilaçlar, kanser hücrelerini tanıyor ve toksin salgılayarak öldürüyor.Şu an dünyada 15 - 20 kadar kanser ilacı var. Bu sayı gelecekte belki 50 - 100 olacak ve her kanser türüne farklı bir ilaç kullanılacak. Kalınbağırsak kanserini erken tespit edebilmek için bir kan testi geliştirdik.5 kanser ilacımız var ve bunlar, hastaların yaşam süresini uzatıyor. 

2- İnsülin 'nefes'le alınacak 

ABD Federal Gıda ve İlaç İdaresi FDA , bazı şeker hastalarını her gün yaptıkları insülin enjeksiyonundan kurtaracak, 'nefesle çekilebilen' ilk insüline onay verdi. 
FDA, Pfizer, Sanofi - Aventis ve Nektar Therapeutics firmalarının ürettikleri 'Exubera' adlı sprey insülinin, şeker hastalığının en yaygın iki türünde rahatça kullanılabileceğini açıkladı. Şeker hastalarını iğneden kurtaracak sprey insülinin yemeklerden önce 'solunacağı' belirtildi. 
Uzmanlar, sprey insülin 'Exubera'nın, 1920'de üretilen yapay insülinin enjeksiyon yoluyla alınmayan ilk çeşidi olduğunu açıkladılar. 
Özel olarak üretilen ve insülin ilacının solunum yoluyla alınmasını kolaylaştıran bir cihaz sayesinde ağızdan ciğerlere ulaşan 'Exubera'nın, her iki tip diyabet türü için de enjeksiyon kadar etkili olduğu belirtiliyor. 
Sadece ABD'de sayıları 18 milyonu bulan şeker hastaları, aldıkları insülin, yaptıkları egzersiz ve diyetler sayesinde kalp krizi, körlük gibi komplikasyonları önleyebiliyorlar. 

3- İki anneli embriyoya onay 

DIŞ HABERLER 
İngiltere, anneden oğula geçen kalıtsal hastalıkların ortadan kaldırılması için iki anneli embriyo geliştirilmesine izin verdi. Vatikan'ın 'ısmarlama bebeğe' yönelik bir adım olarak görerek kınadığı yöntemi geliştiren Newcastle Üniversitesi araştırma ekibinin başkanı Prof. Doug Turnbull, kas erimesi gibi 50 kadar ölümcül kalıtsal hastalığı ortadan kaldıracak yöntemin uygulanışını şöyle anlattı 
Mitokondriasında kalıtsal hastalık taşıyan anne adayından alınan yumurta, babanın spermiyle laboratuvar ortamında döllendiriliyor. Embriyo oluşumundan hemen önceki aşamada, döllenen yumurtanın yalnızca hücre çekirdeği alınıyor ve anomali bulunan mitokondria dışarıda bırakılıyor. Döllenmiş yumurta çekirdeği mitokondriasında anomali olmayan ancak hücre çekirdeği boşaltılan ikinci bir kadından alınan yumurtaya naklediliyor. Sonuçta ölümcül genetik hastalıklardan arındırılmış embriyo gelişmeye başlıyor. Embriyo, orijinal anne baba ve mitokondriasını veren ve genetik hiçbir hastalık taşımayan ikinci annenin genetik özelliklerinin bir kokteyline sahip oluyor. 


</TEXT>
</DOC>
