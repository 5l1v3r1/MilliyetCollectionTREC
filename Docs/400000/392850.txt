<DOC>
<DOCNO> 392850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo32.html </URL>
<DATE> 2005/11/07/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Milli Takım, 2006 vizesini İsviçre'de almayı hedefliyor... 
</HEADLINE>
<TEXT>

     İsviçre Milli maçı öncesi A Milli takımın golcüleri iddialı konuştu. 
     A Milli Futbol takımının İsviçre Yverdon Stadı'nda yaptığı ilk antrenman öncesi basın mensuplarının sorularını yanıtlayan Hakan Şükür, ilk maçı dışarıda oynamanın avantajını kullanmak istediklerini söyledi. Golcü futbolcu grup maçlarında yenilgisi olmayan İsviçre'nin güçlü bir takım olduğunu vurgulayarak, ''Agresif bir takım. Çok az pozisyon veriyor. Kaliteli oyunculara sahipler. İşimizin zor olduğunun bilincindeyiz'' dedi. 
     İlk maçta avantajlı bir skor elde etmek için oynayacaklarını kaydeden Hakan Şükür, ''Kesinlikle burada kazanmak istiyoruz. İlk maçta çok iyi oynayıp, işi burada bitirmeye çalışacağız. İkinci maça kendi sahamızda daha rahat çıkmak istiyoruz. Ülkemizin çok büyük beklentisi var, bunun bilincindeyiz'' şeklinde konuştu. 
     
     FATİH TEKKE ''İPLER BURADA KOPACAK'' 

     Uzun süren sakatlığının ardından yeniden sahalara dönen Fatih Tekke, ''1,5 ay sahalardan uzak kaldım. Şu anda yüzde yüz hazır değilim. Ancak hocam görev verirse elimden geleni yapacağım'' dedi. 
     İsviçre ile çok zor 2 maç yapacaklarını ifade eden Fatih Tekke, şöyle konuştu 
     ''Rakibimiz çok iyi kapanan ve iyi defans yapan bir ekip. Genelde kontrataklarla sonuca gitmeye çalışıyorlar. Onlar için deplasmanda oynamak daha rahat. Bence buradaki maç en zor olanı. Bana göre ipler burada kopacak. İlk maçta galip gelip, İstanbul'daki maça daha rahat çıkacağımıza inanıyorum.'' 
     
</TEXT>
</DOC>
