<DOC>
<DOCNO> 396375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur20.html </URL>
<DATE> 2005/11/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İstanbul'a kar geliyor... 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, kentin bugün öğleden itibaren Balkanlar üzerinden gelen yeni bir soğuk ve yağışlı havanın etkisine girdiğini belirterek, yarın akşam saatlerinde karla karışık yağmur ve kar yağışı beklendiğini bildirdi. 
     Yıldırım, AA muhabirine yaptığı açıklamada, hava sıcaklığının yarın 8-10 derece azalacağını ifade ederek, ''Yağışların, hava sıcaklığındaki azalmaya paralel olarak yarın akşam saatlerinden itibaren karla karışık yağmur ve kar yağışına dönüşeceği ve Pazartesi öğle saatlerinden sonra etkisini kaybedeceği tahmin edilmektedir. Karla karışık yağmur ve kar yağışının şehir merkezinde fazla miktarda kar örtüsü oluşturması beklenmemektedir. İstanbul için etkili kar beklenmiyor'' şeklinde konuştu. 
     Rüzgarın yıldız ve karayelden orta, zaman zaman kuvvetli eseceğini belirten Yıldırım, yarın en yüksek sıcaklığın 6, en düşük sıcaklığın ise 4 derece olarak beklendiğini kaydetti. 
     Yıldırım, Pazartesi günü ise en yüksek sıcaklığın 4, en düşük sıcaklığın 0 derece olmasının beklendiğini dile getirerek, Salı günü ise İstanbul'da yağış beklenmediğini ve o gün en yüksek sıcaklığın 7, en düşük sıcaklığın ise eksi 1 derece dolayında olacağının tahmin edildiğini bildirdi. 
     
</TEXT>
</DOC>
