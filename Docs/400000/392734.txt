<DOC>
<DOCNO> 392734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun26.html </URL>
<DATE> 2005/11/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB, Fransa'ya maddi yardım hazırlığında 
</HEADLINE>
<TEXT>

     AB Komisyonu, Fransa'nın bazı bölgelerindeki şiddet olaylarının oluşturduğu hasarın giderilmesine nasıl katkıda bulunabileceğini araştırdığını bildirdi. 
     AB Komisyonu'nun bölgesel politikalardan sorumlu üyesi Danuta Hübner'in sözcüsü Ana-Paula Laissy, günlük olağan basın toplantısında yaptığı açıklamada, Komisyon'un, bu bölgelerin ''toparlanmasına ve yeniden canlanmasına'' nasıl destek sağlayabileceğinin araştırıldığını duyurdu. 
     Şiddet olaylarından doğan maddi hasarların giderilmesi için hangi AB fonlarının değerlendirileceğini incelediklerini belirten sözcü, AB kentlerinin gelişmesine katkı hedefli Urban Fonu'nda, 2000-2006 dönemi için 700 milyon avro bulunduğunu, Fransa'nın bu fondan her yıl 2 milyon avro aldığını bildirdi. 
     AB'nin, şiddet olayları görülen Fransa'ya, bu olayların hasarını telafi için sağlayacağı olası maddi katkının miktarı hakkında rakam telaffuz edilmedi. 
     
</TEXT>
</DOC>
