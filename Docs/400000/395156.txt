<DOC>
<DOCNO> 395156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy28.html </URL>
<DATE> 2005/11/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Unakıtan TÜPRAŞ'ın yüzde 14.76'sının satışı nedeniyle gelir kaybı olmadı 
</HEADLINE>
<TEXT>

     Maliye Bakanı Kemal Unakıtan, TÜPRAŞ’ın yüzde 14.76 oranındaki hissesinin satışından, Hazine’nin herhangi bir gelir kaybına uğramadığını bildirdi. 
     Unakıtan, CHP Ankara Milletvekili Yakup Kepenek’in soru önergesini yanıtlarken, TÜPRAŞ’ın bir kısım hissesinin özelleştirilmesiyle ilgili bilgi verdi. 
     Kepenek’in, "Özelleştirme Yüksek Kurulu’nun ÖYK , Özelleştirme İdaresi Başkanlığı’na ÖİB 1 katrilyon liraya kadar özelleştirme yetkisi veren 7 Ocak 2005 tarihli kararına kadar özelleştirmede bu tutara ulaşan bir yetki devri kararı alınıp alınmadığı" yönündeki sorusu üzerine Unakıtan, 1994’den itibaren İMKB’de gerçekleştirilecek alım-satım işlemleri için tahsis edilen limitlerin, yıllar ilerledikçe artırıldığını belirtti. 
     Unakıtan, 1994’de 20 trilyon lira olan bu limitin, 2004’de 750 trilyon, 2005’de ise 1 katrilyon liraya çıktığını bildirdi. 
     ÖİB’nin bildirmeme kararını tek başına alıp almadığı sorusu üzerine Unakıtan, SPK’ya ve İMKB’ye gerekli açıklamaların gönderildiğini, ayrıca, İMKB Günlük Bülteni’nde yayınlanarak duyurulduğunu belirtti. 
     Satış işleminin rekabet ortamında yapılmaması nedeniyle ÖİB ve dolayısıyla Hazine’nin uğradığı gelir kaybının ne kadar olduğu yolundaki soru üzerine Unakıtan, idarenin yaptığı bu işlemin, ilgili mevzuata uygun olarak gerçekleştirildiğini ve bu işleminden dolayı herhangi bir gelir kaybı oluşmadığını bildirdi. Unakıtan, mevzuatta, satışların hangi satış ve usullere göre yapılacağının açıkça belirtildiğini de ifade etti. 
     
</TEXT>
</DOC>
