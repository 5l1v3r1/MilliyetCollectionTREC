<DOC>
<DOCNO> 352412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/axsiy01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz istedik, Suriye Lübnan'dan çekildi' 
</HEADLINE>
<TEXT>


Lübnan ziyaretine başlayan Başbakan Erdoğan, Suriye Devlet Başkanı Esad'ın Türkiye ziyaretinde, Lübnan'dan çekilmeleri konusunda telkinde bulunduklarını söyledi 

BEYRUT Milliyet 


Başbakan Recep Tayyip Erdoğan, Suriye Devlet Başkanı Başar Esad'ın Türkiye ziyareti sırasında, Lübnan'dan çekilmeleri konusunda telkinde bulunduğunu söyledi. Erdoğan, "Esad, Cumhurbaşkanı Sezer'in Suriye ziyareti sırasında da 'Lübnan'dan sizin yüzünüzden çekiliyoruz' demiş. Bir hafta sonra da çekilmeye başladılar" diye konuştu. 
Arap Ekonomi Forumu'na katılmak için dün Lübnan'a gelen Erdoğan, uçakta açıklamalarda bulundu. ABD'nin Suriye konusunda rahatsız olduğunu söyleyen Erdoğan, "Suriye, Abdullah Öcalan'ı topraklarından çıkararak, bize yardımcı oldu. Hatay konusunda da bir şey söylemiyorlar" dedi. 

Hariri'ye ziyaret 
Erdoğan, Lübnan Başbakanı Nacip Mikati ile yaptığı görüşmenin ardından 14 Şubat'ta bombalı saldırı sonucu hayatını kaybeden eski Lübnan Başbakanı Refik Hariri'nin eşi Nazik Hariri'yi ziyaret etti. Emine Erdoğan ile Maliye Bakanı Kemal Unakıtan'ın eşi Ahsen Unakıtan'ın da katıldığı ziyarette Hariri, Türk heyetine Kuranıkerim ile Beyrut fotoğraflarını içeren bir albüm hediye etti. Erdoğan da, Hariri'ye bir Kuranıkerim verdi. 
Erdoğan taziye defterine de, "İade - i ziyaretimiz böyle mi olacaktı" yazarak, deftere İngilizce olarak, "Türkiye Cumhuriyeti Başbakanı" imzası attı. Erdoğan çifti daha sonra Refik Hariri'nin kabrini de ziyaret etti. Kabir başında Nazik Hariri'nin anlattıkları karşısında Emine Erdoğan gözyaşlarını tutamadı. 


</TEXT>
</DOC>
