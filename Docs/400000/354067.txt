<DOC>
<DOCNO> 354067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo16.html </URL>
<DATE> 2005/06/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Barcelona kulübü Rüştü’ye övgüler yağdırıyor... 
</HEADLINE>
<TEXT>

     Mehmet ÇİFTÇİ İSPANYA, DHA 

MİLLİ kaleci Rüştü Reçber’in İspanya’da AB vatandaşı statüsü kazanmasının ardından ’U dönüşü’ yapan Barcelona, tecrübeli kaleciye övgüler yağdırıyor. 
     Barcelona Sportif Direktörü Texiki Bigiristain, İspanya’nın Sport gazetesine vediği demeçte, Rüştü’ye Barcelona kapılarının ardına kadar açık olduğunu söyledi. Rüştü’nün takımda şansız bir dönem geçirmesi nedeniyle Fenerbahçe’ye kiralık verildiğini belirten Bigiristain, milli kalecinin dönüşünü tüm takımın ve yönetimin sabırsızlıkla beklediğini ifade etti. 
     
     ’GÖRDÜĞÜMÜZ EN PROFESYONEL KALECİ’ 

     Rüştü’nün AB vatandaşı statüsü kazanmasının ellerindeki kozları güçlendirdiğini vurgulayan Bigiristain, tecrübeli kaleci ile görüştükten sonra nasıl bir yol izleyeceklerini kısa süre içinde kamuoyuna açıklayacaklarını söyledi. 
     Txiki Bigiristain, Rüştü’nün davranışı ve profesyonelliği ile takım arkadaşları tarafından sürekli örnek gösterildiğini belirterek, "Rüştü gittikten sonra takım arkadaşları sürekli onun ağabeyliğinden bahsetti. Hiç kimse onun aleyhinde konuşmadı. Rüştü bizim gördüğümüz en karizmatik ve profesyonel kaleci. Şayet kendisi takımda kalmak istiyorsa, Barcelona’nın kapıları ona ardına kadar açıktır. Gitmek isterse de kendisine tüm kolaylığı göstereceğiz. Biz sadece Rüştü gibi bir kalecinin kendi kaderini kendisinin tayin etmesini istiyoruz" dedi. 
     Rüştü’ye, öncelikle Victor Valdes ile birlikte kaleyi koruması için teklif yapacaklarını belirten Bigiristain, "Kaleyi tekrar Rüştü’ye teslim etmekte hiçbir problem yaşamayacağız. Çünkü Barcelona’nın bu yıl hem ligde, hem de Şampiyonlar Ligi’nde büyük hedefleri var. Her iki tecrübeli kaleciye de teknik heyetin ihtiyaç duyacak" diye konuştu. 

     
</TEXT>
</DOC>
