<DOC>
<DOCNO> 365972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/aspo.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ilk uyarı 2-0 
</HEADLINE>
<TEXT>


Galatasaray, Bursaspor'un sezon açılışında yaptığı lig öncesi son provada olumsuz sinyal verdi. Yeşil - Beyazlılar, Serdar Topraktepe penaltı ve Veli'nin golleriyle sonuca gitti 


Sarı - Kırmızılı takım, Bursaspor'un sezon açılışında Atatürk Stadı'nda yaptığı son lig provasında sınıfta kaldı. Galatasaray, İkinci Lig A Kategorisi'nde bu sezon zirveyi hedefleyen rakibi karşısında tutuk bir futbol ortaya koydu. 6. dakikada Tomas'ın geri pasını iyi takip eden Yunus'un Mondragon tarafından düşürülmesiyle kazanılan penaltıyı Sertar Topraktepe ağlara gönderdi, Bursaspor'u 1-0 öne geçirdi. 
İlk yarıda oyunu kontrol edemeyen Galatasaray, ikinci devrede beraberlik için bastırdı. Ancak yerleşim hataları nedeniyle sıkıntı yaşadı. 82. dakikada hızlı gelişen bir Bursaspor atağında Veli, Kolombiyalı'nın bacakları arasından skoru belirleyen sayıyı kaydetti 2-0. İkinci yarıda Necati Ateş ve Ümit Karan ile yakalanan pozisyonlarda golcüler son vuruşlarda beklenen başarıyı gösteremedi. 
Bursaspor'un Teknik Direktörü Raşit Çetiner karşılaşmadan sonra, "Bugün Galatasaray kötüydü" yorumunu yaptı. 

Maçın karnesi 
RAŞİT ALTUN 

HAKEMLER Cem İyihuylu, Ahmet Çalışkan, Akın Uzun 
BURSASPOR Yavuz 8 - Serdar Kurtuluş 7 Ömer Dk.71 6 , Miu 8 , Egemen 7 Mesut Dk.64 7 - Ünsal 8 , Mehmet Türkmehmet 7 Mehmet Önür Dk.80 6 , Orhan 7 Serkan Rençber Dk.59 6 , Eser 7 Yakup Dk.85 , Serdar Topraktepe 7 , Veli Dk.77 7 - Yasin 6 İbrahim Dk.59 6 , Yunus 7 Fresineanu Dk.59 7 
GALATASARAY Mondragon 4 - Cihan 6 , Song 4 , Tomas 4 , Orhan Ak 4 - Sabri 4 , Saidou 5 , Altan 4 Arda Dk.61 5 , Iliç 4 Uğur Dk.70 4 - Necati 6 , Hakan Şükür 4 Ümit Karan Dk.70 4 
GOLLER Serdar Topraktepe Dk.6 - Pen , Veli Dk.82 
SARI KARTLAR Necati, Ümit Karan Galatasaray 

'Çok hata yaptık' 

Teknik Direktör Eric Gerets, Bursaspor karşısındaki futboldan memnun kalmadı. Belçikalı hoca, "Hiç pozisyon yokken ikinci golü yedik. Bugünkü maçta, önceki maçlara oranla daha fazla hata yaptık. Ancak bu yenilgi, ligde olmasından daha iyi" dedi. Galatasaray'ın çalıştırıcısı, transfer için ise "Az bir zaman. Sabrımın karşılığını göreceğimi umuyorum" ifadesini kullandı. 


</TEXT>
</DOC>
