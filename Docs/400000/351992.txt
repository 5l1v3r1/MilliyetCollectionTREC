<DOC>
<DOCNO> 351992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas18.html </URL>
<DATE> 2005/06/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İhtiyar heyeti kararı ile tavuksuz köy... 
</HEADLINE>
<TEXT>

     Antalya'nın Alanya İlçesi'ne bağlı Bayır Köyü sakinlerinin, Köy İhtiyar Heyeti'nin aldığı karar doğrultusunda 70 yıldır tavuk beslemediği bildirildi. 
     Alanya Kaymakamlığı'nca, yoksul köylülere gelir sağlanması amacıyla hazırlanan proje çerçevesinde, ilçeye bağlı tüm köy muhtarları İlçe Tarım Müdürlüğü'ne çağrıldı. Muhtarlara, her köyden, ekonomik durumu iyi olmayan 20'şer aileye, tanesi 1'er YTL'den 15'er civciv verileceği belirtilerek, köydeki yoksul ailelerin isim listelerinin hazırlanması istendi. 
     Toplantıda söz alan Alanya'ya kilometre uzaklıktaki Bayır Köyü Muhtarı Tevfik Şimşek, köylerinde 70 yıldır tavuk beslenmediğini belirterek, bu destekten yararlanmak istemediklerini söyledi. 
     Muhtar Tevfik Şimşek, AA muhabirine yaptığı açıklamada, köyün Takanlar ve Bayır adında iki mahallesi bulunduğunu, Takanlar Mahallesi'nin 70 yıl kadar önce Köy İhtiyar Heyeti kararıyla tavuk beslenmekten vazgeçildiğini bildirdi. Tevfik Şimşek, Bayır Mahallesi'nin de 30 yıl önce aynı kararı alarak, tavuk beslemekten vazgeçtiğini belirtti. 80 haneli ve 250 nüfusa sahip olan köyde tavuk beslenmemesi kararı alınırken, köy halkının rızasının alındığına işaret eden Tevfik Şimşek, şöyle dedi 
     ''Takanlar Mahallesi halkı, köylüler arasında kavgaya neden olduğu için 70 yıl önce tavuk beslemekten vazgeçmiş. Bayır Mahallesi de 30 yıldır aynı gerekçelerle tavuk beslemiyor. Yumurtamızı pazardan ya da Güzelbağ Beldesi'ndeki marketlerden satın alıyoruz.'' Köyde tavuk olmadığını öğrenen insanların güldüğünü söyleyen Şimşek, ''Köyde herkes halinden memnun. Yumurtayı dışarıdan alıyoruz. Köyde tavuk olmadığını öğrenenler, Tavuksuz köy olur mu diyerek gülüyorlar'' diye konuştu. 
     İlçe Tarım Müdürlüğü'nün toplantısına katıldığını ve köyünde tavuk beslenmediğini ilgililere de açıkladığını belirten Tevfik Şimşek, ''Yine de köylülerime soracağım. Tavuk beslemek isteyen olursa, bu destekten yararlanabilir. Ancak hiç kimse tavuğunu kümesten salamaz'' dedi. 
     Bayır Mahallesi'nin eski muhtarlarından Selahattin Yılmaz da AA muhabirine, 65-70 yıldır tavuk beslemeyen Takanlar Mahallesi'nin kararına, 30 yıl önce kendi muhtarlığı döneminde Bayır Mahallesi'nin de katıldığını belirtti. Selahattin Yılmaz, şunları söyledi 
     ''Ben 20 yıldan fazla muhtarlık yaptım. 30 yıl önce, Takanlar Mahallesi'nin kararına biz de uyduk ve vatandaşların tek tek imzasını alarak, tavuk beslemekten vazgeçtik. Çünkü tavuklar, bağ ve bahçelerimize zarar veriyordu. Karardan köylülerimiz memnun. Zaten tavuk beslemek çok masraflı. Tavuğun yemi, elde edilen yumurtadan pahalı.'' 
     
</TEXT>
</DOC>
