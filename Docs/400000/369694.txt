<DOC>
<DOCNO> 369694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yazar/pulur.html </URL>
<DATE> 2005/08/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>


KERVAN malları yüklemiş yola çıkacak, halıdan ipliğe, altından gümüşe kadar ne varsa... Birden haber gelmiş... 
"Aman haa, Kırk Haramiler yol kesiyor, adamı donuna kadar soyuyorlar " 
Kervan sahibi bir muhafız aratmış, şehirde tellal bağırtmış 
"Ey ahali duyduk duymadık demeyin, kervana bir muhafız aranmaktadır, babayiğit, mangal gibi yürekli, demir gibi bilekli, burma bıyıklı, bol saç, bol kas, bir muhafıza ihtiyaç vardır. İsteklilerin başvurusu..." 

BİR babayiğit çıkıp gelmiş ki, tarifi mümkün değil 
Kervan yola çıkmış, akşam mola verilmiş, yenilmiş içilmiş, herkes bir kenara uzanmış, gönülleri rahat, nasıl olsa babayiğit onları korur... 
Kırk Haramiler gece yarısı kervanı basmış, herkesi soyup malları almışlar, bir de bakmışlar ki biri horul horul uyuyor 
"Kim ulan bu " 
"Bizim babayiğit, güya kervanı koruyacaktı " 
Kırk Haramiler'in başı kükremiş 
"Biz şimdi ona babayiğitliği gösteririz, hadi bakalım ..." 
Haramiler sıraya girmişler, bir, üç, beş, yirmi, otuz, kırk derken babayiğit bir uyanmış ki, ne uyanma, hayttt, diye basmış nağrayı, çekmiş palayı, Kırk Haramiler'in hakkından gelmiş, kervanı kurtarmış... 

KERVAN şehre varmış, ertesi gün yola çıkılacak, akşam yine tellal başlamış bağırmaya 
"Kervanı koruyacak bir babayiğit aranıyor " 
Bizim babayiğit bunu duyunca kervan sahibine koşmuş 
"Benden niye memnun değilsiniz, eşkıyayı kovaladım, malınızı kurtardım, niye beni işten çıkarıyorsun " 
Kervan sahibi boynunu bükmüş 
"Babayiğitliğine diyecek yok ama, uykun ağır, ben seni uyandıracak Kırk Harami'yi her zaman nerede bulayım " 
Kıssadan hisse... 
Seçim, seçim, seçim diyoruz... 
Kaçıncı seçim bu 
Kırka yaklaştık mı 

OSMANLI döneminde, Padişah Abdülhamit'in vesveseliğinden, donanma Haliç'te bekleye bekleye çürümüş, herkes oturduğu yerde terfi ediyormuş, hele "çarkçıbaşı"dan geçilemiyormuş... 
Sonunda çarkçıbaşıları sınava sokmaya karar vermişler, kazanan kalacak, kaybeden emekli... 
Hoşsohbet bir çarkçıbaşı varmış, sınavı yapacak paşaya rica etmişler, "Şuna kolay bir şey sor " diye... 
Paşa da öyle yapmış 
"Söyle bakalım, gemi seyir halindeyken kazan patlarsa ne olur .." 
Makineler stop eder, gemi olduğu yerde durur diyecek... 
Çarkçıbaşı ellerini açmış 
"Allah o günleri göstermesin paşam " 
Kıssadan hisse... 
Aklınızda ne varsa, Allah o günleri göstermesin 
Hepimiz çarkçıbaşı Ali'ye döndük... 

ADAMIN köy yerinde lakabı eşekmiş, eşek aşağı, eşek yukarı... 
Karısı, "Git ağaya, lakabını değiştirsin " demiş... 
Adam gidip, gelmiş, karısı sormuş 
"Değiştirdi mi " 
"Değiştirdi." 
"Ne koydu " 
"Sıpa, artık bana sıpa diyecekler " 
Kadın hayıflanmış 
"Sen büyür, yine eşek olursun " 
Kıssadan hisse... 
Ah sıpalar ah, hep büyüyüp eşek oluyorsunuz 

OKURUMUZ Dursun Yurdabakan, Adalet Ağaoğlu'nun İnsan Hakları Derneği'nden istifası ve bizim kendisi için yazdığımız yazıya takılmış, diyor ki 
"Geciken adalet, adalet değildir." 
Doğrudur ama, geç de olsa adalet yerini bulmalı 



</TEXT>
</DOC>
