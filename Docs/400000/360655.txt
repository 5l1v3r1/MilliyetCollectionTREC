<DOC>
<DOCNO> 360655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun13.html </URL>
<DATE> 2005/07/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Bağdat'ta bombalı araçla saldırı 24 çocuk öldü... 
</HEADLINE>
<TEXT>

     Bağdat'ın doğusunda, bir Amerikan askeri aracının yakınında bomba yüklü araçla düzenlenen saldırıda 24 çocuk ile bir Amerikan askerinin öldüğü bildirildi. 
     Kindi hastanesi morgunun yetkilisi, ölen 24 çocuğun 10 ila 13 yaşında olduğunu belirtti. İntihar saldırısında 18 çocuğun da yaralandığı kaydedildi. 
     Amerikan ordusu da saldırıda bir Amerikan askerinin öldüğünü, 2'sinin de yaralandığını açıkladı. 
     İntihar saldırısının Muhammed El Kasım otoyolu üzerinde meydana geldiği, bu yoldaki El Cedide semtinde bir intihar saldırganının aracıyla dolaşmakta olduğu bilgisi üzerine buraya gelen Amerikan askeri aracına saldırı düzenlendiği bildirildi. 
     Görgü tanıkları, buradaki çocuklara şeker dağıtmakta olan ve çevresi çocuklarla çevrili Amerikan Humvee askeri aracına yaklaşan direksiyondaki saldırganın aracını havaya uçurduğunu belirttiler. 
     
     SORUŞTURMA İSTEĞİ 

     Öte yandan, Irak'taki sünni Vakıf kuruluşunun yetkilileri, polis tarafından tutuklandıktan sonra kafalarına birer mermi sıkılmış durumda ölü bulunan ve aralarında bir imamın da bulunduğu 11 sünninin öldürülmeleriyle ilgili soruşturma açılmasını istediler. 
     Vakıf yetkilisi Adnan El Dulayimi, bu cinayetlerle ilgili derhal soruşturma açılmasını ve sonuçlarının kamuoyuna açıklanmasını istediklerini belirterek, "Bunun yapılmasını istiyoruz, çünkü bu ilk kez olmuyor" dedi. 

     
</TEXT>
</DOC>
