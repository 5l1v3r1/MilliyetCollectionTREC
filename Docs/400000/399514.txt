<DOC>
<DOCNO> 399514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/spo05.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Men cezası çıkmaz 
</HEADLINE>
<TEXT>


Levent Bıçakcı ve ekibinin yaptığı iyi savunma, İsviçre'nin yanlışlarıyla birleşince Türkiye'nin 2010 Dünya Kupası dışında bırakılması olasılığı ortadan kalktı. 1-3 maç saha kapatma cezası en güçlü ihtimal 

HALİL ÖZER 


Aslında Zürih'e gelirken işlerin yolunda gideceğini kimse düşünmüyordu. Ancak iki gün süren toplantılar sırasında İsviçre'nin yaptığı yanlışlar ve taktik hataları Türkiye'nin işine yaradı. Bu durum en fazla federasyonu sevindirdi. Başkan Levent Bıçakcı ve ekibinin hakkını yememek lazım. Her konuda müthiş hazırlıklı gelen Türk ekibi sunduğu delillerle hem FIFA'yı hem de İsviçre tarafını abondone etti. 
Toplantılarda psikolojik savaş yaşanırken İsviçreliler'in verdiği kozlar Türkiye için nimetti. Örneğin Mehmet Özdilek'i tekmeleyen Huggel'in, Nihat'ın kendisine vurduğunu söylemesinin davanın gidişinde Türkiye açısından pozitif etkisi oldu. Ayrıca Arnavut asıllı Behrami'nin son derece düzgün, abartısız ve gerçekçi ifadeleri yine bu davada çok etken olacak. Behrami ile yapılan sorgu sırasında bu oyuncuya ikinci maçta atılan ikinci golden sonra yaptığı sevinç gösterisinin normal olup, olmadığı da soruldu. Behrami buna, "Evet normal. Son derece doğal bir sevinç oldu" dedi. Bunun üzerine Şekip Mosturoğlu çantasından ilginç bir fotoğraf çıkardı. Bu resimde Behrami'nin seyircilere karşı son derece müstehcen bir sevinç gösterisi vardı. Bu fotoğrafı Behrami'ye verdiler. Behrami bunu görünce çok şaşırdı. Ardından Mosturoğlu sordu, "Peki bu sevinç Kadıköy'de seyirciyi tahrik edebilir mi " Behrami bu konuya açık yanıt verdi "Evet provoke edebilir." Bu önemli bir itiraftı. Çünkü Türkiye'nin suçlandığı konuların başında sahaya atılan yabancı maddeler geliyordu. Behrami'nin ifadesiyle İsviçre provokasyonun seyirci tepkisinde etkili olduğu ortaya çıktı. 

Alpay ve Özdilek'e ceza 
İsviçreliler'in görüşmelere hazırlıksız gelmeleri zaten Huggel'in şaşkınlığı ile kendini göstermişti. Buna birçok örnek gösterilebilir. Örneğin İsviçre Federasyon Başkanı takımın sahadan neden koşarak çıktığı sorusuna önce, "Ben istedim ondan koştular" dedi. Ardından bunun kendiliğinden geliştiğini söyledi. Teknik Direktör Kuhn ise son dakikalarda böyle bir karar aldıklarını ve futbolculara koşun talimatı verdiği belirtti. Yani, aralarında konuşmadıkları için basit bir konuda bile çelişkiye düştüler. 
Bir de Türk tarafı yapılanları inkar etmeyerek hiçbir şeyi gizlemeye kalkmadı. Bu çok akıllı bir taktikti. Ayrıca Davut Dişli'nin de arkasında sağlam şekilde duruldu ve bu duruş Dişli konusunda ortalığın yumuşamasına neden oldu. Disiplin Komitesi bu tavır karşısında daha davanın başında şaşkınlığa düştü. O yüzden saçma sapan sorular geldi. En ağır rapor İngiliz delegeden geldi. Adam dakika dakika bütün olayların notlarını almış. Hatta öyle bir suçlama yapmış ki Türkiye'nin tüm delilleri kararttığını belirtmiş. Ayrıca ifade verirken de bu suçlamasını yaptı. Ancak bunu kesinlikle kanıtlayamadı. 
Şimdi toplu provokeyi kanıtlayamayan FIFA'nın ne ceza vereceği merak ediliyor. Kararın bir kaç ay içinde çıkması bekleniyor. Ancak men cezası kesinlikle yok. Federasyon avukatlarının tahmini ise şöyle Türkiye'nin sahası 1 ile 3 maç arası kapanacak. Yine Alpay'a 1 ile 3 maç arası ceza gelecek. Mehmet Özdilek 6 ay ile bir yıl arasında ceza alacak. Volkan'a ise belki bir maç ceza verilecek. Eğer bu şekilde bir karar çıkarsa o zaman FIFA katlama sistemine dönecek. Yani bundan sonra çıkacak en ufak olayda cezalar katlanarak gidecek. Yalancılığı da kanıtlanan Huggel'e ise en az 6 maç ceza gelmesi bekleniyor. 

Huggel tekmeyi hatırlamıyormuş 

FIFA Disiplin Komitesi'ndeki soruşturma sırasında kadroda bulunmayan Nihat'ın kendisine tekme attığını söyleyen, ancak yıldız futbolcunun tribünde olduğunu öğrenince büyük bir şaşkınlık yaşayan İsviçreli futbolcu Huggel'in bir gafı daha ortaya çıktı. Tünel girişinde Mehmet Özdilek'e arkadan tekme atan Huggel bu hareketi hatırlamadığını söyleyerek herkesi şaşırttı. Huggel'in gerekçesi daha da ilginçti "Psikoloğumla konuştum. Stresli ortamlarda insan beyninin ön lopu çalışmazmış. Ayrıca insan yaptıklarının farkına varmazmış. Tekme attığımı hatırlamıyorum." İsviçreli futbolcunun bu ifadeleri FIFA Disiplin Komitesi'nde çaresizlik olarak nitelendi. 

Sepp Blatter'e ağır suçlama 

İspanyol basını, FIFA'nın İsviçreli Başkanı Sepp Blatter'in görevini bırakacağını iddia etti. Ülkenin yüksek tirajlı spor gazetesi Diarioas'da, Miguel Queipe tarafından kaleme alınan makalede Blatter'in, Dünya futbolunun başına geldiği 1998 yılından bu yana hiçbir şey yapmadığı belirtildi. Blatter'in istifasını isteyen Queipe, "Türkiye - İsviçre maçı oynanırken diğer bir kıtada Bahreyn - Trinidad karşılaşması vardı. Bu mücadelede çok daha vahim olaylar yaşandı. Bu maçı neden FIFA Disiplin Kurulu'na yöneltmediniz. Yoksa bu maçta İsviçreliler yok muydu Bunun yanıtını ben vereyim. Sen futbol adına şu ana kadar tek bir parmağını bile oynatmadın, artık istifa et" ifadesini kullandı. 

'Türkiye'nin AB imajı zedelendi' 

Avrupa Parlamentosu Türkiye Raportörü Camiel Eurlings, İsviçre maçında yaşanan olayların Türkiye'nin Avrupa Birliği imajını zedelediğini ileri sürdü. Eurlings, "Futbolcular tıpkı büyükelçi gibidir. Türk futbolcular bunu yapamadı, ülkelerinden özür dilemeliler" dedi. 


</TEXT>
</DOC>
