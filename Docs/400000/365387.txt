<DOC>
<DOCNO> 365387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko38.html </URL>
<DATE> 2005/07/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Tokgözoğlu Dünyada Bolu Dağı Tüneli kadar zor açılan tünel yok 
</HEADLINE>
<TEXT>

     Kenan Gürbüz AA 

İlk ışığa ulaşılan Bolu Dağı Tüneli'nde tam bir bayram havası yaşanıyor. 
     Tünelde çalışan yaklaşık 1300 işçi ve mühendis 12 yıl sonra tünelin sol tüpünde ilk ışığa ulaşılmasının sevincini şarkılar söyleyerek kutluyorlar. 
     Tünelde ışığa son 3.5 metre kaldıktan sonra tünelde kazı yapan makina çalışmasını sürdürürken, boşalma yaşanması sonucu tünelde ışığın birdenbire gözükmesi tünelde çalışan işçileri sevince boğdu. 
     Onlarca işçi iş makinasının açtığı noktadan tünelin karşısına geçtiler. 
     
     DÜNYANIN EN ZOR TÜNELİ 
     Bolu Dağı Tüneli Kontrol Teşkilatı Başkanı Faik Tokgözoğlu, A.A muhabirine yaptığı açıklamada, tünelde 14 yıldır görev yaptığını belirterek, ''Bolu Dağı Tüneli zemin açısından dünyanın en zor tünellerinden birisi. Dünyada bu kadar zor açılan başka bir tünel yok. Bugün yaşadığımız sevinç ve başarı Türk mühendis ve işçisinin başarısı. Böyle bir tarihi olaya tanıklık ettiğimiz için çok mutluyuz'' dedi. 
     Tünelde ilk ışığa ulaşılmasından önce tünelin Asar Suyu tarafına kilometrelerce yol katederek, ulaştıklarını hatırlatan Tokgözoğlu, şunları söyledi 
     ''Tünelde ilk ışığın gözükmesinden sonra ofislerimizden çıktıktan 3 dakika sonra tünelin diğer tarafına ulaşıyoruz. Tünelde ışığın gözüktüğü nokta yeterince emniyetli olmadığı için bugünden itibaren tünele basın mensupları ve ziyaretçilerin girişini yasakladık. Tünelin her iki tüpü de Ağustos ayının sonunda Başbakan Recep Tayyip Erdoğan'ın katılacağı açılış törenine hazır hale getirilecek.'' 
     
     MEDYANIN YOĞUN İLGİSİ 
     Bolu Dağı Tüneli'nde ilk ışığa ulaşılmasından sonra çok sayıda gazeteci ve televizyon muhabiri Bolu Dağı Tüneli'ne geldi. Tünelde ilk ışığın gözüktüğü noktaya basın mensuplarının girmesine izin verilmiyor. 
     
     ULAŞIM 3.5 SAATE İNECEK 
     Karayolları Genel Müdürlüğü tarafından, Yüksel Proje Uluslararası A.Ş. müşavirliğinde, İtalyan Astaldi SpA firmasına yaptırılan Bolu Dağı Tüneli ile Gümüşova-Gerede Otoyolu tamamlandığında Ankara-İstanbul arasındaki ulaşım 3.5 saate inecek. 
     Bolu Dağı Tüneli 2006 yılı sonunda tamamlanarak tamamen ulaşıma açılacak. Tünel ulaşıma açıldığında Bolu Dağı'nı yarım saatte geçen bir sürücü tünelden 5 dakika içinde geçiş yapabilecek. 
     Bolu Dağı Tüneli'nde sağ ve sol olmak üzere iki tüp bulunuyor. Ankara'dan İstanbul yönüne giden tüp 2954, İstanbul'dan Ankara yönüne giden tüp ise 2788 metre uzunluğunda bulunuyor. 
     Gümüşova-Gerede Otoyolu Projesi kapsamında bugüne kadar 649 milyon dolar harcandı. Bolu Dağı geçişi komple bittiğinde projeye toplam 890 milyon dolar harcanmış olacak. Bolu Dağı Tüneli'ne bugüne kadar 234 milyon dolar harcanırken, tünel için yapılacak harcamaların toplamı 300 milyon doları bulacak. 
     
</TEXT>
</DOC>
