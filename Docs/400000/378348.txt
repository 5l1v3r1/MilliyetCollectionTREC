<DOC>
<DOCNO> 378348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko20.html </URL>
<DATE> 2005/09/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ABD... Mali yılın 11 ayındaki bütçe açığı 353 milyar dolar 
</HEADLINE>
<TEXT>

     ABD'nin federal bütçe açığı, eylül ayında sona erecek mali yılın 11 ayında, geçen yılın aynı dönemine göre yüzde 19.4 gerileyerek 352.6 milyar dolar oldu. 
     Hazine Bakanlığı'ndan yapılan açıklamaya göre, sadece ağustos ayındaki bütçe açığı ise 49.98 milyar dolar olarak gerçekleşti. 
     Bush yönetimi, eylül ayında vereceği yaklaşık 20 milyar dolarlık fazlayla, mali yılı 333 milyar dolarlık bütçe açığıyla tamamlamayı hedefliyor. 
     ABD Kongresi'ne bütçe konularında danışmanlık yapan Kongre Bütçe Ofisi ise Katrina Kasırgası nedeniyle eylül ayında bütçeye binecek ek yükün birkaç milyar doları aşmayacağını öngörüyor. 
     Kasırganın asıl etkisinin, 1 Ekim'de başlayan 2006 mali yılında hissedilmesi bekleniyor. 
     Kongre Bütçe Ofisi, Katrina Kasırgası'ndan önceki tahminlerinde 2006 mali yılında bütçe açığının 314 milyar dolar olacağını bildirmişti. Ekonomistler, kasırga nedeniyle bu miktarın 100 milyar daha artmasına kesin gözüyle bakıyorlar. 
     ABD, geçen 2004 mali yılda ise 412.8 milyar dolarlık rekor bütçe açığı vermişti. 
     
     FAİZ ARTIRIMINA DEVAM BEKLENTİSİ 
     Bu arada ABD merkez bankası FED'in, 20 Eylül'deki Açık Piyasalar Komitesi toplantısında, kademeli faiz artırımı politikasını sürdürmesi bekleniyor. 
     Katrina Kasırgası'nın ekonomi üzerindeki yavaşlatıcı etkisine rağmen, enflasyonist baskıları kontrol altında tutmaya öncelik veren FED'in kararını etkilemesi beklenen veriler de gelmeye başladı. 
     Tüketici fiyatları, ağustos ayında yüzde 0.6 gibi yüksek bir hızda artarak endişeleri artırdı. Ağustos ayında gıda ve enerji fiyatları hariç tutularak hesaplanan çekirdek enflasyon ise sıfır çıktı. 
     Ekonomistler, FED'in 20 Eylül'deki toplantısı öncesinde petrol fiyatlarının izleyeceği seyrin, faiz artırımı kararı açısından önemli olduğu konusunda birleşiyor. 
     Öte yandan petrol fiyatları, ABD'de haftalık açıklanan ticari stok verilerinde düşüş görülmesiyle yönünü tekrar yukarı çevirdi. 
     New York Borsası'nda ABD hafif petrolünün varili, dünkü kapanışına göre 18 sent artışla 63.29 dolara, Londra Borsası'nda Brent petrolünün varili de 19 sent artışla 61.80 dolara çıktı. 
     
</TEXT>
</DOC>
