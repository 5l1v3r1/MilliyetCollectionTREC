<DOC>
<DOCNO> 375401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur05.html </URL>
<DATE> 2005/09/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Milli Gazete'nin 'Güzin Ablası' derde deva dağıtıyor... 
</HEADLINE>
<TEXT>

     Necmettin Erbakan ve SP’ye yakın Milli Gazete’de bir süredir Türk medyasındaki sembol köşelerden olan "Güzin Abla"ya benzer "Derde Deva" adlı bir köşe açıldı ve evlilikten, kadın ve çocuklara, burçlardan eş seçimine, sağlık sorunlarından çalışma hayatına kadar muhafazakar okurlardan gelen mektupları yanıtlamaya başladı. 
     Milli Gazete’deki "Derde Deva" adlı köşede okur mektuplarını Psk.Sos. Psikolog-Sosyolog Efser Selamet yanıtlıyor. Haftanın üç günü yayınlanan Derde Deva köşesinin üzerinde Efser Selamet’in türbanlı bir fotoğrafı bulunuyor. Selamet de ünlü Güzin Abla köşesinde olduğu gibi önce okurdan gelen mektubu, ardından da mektupta dile getirilen sorunlara yönelik çözüm önerisini yayınlıyor. 
     Efser Selamet, sorun ve sıkıntı ne olursa olsun, istisnasız tüm okurlarının mektuplarına verdiği yanıtlarda "Çare Allah’tandır, Allah rızası" ifadelerine ve İslam’a göndermelerde bulunuyor. Bir okur mektubunu yanıtlarken, 9’uncu Cumhurbaşkanı Süleyman Demirel’in ünlü sözüne, "Söz sahibini hazetmesem de ’dün dündür bugün bugün’" diyerek gönderme yapan Selamet, ayrıca okurlarına, "Haydi Bismillah, Benden söylemesi, Azmin elinden hiç birşey kurtulamaz, Yeter ki istemesini bilelim" şeklinde kendine özgü nasihatlarle sesleniyor. Efser Selamet’e gelen bazı okur mektupları ve Selamet’in deva önerileri şöyle 
     
     HER ERKEK EŞİNİN BAKIMLI OLMASINI İSTER 
     ".Çevresindeki tüm kadınların bakımlı olmasına karşın eşinin bakımlı ve özenli olmamasını eleştiren S.G.’ye Değerli kardeşimiz... Şimdi tek taraflı düşünecek olursak, bir erkek eşinin bakımlı olmasını ister. Bu onun en doğal hakkıdır.... Kadınlar biliyorsunuz ki hassas varlıklardır. Eşinize ’senden hoşnut değilim, çok bakımsızsın, dışarıdaki kadınları örnek alsana’ gibi sözler söylerseniz baştan kaybedersiniz... Kendisini aldattığınızı, önemsemediğinizi düşünebilir. Siz en iyisi yanlış anlamalara müsaade etmeden eşinizle konuşun ve çözüme ulaşın. 
     
     SAHİBİNDEN HAZZETMEM AMA- DÜN DÜNDÜR BUGÜN BUGÜNDÜR 
     .20 yaşındayken aşık olduğu kadınla evlenmesine ailesince izin verilmeyen, ondan sonra da kendini tepki olarak işe veren ve bir türlü evlenememekten yakınan M.K’ya 
     Herşeyin bir vakti, zamanı vardır. 20 yaşında evlenmemiş olmanız, belki de sizin için en hayırlısıydı. Bunu bilemeyiz ama bildiğim tek şey,-söz sahibini hazzetmesem de- ’dün dündür bugün bugün.’ ’Ne yapacağımı bilmiyorum’ da ne demek Sizi en iyi tanıyan ve ne yapacağına karar verebilecek olan en yetkin kişi yine sizsiniz. Tamam çalışın, okuyun ama evlenmeyi de ihmal etmeyin. Şöyle eli yüzü düzgün birini bulun ve istiare, istişare fasıllarından sonra da evlenin. Çok düşünmeyin. Kararsızın rehberi şeytandır derler. Hangi konuda olursa olsun kararlı olun. Allah’a güvenerek atacağınız adımlarda Allah sizi utandırmayacaktır. Kolay gelsin. 
     
     İNSAN ÇİĞ SÜT EMMİŞ 
     .Yengeç burcunun özelliklerini taşıdığı için kimseye ’hayır’ diyemediğinden, sürekli darbe yediğinden ve bu nedenle herkesten kaçmak istediğinden yakınan H.S.’ye 
     Burçların biz insanlar üzerinde olumlu ya da olumsuz etkileri var tabii ki. Var ama biz insanların görevi de bu olumsuz özellikleri olumluya dönüştürmek. ’Bu benim burcumun özelliği’ deyip kabullenir ve olumsuz özelliklerimizi değiştirmek için çaba sarfetmezsek vay halimize... İnsanlardan darbe yemeye de her an hazırlıklı olun. Çünkü insan çiğ süt emmiş. Her an her şeyi yapması muhtemeldir. Siz bir iyiliği yaparken bilin ki bu kişiden bir zarar da görebilirsiniz. Herşeye hazırlıklı olun ve yaptığınız iyilikleri sadece Allah rızası için yapın. Aksi takdirde kul için yapılan iyilikler yıpratılmaya müsaittir. 
     
     ENERJİSİZ BEDEN BENZİNSİZ ARABA GİBİDİR 
     .İşlerinin yoğunluğu nedeniyle uyuyacak vakit bulamadığı için yorgunluktan şikayetçi M.T.’ye Hiç kimsenin kendine, kaldırabileceğinden fazla yük yüklemeye hakkı yoktur. Bunu Allah C.C. bile yapmazken, biz ne hakla yaparız ki... Benzinsiz araç nasıl gitmez ise, dinlenmemiş enerji alamamış bir bedenle de arzuladığınız başarılara ulaşmanız mümkün olmayacaktır. 
     
     MÜSLÜMAN ÜMİTSİZ OLMAZ 
     .Seçebileceği hiçbir meslekten heyecan duymadığı için 0mutsuz olan üniversite öğrencisi F.Y.’ye Bir Müslüman hiçbir zaman ümitsiz olmaz... Bizlerin tek dostu, dostların dostu Allah’tır. Onunla sürekli iç dünyanızda konuşun. İnanın bu sizi çok rahatlatacak ve huzurlu kılacaktır. İyi ki İslamiyet var ve iyi ki Müslamanız. Daha ne isteyebiliriz ki şu fani dünyadan. Daha ne mutlu edebilir ki bizi. Dünyaya dair herşeyi araç olarak görün. 
     
     KULLUK DIŞINDA BÜTÜN SIFATLAR GEÇİCİ 
     .30 yaşında olmasına karşın yalnız yaşamasına ailesince izin verilmeyen K.U.’ya Bizler evletlarımızın dünyaya gelmesinde sadece birer vesileyiz. Elbette analık-babalık haklarımız var fakat cüzi miktarda. Onları sahiplenecek kadar değil. İnsanın yalnızca bir tek sıfatı bakidir. O da ’kulluk’ sıfatıdır. Bu sıfatın peşinden gelen tüm sıfatlar dünyalıktır ve geçicidir. Geçici olan şeylerden de medet umulmaz. Medet Allah’adır." 

ANKA 
     
</TEXT>
</DOC>
