<DOC>
<DOCNO> 373044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun30.html </URL>
<DATE> 2005/08/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fischer'den, Merkel ve Stoiber'in Türkiye mektubuna sert tepki... 
</HEADLINE>
<TEXT>

     Almanya Dışişleri Bakanı Joschka Fischer, Hıristiyan Demokrat Birlik Partisi CDU Genel Başkanı Angela Merkel ile Hıristiyan Sosyal Birlik Partisi CSU Genel Başkanı Edmund Stoiber'in, AB ülkelerindeki muhafazakar hükümetlere Türkiye'nin AB üyeliğiyle ilgili olarak gönderdikleri mektubu sert bir dille eleştirdi. 
     Fischer, yaptığı açıklamada, Merkel ile Stoiber'in Türkiye'nin AB üyeliği konusundaki tutumlarını sert bir dille eleştirerek, ''Adenauer'den Kohl'a kadar tüm Alman hükümetlerinin 43 yıldan bu yana verdikleri sözlerden dolayı, Merkel ve Stoiber'in girişimleri körlük derecesinde tehlikeli'' dedi. 
     Türkiye ile AB üyelik müzakerelerinin yapılmasının, terörizm ve İran'ın nükleer programından dolayı istikrarsız hale gelen bir bölgenin güvenliği ve istikrarı açısından son derece önemli olduğunu ifade eden Fischer, ''Bu nedenle AB'nin verdiği sözlerde durulmalı. Merkel için iç politika öncelik taşıyor gibi görünüyor. Federal hükümet ise 7 Aralık'ta AB ülkeleri hükümet ve devlet başkanlarının aldığı kararın arkasındadır'' dedi. 
     Merkel ve Stoiber, AB Komisyonu Başkanı Jose Manuel Barroso ve AB ülkelerindeki muhafazakar hükümetlere birlikte gönderdikleri mektupta, AB'nin Türkiye'nin üyeliğiyle zorlanacağını savunarak, tam üyeliğin yanı sıra imtiyazlı ortaklık hedefinin de 3 Ekim'de başlanacak üyelik müzakerelerinin kapsamına dahil edilmesini istemişlerdi. 
     
</TEXT>
</DOC>
