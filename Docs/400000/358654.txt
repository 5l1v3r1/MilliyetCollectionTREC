<DOC>
<DOCNO> 358654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko39.html </URL>
<DATE> 2005/07/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Asya Tur İflas söz konusu değil. Alacağı olanlar biraz sabırlı olsun 
</HEADLINE>
<TEXT>

     Turizm şirketi Asya Tur'un Genel Müdürü Haldun Bezci, şirketin içinde bulunduğu durum nedeniyle, kendilerinden alacağı olan müşterilerin sabırlı olmasını istedi. 
     Bezci, düzenlendiği basın toplantısında, dünyanın her tarafına seyahat deneyimi olan 43 yıllık bir şirketin sahibi olduğunu, bugün basında yer alan haber üzerine açıklama yapma gereği hissettiğini dile getirdi. 
     Asya Tur'un yıllık 150 trilyon lira cirolu bir şirket olduğunu belirten Bezci, şirketin senelerdir milyonlarca kişiye dünyanın her tarafında tatil yaptırdığını ve yaptırmaya devam ettiğini söyledi. 
     Son günlerde cazip gelen bir ortaklık teklifine ''evet'' dediklerini ifade eden Bezci, bu ortaklık üzerine Asya Tur'un diğer şirketlerinden alacağı olan bir finans kuruluşunun turizm şirketlerine haciz uygulaması yaptığını anlattı. 
     Asya Tur'un bu haciz üzerine bütün bilgisayarlarından ve bilgi kaynaklarından yoksun kaldığını belirten Bezci, şunları kaydetti 
     ''Sezonun göbeğinde, 100 binlerce kişi... Yaptığımız operasyonlarda bir takım aksaklıklar yaşadık. Tabii ki ortağımız da bu durumdan hoşnut kalmayarak ortaklığını geri çekti ve bu 10 günlük süre zarfında şirketimizin cirosu kontrolümüzde değildi. Bilgilerden ve tüm bilgisayar desteğimizden yoksun kaldığımız için tam sezonunun göbeğinde bu tip sıkıntı yaşadık. Biz senelerdir şerefimizle, turizmde taahhüt ettiğimizi yerine getiren bir firmayız. Her şirketin olduğu gibi bizim de bir takım finans sıkıntılarımız vardır.'' 
     
     MÜŞTERİLERİN DURUMU... 
     Birçok kuruluşla şu an ortaklık görüşmeleri yaptıklarını bildiren Bezci, bu görüşmelerin de çok kısa zamanda sonuçlanacağını, Asya Tur'un güçlü bir firma olduğunu kaydetti. 
     Amaçlarının hiçbir müşteriyi mağdur etmemek olduğunu belirten Bezci, ''Bir çok turumuzu gönderdik. Birçok müşterilerimizi kendi otellerimizde konaklattık. Kuşadası, Bodrum, Didim'de insanlarımızı en iyi şekilde ağırlıyoruz'' dedi. 
     İstediği otele gidemeyen müşterileri için bankalarla görüşmeler yaptıklarını kaydeden Bezci, kredi kartı ve taksit kartlardan ödeme yapanların bankalara müracaat ederek paralarını geri alabildiklerini söyledi. 
     Bezci, ''bizden alacağı olan müşterilerimiz için, biraz sabırlı olmalarını diliyoruz'' dedi. 
     Sistemin oturmasının çok önemli olduğunu vurgulayan Bezci, şu anda rezervasyon bilgilerinden yoksun olduklarını, devamlı çalışarak sistemi kurmaya çalıştıklarını söyledi. 
     Bir çok seyahat acentesi ve otelin kendilerine sahip çıktığını belirten Bezci, ''hiç bir yere kaçmadık. Biz işimizin başındayız. Asya tur faaliyetine en kısa zamanda başlatacaktır'' dedi. 
     Bezci, bir gazetecinin ''kamuoyuna yansıdığı gibi bir iflas söz konusu değil mi'' sorusu üzerine, ''hayır iflas söz konusu değil. Fakat tabii ki bu süreci biz bir an önce bitirmek istiyoruz. Bürolarımız açıktır. Sistemden kaynaklanan sorunların en kısa zamanda hallolacağını düşünüyoruz'' ifadesini kullandı. 
     Bezci, para iadeleri konusundaki soruyu ise ''Para iadeleri için biraz daha zamana ihtiyacımız var. Gündemimizin birinci maddesi insanlarımızın mağdur olmamasıdır'' şeklinde yanıtladı. 
     Bezci, mağdur olan müşterilerine yönelik bir çalışma yapıp yapmayacaklarına ilişkin soru üzerine de, ''Üzdüğümüz müşterilerden özür dileriz. Kimseyi mağdur etmek istemeyiz. Mağdur olan müşterilerimizi kendi otellerimizde konaklatabiliriz'' diye konuştu. 
     
</TEXT>
</DOC>
