<DOC>
<DOCNO> 384750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun35.html </URL>
<DATE> 2005/10/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İran'da Ramazan'ın ilk cuma namazında ABD karşıtı gösteriler 
</HEADLINE>
<TEXT>

     İran'da, Ramazan ayının ilk cuma namazı, ABD aleyhine gösterilere sahne oldu. 
     Halk, Tahran Üniversitesi'nde kılınan cuma namazından sonra İnkılap Meydanı'nda toplanarak, İran'ın nükleer enerjiyi elde etmesini engellemek isteyen ülkeleri protesto etti. Başlangıcına Cumhurbaşkanı Mahmud Ahmedinecad, İçişleri Bakanı Mustafa Purmuhammedi ile bazı hükümet yetkililerinin de katıldığı gösteride, ''Nükleer enerji hakkımızdır'', ''Amerika'ya ölüm'', ''Şaron cinayet işliyor, Bush himaye ediyor'' sloganları atıldı. 
     Gösterinin sonunda yapılan açıklamada, nükleer enerjinin İran'ın hakkı olduğu ve bundan asla vazgeçmeyeceği belirtildi. 
     İran'ın nükleer enerjiye sahip olmasını engellemek isteyen ülkeleri kınamak için, ülkenin bütün şehirlerinde cuma namazından sonra protesto gösterileri düzenlendi. 
     
     AYETULLAH CENNETİ 
     Cuma namazını kıldıran Ayetullah Ahmed Cenneti de nükleer enerji konusunda uygulanmak istenen yaptırımlardan korkmadıklarını ve tehditlere asla boyun eğmeyeceklerini söyledi. 
     ''İran, şu ana kadar uygulanan yaptırımlar sayesinde, uçak ve savunma sanayiinde, füze yapımında büyük ilerleme kaydetti'' diyen Cenneti, büyük devletlerle oturulacak müzakere masasının İran için ''aldatma masası'' olduğunu iddia etti. 
     Cenneti, ABD ve AB'nin kurallara uymaktan söz ettiğini, ancak kendilerinin kurallara uymadığını ifade ederek, ''Amerika ve AB, İran'a karşı aptalca davranıyor. İran, kendi hakkını alabilecek güçtedir'' dedi. 
     
</TEXT>
</DOC>
