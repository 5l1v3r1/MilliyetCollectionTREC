<DOC>
<DOCNO> 351170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/gun04.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğrafla resim yaptı 
</HEADLINE>
<TEXT>


Birçokları, Gülnur Özdağlar Güvenç'in dijital ortamda yarattığı fotoğraf çalışmalarına bir isim veremiyor. Fotoğrafçılar onlara fotoğraf diye, ressamlar da resim diye bakmıyorlar 

Yasemin Bay 

Ankara farklı bir fotoğraf çalışmasına sahne oluyor şu günlerde. Gülnur Özdağlar Güvenç'in Anadolu Ajansı Sanat Galerisi'nde açılan fotoğraf sergisi, ülkemizde örneklerine pek rastlanmayan dijital fotoğraf çalışmalarına başka bir soluk getiriyor. 10 yıl mimarlık yapan Güvenç, 6 yıldır grafik tasarım ve fotoğraf çalışmaları gerçekleştiriyor. 
Güvenç, ilk kişisel sergisinde 45 fotoğrafa yer veriyor. Bilgisayar ortamında ürettiği çalışmaları için şu tanımı yapıyor "Çalışmalarıma dijital art diyorum. Fotoğraf, gerçekliği doğrudan aktaran bir dal. Keşfetmeye çalıştığım, bundan yola çıkarak yeni bir gerçeklik yaratmak. Fotoğrafları birbirinden bağımsız çekiyorum. Ardından bilgisayarda bir araya getiriyorum." 
Güvenç'in fotoğrafları, geleneksel anlamda fotoğraf tanımlamasına uymuyor. Çalışmaları için birçok kişinin tam bir 'isim' veremediğini söylüyor. Güvenç "Çalışmalarımı Türk fotoğrafı içinde göremiyorum. Fotoğrafçılar işlerime fotoğraf, ressamlar resim diye bakmıyorlar. Yurtdışında çok tercih edilen bir tarz, son zamanların en güçlü tarzı" diyor. 
Hep farklı bir tema üzerinde çalışan Güvenç'in çalışmaları seriler halinde. Son dönemde gerçekleştirdiği seri, tarot kartları üzerine. 78 fotoğraftan oluşacak seri için her kartın ayrı bir ruh halini anlattığı tarottan esinlenmiş. Photoshop'u üreten firma ADOBE'nin açtığı yarışmada birincilik ödülü alan fotoğrafı, deniz kabuklarıyla portreleri birleştirdiği serisinde yer alıyor. Güvenç, serinin esin kaynağını şöyle anlatıyor 
"H.P. Lovecraft'ın öykülerinde anlatılan, deniz dibinde yaşayan 'Cthulhu' uygarlığından esinlendim. 'Cthulhu'lar insanlarla rüyalarda iletişim kuruyorlar. Deniz kabuklarıyla insan yüzlerini birleştirip 'Cthulhu'lar nasıl olurdu görmek istedim." Sergi 30 Haziran'a kadar izlenebilir. 


</TEXT>
</DOC>
