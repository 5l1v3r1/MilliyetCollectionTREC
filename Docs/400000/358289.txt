<DOC>
<DOCNO> 358289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun27.html </URL>
<DATE> 2005/07/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Öcalan davası, Avrupa Konseyi Delegeler Komitesi'nin gündeminde 
</HEADLINE>
<TEXT>

     Avrupa İnsan Hakları Mahkemesi'nin AİHM temyiz niteliğindeki büyük dairesinin terör örgütü PKK'nın elebaşısı Abdullah Öcalan ile ilgili mayıs ayında aldığı karar, bugün ilk kez Avrupa Konseyi'nin büyükelçiler seviyesinde toplanan Delegeler Komitesi'nin gündemine geldi. 
     AİHM kararlarının yerine getirilmesini denetlemekten sorumlu Delegeler Komitesi, ilk kez gündeme gelen davanın ekim ayından sonra ele alınmaya başlamasına karar verdi. 
     Büyük daire, mayıs ayında aldığı kararda, AİHM'nin terör örgütü elebaşısı Öcalan'ın Türkiye'de adil yargılanmadığı yolunda aldığı kararı teyit etmiş, tekrar yargılanması ya da dava dosyasının yeniden açılmasını tavsiye etmişti. 
     AİHM'nin terör örgütü elebaşısı Öcalan ile ilgili aldığı kararın Delegeler Komitesi'nde görüşülmesinin, iki yıldan önce tamamlanması beklenmiyor. 
     
</TEXT>
</DOC>
