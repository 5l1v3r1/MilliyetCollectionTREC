<DOC>
<DOCNO> 358812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun08.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lılar Olli Rehn'le görüştü 
</HEADLINE>
<TEXT>


AB'nin genişlemeden sorumlu üyesi Rehn, Diyarbakır Belediye Başkanı ve DEHAP Genel Başkanı'yla Türkiye'nin AB üyelik sürecini konuştu 


Avrupa Birliği'nin genişlemeden sorumlu üyesi Olli Rehn, Diyarbakır Büyükşehir Belediye Başkanı Osman Baydemir ve DEHAP Genel Başkanı Tuncer Bakırhan ile Avrupa Parlamentosu'nda görüştü. Görüşmede, Türkiye'nin AB üyelik sürecinin öncelikle gündeme geldiği bildirildi. 

'Çatışmalar engel' 
Baydemir, görüşmeden sonra yaptığı açıklamada, "Türkiye'nin AB üyeliği ve demokratikleşme sürecine destek vermek için AP'de temaslarda bulunduklarını" söyledi. "Türkiye'deki demokratikleşme sürecinin kesintiye uğramaması için Güneydoğu Anadolu'daki çatışmaların ve ölümlerin ortadan kaldırılması gerektiğini" belirten Baydemir, "Temaslarımızda, çatışmaların kayıtsız şartsız durması gerektiğini söyledik. Çatışmaları, demokratikleşme dışında ekonomik ve sosyal kalkınma önündeki en önemli engel olarak görüyoruz" dedi. 
Baydemir, "görüşmelerinde, bölgeler arası gelir dağılımındaki farklılıklarla ilgili sorunları ve Güneydoğu'da metropoller yaratılmasına ilişkin projeleri de gündeme getirdiklerini" ifade etti. 




</TEXT>
</DOC>
