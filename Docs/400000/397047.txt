<DOC>
<DOCNO> 397047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy16.html </URL>
<DATE> 2005/11/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
15 yeni üniversite kuruluyor... 
</HEADLINE>
<TEXT>

     Erken seçim olacak mı olmayacak mı tartışmaları yaşanırken, hükümet Adıyaman, Aksaray, Amasya, Burdur, Çorum, Düzce, Erzincan, Giresun, Kastamonu, Kırşehir, Ordu, Rize, Tekirdağ, Uşak, Yozgat’ta bu illerin adlarını taşıyan 15 yeni üniversite kurulmasını öngören yasa tasarısını TBMM’ye sundu. 
     Tasarı bu haliyle yasalaşırsa devlet üniversitesi sayısı 68’e, toplam üniversite sayısı ise 92’ye yükselecek. 
     Yükseköğretim Kurumları Teşkilatı Yasası ile 78 ve 190 sayılı KHK’de Değişiklik Yapılması Hakkında Yasa Tasarısı toplam 7 maddeden oluşuyor. 
     
     YURTDIŞINDAKİ ÖĞRENCİ SAYISI ANCAK TAHMİN EDİLEBİLİYOR 

     Tasarının gerekçesinde, son yıllarda ortaöğretimdeki okullaşma oranının yükselmesinin yüksek öğrenime olan talebi de sürekli artırdığı, yeni üniversiteler kurulmadığı takdirde üniversite kapısındaki yığılmanın büyüyererk devam etmesinin kaçınılmaz olacağı belirtildi. Açık öğretim ya da ikinci öğretim uygulamasının da çözüm olmadığı anlatılan tasarıda, memurların derece kademe ilerlemesi yaptıkları başvurunun azalmasıyla birlikte açık öğretimin de gözden düştüğü ifade edildi. Türkiye’de üniversiteye giremediği için yurt dışına yönelen öğrenci sayısının 70 bin civarında olduğunun "tahmin edildiği" kaydedilen tasarıda, yeni fakülte kurulmadığına işaret edildi. Tasarıya göre halen taşrada varolan kimi fakülte ve yüksekokullar, yeni kurulacak rektörlüklere bağlanacak. 
     
     "İLLER OBJEKTİF KRİTERLERLE BELİRLENDİ" 

     Üniversitelerin kurulması öngörülen illerin objektif kriterlere göre belirlendiği savunulan tasarıda, "bir ilde bulunan yükseköğrenim kurumu, buralarda çalışan öğretim elemanları ve öğrenci sayıları, fiziki altyapı, yurt kapasitesi ve illerin sosyo-ekonomik gelişmişlik düzeylerinin" kriter olarak değerlendirildiği bildirildi. 
     Adıyaman, Aksaray, Amasya, Burdur, Çorum, Düzce, Erzincan, Giresun, Kastamonu, Kırşehir, Ordu, Rize, Tekirdağ, Uşak, Yozgat’ta kurulacak üniversiteler için yeni fakülte, yüksekokul ya da meslek yüksekokulu kurulmayacak. Yeni kurulacak üniversitelerin tamamında ise sosyal bilimler ve fen bilimleri enstitüleri oluşturulacak. 
     
     ÖĞRENCİLER İSTERSE ESKİ ÜNİVERSİTESİNDEN DİPLOMA ALABİLECEK 

     Yeni kurulacak ve bağlantısı değiştirilecek yüksek öğretuim kurumlarında uygulamayla ilgiliolarak ortaya çıkabilecek sorunların YÖK kararıyla çözümlenmesi öngörülen tasarıyla, düzenlemenin yasalaştığı tarihte mevcut üniversitelerde kayıtlı olan öğrencilere verilecek mezuniyet belgeleri ile diplomalarda ise, öğrencilerin istekleri halinde, okullarının bağlandığı yeni üniversiteler yerine eski üniversitesinin adına düzenlenecek. 
     
     REKTÖR ATAMASINDA YÖK DEVRE DIŞI 

     Halen kurulu bulunan üniversitelerde üniversitelerde yapılan seçimlerde belirlenen liste YÖK’E gönderilmekte ve YÖK’ün seçtiği üç isim Cumhurbaşkanlığına gönderilerek rektör ataması yapılmakta. Ancak tasarıda "Kurucu Rektörler" için farklı bir prosedür öneriliyor. Buna göre "Bu yasayla kurulacak üniversitelerin kurucu rektörleri iki yıl için, Milli Eğitim Bakanı ve Başbakan’ın önereceği üç isim arasından Cumhurbaşkanı’nca" atanacak. 
     
     İKİ BEN YENİ MEMUR 

     Tasarıyla bu yeni kurulacak üniversiteler için Genel İdari Hizmetler sınıfından, 9’ncu dereceden iki bin memur kadrosu da ihdas ediliyor. Buna göre, söz konusu iki bin memur iki yıl içerisinde Maliye Bakanlığı ve Devlet Personel Başkanlığı’nın görüşleri üzerine Bakanlar Kurulu kararıyla gerektiğinde sınıf, unvan ve derece değişikliği yapılmak suretiyle yeni kurulan üniversitelerin ihtiyaçlarını karşılamak üzere tahsis edilebilecek. Bu şekilde tahsis edilecek kadroların kullanımında uyulacak usul ve esaslar Bakanlar Kurulu kararıyla saptanacak. İki yıl içerisinde tahsis edilmeyen kadrolar başka bir işleme gerek kalmaksızın iptal edilmiş sayılacak. 
     
</TEXT>
</DOC>
