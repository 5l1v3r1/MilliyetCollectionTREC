<DOC>
<DOCNO> 374537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur51.html </URL>
<DATE> 2005/08/31/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Erzincan'da yangın... 
</HEADLINE>
<TEXT>

     Erzincan’da bir evin çatısında çıkan ve daha sonra bitişiğindeki 4 eve sıçrayan yangında, 1 kişi yaralandı, 5 ev kullanılmaz hale geldi. 
     AA muhabirinin edindiği bilgiye göre, Hocabey Mahallesi’nde 1069. 
     Sokak’taki Hatice Çakmak’a ait evin çatısında, henüz belirlenemeyen bir nedenle yangın çıktı. 
     Daha sonra yangın, rüzgarın etkisiyle Sami Asiltürk, Yaşar Uygun, Emine Aksakal’a ait evlere sıçradı. 
     Evlerdeki vatandaşların tahliyesinin ardından, Erzincan Belediyesi’ne ait 3 itfaiye aracı ve 1 vidanjörle yangına müdahale edildi. 
     Yangına mahalle sakinleri de kova ve hortumlarla müdahale ederken, bu vatandaşlardan Muzaffer Karasu, vücudunun çeşitli yerlerinden yaralandı. Erzincan Devlet Hastanesi’nde tedavi altına alınan Karasu’nun durumunun iyi olduğu öğrenildi. 
     Üzümlü İlçe Belediyesi tarafından gönderilen takviye itfaiye ekibinin desteğiyle yangın tamamen söndürülürken, yanan 5 evin kullanılamaz hale geldiği belirtildi. 
     Bu arada, yanan evlerden eşyalarını kurtarmak isteyen bazı vatandaşlar ile kendilerine engel olan polis arasında da kısa süreli tartışma yaşandı. 
     Evi yanan vatandaşlardan Yaşar Uygun ise yangın mahallinde incelemelerde bulunan Belediye Başkanı Mehmet Buyruk’a, itfaiye ekiplerinin yangına geç müdahale ettiğini öne sürerek, tepki gösterdi. 
     Uygun’un yüksek sesle konuşmamasını isteyen Buyruk, yangına zamanında müdahale edildiğini söyledi. 
     
</TEXT>
</DOC>
