<DOC>
<DOCNO> 371456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko10.html </URL>
<DATE> 2005/08/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kadınların kredi kartı kullanımı hızla artıyor... 
</HEADLINE>
<TEXT>

     Bankalararası Kart Merkezi’nin BKM araştırmasına göre, kredi kartı sahiplerinin yüzde 97-98’i kartlarını sorunsuz olarak kullanıyor. Kart kullanıcılarının yüzde 79’unun düzenli geliri bulunuyor. Kart sahipliğinde kadınların oranı yüzde 49’a kadar ulaştı. 
     BKM’nin, kredi kartlarında kullanım alışkanlıklarını ortaya koymak amacıyla gerçekleştirdiği araştırma sonuçlandı. Tüketici ve işyerlerinin kredi kartı kullanma ve kabul etme tutum ve davranışlarını belirlemek amacıyla Yöntem Araştırma tarafından bu yılın ilk aylarını da kapsayan araştırmada, 2 bin kişiye ulaşıldı. 
     
     KADINLARDA KART SAHİPLİĞİ YÜKSELİŞTE 
     Araştırmaya katılan kart sahiplerinin yüzde 79’unun düzenli gelire sahip oldukları belirlendi. 
     Kart sahipliğinde kadınların oranında da artış gözlendi. Kredi kart sahiplerinin yüzde 49’unu kadınlar oluşturdu. Bu oran 90’lı yılların ortalarında yüzde 30 düzeyinde bulunuyordu. 
     
     LİMİTLERİN YARISI KULLANILIYOR 
     Araştırmaya katılanların kredi kartı limitlerinin ortalaması 1500 YTL olarak belirlendi. Bu rakam 2001 yılında 1200 YTL, 2003 yılında 1000 YTL olarak gerçekleşmişti. 
     Kredi kartı kullanıcılarının, sahip oldukları limitlerin yaklaşık yüzde 49’luk bölümünü kullandıkları belirlendi. 
     BDDK’nın verilerine göre, yılın ilk 5 ayı limit kullanım ortalaması yüzde 40 düzeyinde oluştu. Toplam limiti 10 bin 1 YTL-20 bin YTL arasında olan kredi kartlarında kullanılan limit 1500 YTL oldu. 
     5 bin 1 YTL-10 bin YTL limitli kredi kartlarında 1152 YTL, 2 bin-5 bin YTL limitli kartlarda 860 YTL, 1000-2 bin YTL limitli kartlarda 619 YTL, 500-1000 YTL limitli 
     kartlarda 458 YTL, 250-500 YTL limitli kartlarda ise 283 YTL’lik limit kullanıldı. 
     Kart kullanıcılarının yüzde 88’i kart limitlerinin yeterli olduğunu düşünüyor. 
     
     ÖDEME ORANI 
     Kart borcunun tamamının ödenmesi konusunda da artış gözleniyor. 2001 yılında yüzde 60 olan bu oran, 2003 yılında yüzde 72’ye, 2005 yılında ise yüzde 78’e ulaştı. 
     2005 yılında kart kullanım sıklığı ortalaması 5.4 oldu. Bu oran 2003 yılında 5.4, 2001’de 4.5 olarak gerçekleşmişti. 
     Kredi kartıyla gerçekleştirilen alışverişin aylık ortalama tutarı ise azalıyor. 2003 yılında 610 YTL olan aylık ortalama harcama, bu yıl 521 YTL’ye indi. 
     
     NAKİT ÇEKİM AZALIYOR 
     Kredi kartlarından nakit çekme alışkanlıklarına bakıldığında ise hiç nakit çekim yapmayanların oranının yüzde 57’yi bulduğu görülüyor. 
     Yapılan araştırmada sık nakit çekim yapanların oranı yüzde 1 düzeyinde kaldı. Kartla çekilen nakit tutarın ortalaması 172 YTL oldu. 
     Kredi kartının en çok tercih edildiği yerlerin başında yüzde 38’le süpermarketler geldi. Daha sonra yüzde 27’yle giyim mağazaları, yüzde 21’le akaryakıt istasyonları geldi. 
     
     ÖZİNAL "TÜRK KARTLI ÖDEME SEKTÖRÜ HALA GELİŞİYOR" 
     BKM Genel Müdürü Sertaç Özinal, Türkiye’de kredi kartı kullanımın arttığını, ancak Türk kartlı ödeme sektörünün hala gelişmekte olduğunu ve gelişmiş ülkelere oranla bu artışın düşük olduğunu belirtti. Özinal, "Kredi kartı kullanıcılarının yüzde 97-98’i kartlarını sorunsuz olarak kullanıyor. Yaptığımız araştırma da bu durumu destekliyor" dedi. 
     Kartlı ödeme sistemlerinin ekonominin kayıt altına alınmasında büyük rol oynadığını kaydeden Özinal, şöyle devam etti "Kartlı ödeme sistemleri anlamında Avrupa’da oldukça önemli bir konuma gelen Türkiye, kredi kartı adetleri bazında Avrupa’da üç sırada olup, kartların kabul edilmekte olduğu POS ve ATM’ler bazında, hem adet, hem de hacim bazında Avrupa’da ilk 5 ülkenin içinde yer alıyor. Pazarın bu kadar büyümekte olması nedeniyle değişen tüketici ve işyeri ihtiyaçları da sürekli olarak BKM tarafında analiz edilmekte ve bu doğrultuda pazarın gelişmesi adına çalışmalar yürütülmektedir." 

ANKA 
     
</TEXT>
</DOC>
