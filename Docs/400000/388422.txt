<DOC>
<DOCNO> 388422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun06.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda 'zihinsel engelli' tartışması 
</HEADLINE>
<TEXT>


ABD'lilerin zihinsel engelli çocuklarla ilgili raporu İnsan Hakları Komisyonu'nu karıştırdı. Bakan Çubukçu, 'Rapor gerçek değil' derken CHP'liler, 'Gidip gördük, şartlar kötü' dedi 

SALİHA ÇOLAK Ankara 

TBMM İnsan Hakları Komisyonu, Uluslararası Zihinsel Engellilik ve Psikiyatri'de İnsan Hakları Kuruluşu'nun MDRI , Türkiye'deki zihinsel engelli çocukların kötü koşullarda yaşadığı yolundaki raporu üzerine Devlet Bakanı Nimet Çubukçu'yu dinledi. Komisyonda, iddiaları kabul etmeyen Çubukçu ile "Gözümüzle gördük" diyen üyeler arasında sert tartışma yaşandı. 
Komisyon Başkanı Mehmet Elkatmış, bakımevleri ve yurtların işlevlerini gereği gibi yerine getirmediğini, aksaklıklar olduğunu savunarak yetkilileri göreve çağırdı. 
Bakan Çubukçu da, "Kapalı kapılar ardında" başlıklı raporda gerçeklerin yansıtılmadığını, çocuklara şiddet uygulanmadığını savundu. 

'Saray'a gittik' 
CHP'li Özlem Çerçioğlu da komisyon gittiği Saray tesislerinde zihinsel engelli çocukların 12 saat kelepçeli, halı olmayan zeminde dışkılarının yanında bırakıldığını anlatarak, şunları söyledi 
"Gözümüzle gördük. Bir yıl önce söyledik, halının altına süpürüldü. O zaman ciddiye alsaydınız Amerikalılar bu raporu hazırlayamazdı. Olayları örterseniz işte böyle elin Amerikalısı şak diye raporu ortaya koyar." 
Çubukçu da Avrupa'dan kadına yönelik şiddet rakamları vererek, "Şiddet ve istismar insanın olduğu her yerde var" diye konuştu. Bunun üzerine CHP'liler, "Ama bunlar sağlam insan değil. Zihinsel engelli, kendilerini savunamaz" diyerek tepki gösterdi. 
CHP'li Ahmet Ersin de, "Göreviniz bu şiddet ve istismarı önlemek. Size emanet edilen çocukları korumanız gerekir. Siz teslim olmuş gibisiniz" dedi. 

'Doğru konuş' 
Çubukçu'nun "Ben teslim olmadım, kafanızın arkasındaki anlayışı yansıtmayın. İnsan olan her yerde şiddet ve istismar vardır" sözleri üzerine Ersin, "Benimle doğru konuş, bize hakaret etmeye mi geldin, ne varmış benim kafamın arkasında" yanıtını verdi. 
Ersin, Çubukçu'nun "Siyaset yapıyorsunuz" sözleri üzerine de "Siyaset yapacak olsam başka şeyler yaparım. Hem sorumluluğunuzu tam olarak kavrayamamışsınız, hem de yardım almıyorsunuz" şeklinde konuştu. 
AKP'liler de Ersin'e, "Siyaset yapma, doğru konuş" diye yüklendi. Çubukçu, Ersin'in "Göreviniz size emanet edilen engellileri korumak. Bunun için ne yaptınız" sorusu üzerine göreve gelir gelmez yönetmelik çıkardığını söyledi. 
CHP'li Ersin, "Bu yeterli mi Yargıyı devreye sokmak lazım" diyerek yargıya intikal eden vakaların sayısını istedi. Ersin ile Çubukçu arasında toplantı çıkışında da tartışma sürdü. 


</TEXT>
</DOC>
