<DOC>
<DOCNO> 359656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo09.html </URL>
<DATE> 2005/07/09/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe'de Anelka takımla çalıştı, Servet çalışmalara başladı 
</HEADLINE>
<TEXT>

     Fenerbahçe, yeni sezon hazırlıklarını sabah yaptığı antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve yaklaşık 2 saat süren antrenmanda sarı-lacivertli futbolcular koşu ve istasyon çalışmalarının ardından taktik ağırlıklı bir idman yaptı. 
     Alman teknik adam, taktik antrenmanında savunma ve hücum oyuncularını karşı karşıya oynattı. Çalışmayı zaman zaman durduran Daum, oyuncularına uyarılarda bulundu. Daha sonra tüm oyuncuların katıldığı yarı sahada taktik çalışma yapıldı. 
     Antrenmanda kaleciler Volkan Demirel, Recep ve Serdar antrenör Eike Immel yönetiminde üst sahada ayrı çalıştı. 
     Bu arada, antrenman öncesi futbolcuları saha kenarında etrafında toplayan Daum, oyuncularıyla yaklaşık 10 dakika süren bir toplantı yaptı. 
     -ANELKA TAKIMLA ÇALIŞTI- Fenerbahçe'nin Fransız futbolcusu Nicolas Anelka, 4 gün aradan sonra bugün takımla birlikte çalıştı. 
     Sol ayağında problem bulunan ve 4 gündür havuzda çalışan Anelka, antrenmana ayağında bandajla geldi. 
     Fransız futbolcunun ayağındaki problemin tam olarak geçmediği ancak bugün denenmek için antrenmana çıktığı bildirildi. 
     
     SERVET ÇALIŞMALARA BAŞLADI 
     Tedavi olduğu Almanya'dan dün akşam dönen Servet, bugün tesislerde çalışmaya başladı. 
     Milli futbolcu, fizyoterapist Michael Schulten yönetiminde havuzda özel idman yaptı. 
     Fenerbahçe, öğleden sonra yapacağı antrenmanla yeni sezon hazırlıklarını sürdürecek. 
     
     SAĞLIK KONTROLÜ 11 TEMMUZ'DA 
     Fenerbahçeli futbolcular, 11 Temmuz Pazartesi günü Kadıköy Acıbadem Hastanesi'nde sağlık kontrolünden geçecek. 
     Futbolcuların sabah 09.00'dan itibaren gruplar halinde hastaneye gelerek, çeşitli testlerden geçeceği bildirildi. 
     
</TEXT>
</DOC>
