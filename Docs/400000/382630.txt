<DOC>
<DOCNO> 382630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo20.html </URL>
<DATE> 2005/09/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor, aradığı Teknik Direktörü Fransa'da buldu 
</HEADLINE>
<TEXT>

     Şenol Güneş'in istifasının ardından teknik direktör arayışlarının sürdüğü Trabzonspor'da, aranılan teknik direktör Fransa'da bulundu. 
     Almanya'da Klaus Topmöller, Augunthaller, Schaefer ve Matthias Sammer gibi teknik adamlarla yaptıkları görüşmelerde bir anlaşma sağlayaman ve daha sonra Fransa'ya geçen kulüp yönetim kurulu üyeleri Metin Akbaşoğlu ve Önder Bülbüloğlu'nun, bu ülkede 2 teknik adamla yaptıkları görüşmelerin olumlu geçtiği bildirildi. 
     Önder Bülbüloğlu, AA muhabirine yaptığı açıklamada, ''Görüştüğümüz isimler Trabzonspor'a gelebileceklerini söylediler. Biz de bugün Türkiye'ye döneceğiz'' dedi. 
     Yönetim kurulu olarak bir toplantı yapacaklarını dile getiren Bülbüloğlu, ''Bu toplantıda bir değerlendirme yapacağız ve anlaştığımız teknik adamlardan birini Türkiye'ye davet edeceğiz'' diye konuştu. 
     
     2 TEKNİK ADAM 
     Trabzonspor yöneticilerinin Fransa'da, Boşnak çalıştırıcı Vahid Halilhodziç ve daha önce Villereal'de teknik direktörlük yapan Benito Floro ile görüştüğü öğrenildi. 
     Floro, 2003-2004 sezonunda UEFA Kupası 1. turunda Trabzonspor'un eşleştiği Villerreal'de teknik direktörlük görevi yapıyordu. 
     Trabzonspor, Floro'nun Villerreal'i çalıştırdığı dönemde İspanyol takımıyla deplasmanda 0-0 berabere kalmış, sahasında ise 3-2 yenilerek kupaya veda etmişti. 
     
</TEXT>
</DOC>
