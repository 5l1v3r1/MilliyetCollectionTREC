<DOC>
<DOCNO> 363143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur06.html </URL>
<DATE> 2005/07/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yurtbank davasında Balkaner'lerin mahkumiyet kararı bozuldu 
</HEADLINE>
<TEXT>

     Yargıtay, Yurtbank’ın eski sahibi Ali Avni Balkaner’in de aralarında bulunduğu 24 sanık hakkında verilen mahkumiyet kararlarını bozdu. Yüksek Mahkeme, sanıkların hukuki durumlarının yeni Türk Ceza Kanunu’na TCK göre yeniden değerlendirilmesini istedi. 
     Yüksek mahkeme, bankanın 3 eski yöneticisine "dolandırıcılık" suçundan verilen beraat kararını ise bozdu. 
     Yargıtay 7. Ceza Dairesi, İstanbul 8. Ağır Ceza Mahkemesi’nin sanıklar hakkında verdiği mahkumiyet ve beraat kararlarına ilişkin temyiz istemini sonuçlandırdı. 
     Kararı açıklayan 7. Ceza Dairesi Başkanı Turan Demirtaş, davada verilen beraat ve zamanaşımıyla düşme kararlarının onandığını bildirdi. 
     Yurtbank’tan 3M Konut İnşaatı AŞ’den konut satılması amacıyla ilgililere kredi tahsisinde gerekli hassasiyeti göstermedikleri gerekçesiyle haklarında dolandırıcılık suçundan dava açılan ve beraat eden bankanın eski Bireysel Kredilerden Sorumlu Genel Müdür Yardımcısı Nejat Köknar, eski Bireysel Krediler Müdürü Oya Ekinci ve eski Bireysel Krediler Müdür Yardımcısı Murat Demirbağ hakkındaki kararın bozulduğunu belirten Demirtaş, sanıkların, "tahsis edilmemesi gereken krediyi tahsis ederek dolandırıcılık suçuna her an iştirak ettiklerini" kaydetti. 
     Davada, Yurtbank’ın dolandırılması ve off-shore mudilerinin dolandırıldığı iddiasıyla verilen tüm mahkumiyet kararlarının bozulduğunu belirten Demirtaş, tüm sanıkların hukuki durumunun 1 Haziran’da yürürlüğe giren yeni TCK uyarınca yeniden değerlendirilmek üzere diğer temyiz itirazlarının incelenmeksizin bozulduğunu söyledi. 
     Yargıtay 7. Ceza Dairesi Başkanı Demirtaş, Ali Avni Balkaner hakkındaki kararın ayrıca, "son duruşmada avukatlarının çekilmesinin ardından yeni avukatının beklenmemesi, esas hakkındaki mütalaaya karşı savunmasının alınmaması ve son söz hakkının verilmemesi" nedeniyle de bozulduğunu bildirdi. 
     Yargıtay 7. Ceza Dairesi’nin bu kararından sonra dava dosyası İstanbul 8. Ağır Ceza Mahkemesi’ne gidecek ve sanıklar yeniden yargılanacak. 
     
     YEREL MAHKEMENİN KARARI 

     İstanbul 8. Ağır Ceza Mahkemesi, Balkaner’i "verilmemesi gereken kredileri açarak dolandırıcılık", "zimmet" ve "off-shore hesapları üzerinden bankanın vasıta kılınması suretiyle dolandırıcılık" suçlarını işlediği gerekçeleriyle toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırmıştı. 
     Bankanın yönetim kurulu üyeleri Murat Yanık, Engin Aras, Bayram Eser, Süleyman Ekiz, Ahmet Uğur Balkaner ve Ömer Yüksel’i de "dolandırıcılık" suçundan 2 yıl 11’er ay ağır hapis ve 12 trilyon 67 milyar 345’er milyon lira ağır para cezasına çarptıran mahkeme, yönetim kurulu üyelerinden Metin Aytaç’ı da Hazine tarafından atanmış üye olması ve muhalefeti durumunda suç konusu kredilerin tahsis edilemeyeceğini göz önüne alarak, "dolandırıcılık" suçundan 4 yıl 4 ay 15 gün ağır hapis ve 12 trilyon 67 milyar 345 milyon lira ağır para cezasına mahkum etmişti. 
     "Off-shore hesapları üzerinden bankanın vasıta kılınması suretiyle dolandırıcılık" suçundan Süleyman Ekiz’e 3 yıl 10 ay 20 gün ağır hapis ve 42 trilyon 841 milyar 440 milyon lira ağır para cezası veren mahkeme, off-shore bankanın yöneticileri Bayram Eser, Mustafa Nihat Yurdakök, Özcan Kaşlıoğlu, Ahmet Uğur Balkaner, Murat Yanık, Engin Aras ve Cantürk Dedeoğlu’nu da aynı konuya ilişkin olaydaki konumlarını göz önüne alarak 2 yıl 11’er ay ağır hapis ve 42 trilyon 841 milyar 440’ar milyon lira ağır para cezasına çarptırmıştı. 
     Mahkeme, bankanın hakim hissedarı Ali Avni Balkaner’in firmasına ait Çamlıca Konakları’ndan taşınmaz satın alma görüntüsü altında bankadan kullandıkları kredilerde usulsüzlük olduğu gerekçesiyle 13 sanığı 1 yıl ile 1 yıl 5 ay arasında değişen hapis ve 245 ile 805 trilyon lira arasında değişen ağır para cezalarına mahkum etti. 
     
</TEXT>
</DOC>
