<DOC>
<DOCNO> 362118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo08.html </URL>
<DATE> 2005/07/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fenerbahçe, ikinci etap kampında 3 hazırlık maçı yapacak... 
</HEADLINE>
<TEXT>

     Yeni sezon hazırlıklarının İstanbul'daki ilk etabını tamamlayan Fenerbahçe, ikinci etap çalışmaları için bugün Almanya'ya gitti. 
     Sarı-lacivertlilerin gidişi sırasında Atatürk Havalimanı'nda Fenerbahçe marşları çalınırken, Türk Hava Yolları Fenerbahçe Derneği üyeleri uçak girişinde futbolcu ve teknik heyete pasta ikram etti. 
     Almanya'nın Köln kentindeki Radisson Oteli'nde kalacak olan sarı-lacivertliler, 1 haftalık kamp boyunca 3 hazırlık maçı oynayacak. 
     İlk maçını Wuppertal'de Serhat Akın'ın transfer olduğu Belçika'nın Anderlecht takımıyla 19 Temmuz Salı günü yapacak olan Fenerbahçe, 21 Temmuz'da Belçika'ya geçerek Standard Liege ile karşılaşacak. Sarı-lacivertliler, son hazırlık maçını ise 24 Temmuz'da Köln'de FC Köln takımıyla yapacak. 
     Fenerbahçe, 25 Temmuz Pazartesi günü İstanbul'a dönecek. 

     
</TEXT>
</DOC>
