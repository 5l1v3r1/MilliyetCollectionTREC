<DOC>
<DOCNO> 353315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur13.html </URL>
<DATE> 2005/06/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
''İstanbul'da 30 yılda deprem olma olasılığı, en kötümser yüzde 66'' 
</HEADLINE>
<TEXT>

     Türk Japon ve ABD'li bilimadamlarının katıldığı ''İstanbul Depremin Eşiğinde'' çalıştayı, Aydın'ın Söke İlçesi'nde yapıldı. 
     Dilek Yarımadası Büyük Menderes Deltası Milli Parkı Ziyaretçi Tanıtım Merkezi'nde düzenlenen çalıştayda, İstanbul'da yaşanabilecek bir depreme ilişkin risk faktörleri tartışıldı. 
     ABD'nin Perdue Üniversitesi Öğretim Üyesi Prof. Dr. Mete Sözen, çalıştayla ilgili yaptığı açıklamada, Japon ve ABD'li bilimadamlarının katılımıyla gerçekleştirilen etkinliğin başarılı geçtiğini söyledi. 
     Çalıştay kapsamında 12 uzman tarafından hazırlanan İstanbul'un depremselliğine ilişkin raporların tartışıldığını belirten Sözen, şöyle konuştu 
     ''Çalıştayın hedefi, İstanbul'un deprem riski üzerine yazılmış metinleri irdelemek ve vatandaşlar tarafından anlaşılabilecek kısa bir uygulama planını ortaya koyabilmek, uluslararası tecrübenin ışığında depremin sonuçlarının hafifleştirilmesi için atılacak adımları belirlemekti. 
     Toplantı, Japon Uluslararası Ortak Çalışma Ajansı tarafından ve ABD Bilim Enstitüsü tarafından desteklendi. Bu kapsamda İstanbul'da gelecek 30 yılda deprem olma olasılığının, en iyimser yüzde 33, en kötümser yüzde 66 oranında olduğunu tahmin ediyoruz. Gerekli önlemler alınmazsa, böyle bir depremin yaratacağı yıkımın, Türkiye'nin ekonomisine ve sosyal yapısına korkunç etkileri olacağı kaçınılmaz bir gerçektir.'' Sözen, çalıştaya ilişkin hazırlanacak bir raporu yetkililere de ulaştıracaklarını kaydederek, ''Bizim önerimiz, Başbakanlığa bağlı, Başbakan'a, İstanbul Valiliği'ne, İstanbul Büyükşehir Belediye Başkanlığı'na her 3 ayda bir durum raporu veren en fazla 7 kişilik bir İstanbul Deprem Encümenliği kurulmasıdır'' şeklinde konuştu. 
     
</TEXT>
</DOC>
