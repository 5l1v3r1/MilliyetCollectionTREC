<DOC>
<DOCNO> 372154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko22.html </URL>
<DATE> 2005/08/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Atlasjet, Konya'dan ilk uçuşunu yaptı... 
</HEADLINE>
<TEXT>

     Konya'dan İstanbul'a ilk uçuşunu dün yapan Atlasjet'in Ankara ve İç Anadolu Bölge Müdürü İlker Yurtoğlu, bundan sonra yapacakları uçuşlarla, İstanbul ve Konya gibi iki büyük kentin insanlarını, ticaretini birbirine kavuşturmayı sağlamanın kendileri için sevindirici olduğunu söyledi. 
     Yurtoğlu, Konya Atatürk Havaalanı'nda, 22 Ağustos Pazartesi gününden itibaren İstanbul-Konya ve Konya- İstanbul tarifeli seferlerine başladıklarını belirtti. 
     İlk etapta tarifelerini, hafta içi Konya meydanına 19.50'de iniş 20.40'da kalkış olarak planladıklarını ifade eden Yurtoğlu, şunları kaydetti 
     ''Cumartesi günleri uçuşlarımız yok. Konya güzel ve geleceğe yönelik yatırımları olan bir il. Bundan sonra yapacağımız uçuşlarla İstanbul ve Konya gibi iki büyük şehrin insanlarını, ticaretini birbirine kavuşturmayı sağlamak bizler için sevindirici. Umarız her şey umduğumuz gibi olur, verilen emekler boşa gitmez. Yeniden indirime gittiğimiz uçuşlarımız 76 YTL'den başladı. Halkımız ve insanımız için daha güzel yeniliklere imza atacağımıza inanıyorum.'' Yurtoğlu, 3 Ekim'den sonra uçuşların sayısını 2'ye çıkaracaklarını belirterek, ''THY'nin bize karşı olan ilk işi, uçuş saati ve fiyatlarını bize göre ayarlamak oldu. Fiyatlarını 102 YTL sonra da 96 YTL'ye çekti. Biz de 86 YTL olan fiyatımızı 76 YTL'ye çektik'' diye konuştu. 
     THY'nin rekabet nedeniyle fiyatlarını aşağı çekmesine karşın kendilerinin aynı fiyatlarla uçmaya devam edeceklerini anlatan Yurtoğlu, ''İlk uçuşumuz olmasına karşın uçağımız yüzde 50 dolulukla havalandı. Konya halkı bizi desteklemeye devam ederse bu uçuşlar devam eder. Ama destek göremezsek biz de bir ticari kuruluş olduğumuz için bir değerlendirme toplantısı yaparak, gereken kararı almak zorunda kalırız'' dedi. Konya'dan Atlasjet'le ilk uçuşlarını İstanbul'a yapmak için hazırlanan yolcular ise, THY ile Atlasjet arasındaki rekabetin kendileri için sevindirici olduğunu belirterek, uçuşların aynı fiyattan devam etmesini istediler. 
     
</TEXT>
</DOC>
