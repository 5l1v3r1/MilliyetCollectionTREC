<DOC>
<DOCNO> 379110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko09.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratlara 12'şer yıl hapis istemi 
</HEADLINE>
<TEXT>


ANKARA Milliyet 

Enerji santrallerinin işletme hakkının özel sektöre devrine ilişkin ihalelerde usulsüzlük yapıldığı iddiasıyla açılan davada, eski Enerji ve Tabii Kaynaklar Bakanlığı Müsteşarı Yurdakul Yiğitgüden'in de aralarında bulunduğu 5 kişi hakkında, "ihaleye fesat karıştırma" suçundan 12'şer yıla kadar hapis istendi. 
Yargıtay 5. Ceza Dairesi'nde görülen davanın dünkü duruşmasında, Yargıtay Cumhuriyet Savcısı Zafer Ediş, davanın, TEDAŞ'a bağlı enerji santrallerinin işletme hakları devri konusunu kapsadığını söyledi. Bakan oluru ile oluşturulan ihale komisyonunda görev yapan sanıkların, ihale şartnamesine göre, karşı şart öne sürmüş firmaların tekliflerinin değerlendirmeye alınmaması gerektiği halde, bu teklifleri değerlendirmeye aldıklarını öne süren Savcı Ediş, eylemin, ihaleye fesat karıştırma suçunu oluşturduğunu öne sürdü. Ediş, sanıkların 12'şer yıl hapsini istedi. 


</TEXT>
</DOC>
