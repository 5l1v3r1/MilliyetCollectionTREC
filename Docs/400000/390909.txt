<DOC>
<DOCNO> 390909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur15.html </URL>
<DATE> 2005/10/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bayrama kadar soğuk ve yağış 
</HEADLINE>
<TEXT>

     MİLLİYET İNTERNET 

HAFTA sonunu soğuk ve yağışlı geçiren Türkiye, yeni haftaya da kar ve yağmurla giriyor. Ramazan Bayramı'nın ilk gününe kadar Kıyı Ege ve Batı Akdeniz dışında tüm yurtta kar ve yağmur bekleniyor. Önümüzdeki üç gün İstanbul yağmur altında, Ankara ve Erzurum ise karla karışık yağmurlu. 
     Mevsim normalleri altına inen hava sıcaklığı hafta ortasından itibaren bütün yurtta biraz artacak. En düşük hava sıcaklıkları İstanbul'da 10, Ankara'da 7, İzmir'de 15, Adana'da 17, Antalya'da 20, Erzurum'da 3, Trabzon'da 13, Diyarbakır'da 17 derece olacak. 
     YARIN Kıyı Ege, Edirne ve Antalya parçalı bulutlu, tüm yurt yağış altında. Marmara'nın doğusu, Karadeniz'in kıyısı, Doğu Anadolu'nun güneyi, Akdeniz ve Güneydoğu Anadolu'da yağmur, diğer yerlerde karla karışık yağmur görülecek. 
     SALI günü yağışlar sürüyor. İstanbul ve Batı Karadeniz'in kıyısında etkili yağmur var, Doğu Akdeniz, Güneydoğu Anadolu'nun batısı ve Doğu Anadolu'nun güneyi yağmurlu. Karla karışık yağmur Marmara, İç Ege, Karadeniz'in iç kesimleri, Konya dışında İç Anadolu'nun tamamı ve Erzurum-Kars bölümünde devam edecek. 
     ÇARŞAMBA günü ise yağışlar doğuya doğru kayıyor. Doğu Marmara, Karadeniz'in iç kesimleri, İç Anadolu'nun kuzeyi ve doğusu ile Doğu Anadolu'da yine kar ve karla karışık yağmur bekleniyor. Batı Karadeniz'in kıyısı ise yağmurlu. Kıyı Ege ve Antalya çevresinde güneş yüzünü gösteriyor, diğer bölgelerimiz parçalı bulutlu bir gün geçirecek. 
     İstanbul Valiliği kenti salı gününe kadar etkileyecek olan soğuk, yağış ve poyraz nedeniyle vatandaşların tedbirli olmaları uyarısında bulundu. 
     Kardan yollar kapandı 
     BU ARADA, Erzurum ve Sivas'ta kar yağışı, günlük hayatı olumsuz etkiliyor. 
     AA muhabirinin edindiği bilgiye göre, Erzurum'da, kar yağışı nedeniyle kapanan 95 köy yolunun ulaşıma açılması için çalışmalar sürüyor. Önceki gün başlayan ve dün gece geç saatlere kadar etkisini sürdüren kar yağışının ardından karla mücadele çalışmalarına başlandı. 
     Yetkililer, hava koşullarının uygun olması durumunda yarına kadar söz konusu köy yollarını ulaşıma açmayı planladıklarını bildirdiler. 
     Öte yandan, Erzurum Valiliği İl Kriz Merkezi yetkilileri, karayollarında buzlanma oluşabileceği belirterek, sürücüleri dikkatli olmaları konusunda uyardılar. 
     
     SİVAS 

     Sivas il merkezinde sabah saatlerinde başlayan ve aralıklarla devam eden kar yağışının özellikle kentin doğu ilçelerinde etkili olduğu bildirildi. 
     Zaman zaman tipiye dönüşen kar yağışı nedeniyle Sivas-Erzincan karayolunun Kızıldağ ve Kayseri-Malatya karayolunun Gürün-Pınarbaşı kesiminde ulaşımın güçlükle sağlandığı kaydedildi. 
     Yetkililer, olumsuz hava şartlarının etkili olduğu Sivas-Tokat karayolu arasındaki Çamlıbel Geçidi ve Kızıliniş mevkii, Sivas-Malatya karayolunun Yağdonduran mevkii ve Sivas-Suşehri arasındaki Geminbeli Geçidi'nde de sürücülerin dikkatli olmalarını istediler. 
     
     ULUDAĞ'DA KAR KALINLIĞI 15 SANTİMETREYE ULAŞTI 

     Kış turizminin önde gelen merkezlerinden Uludağ'da, oteller bölgesinde kar kalınlığı 15 santimetreye ulaştı. 
     Oteller bölgesinde kar kalınlığı 15 santimetreye ulaşırken, bugün ve yarın da kar yağışının sürmesi bekleniyor. 
     Bu arada, sıcaklığın eksi 3 derece olarak ölçüldüğü Uludağ'da, tipi nedeniyle görüş mesafesi 20 metreye kadar düştü. 
     
</TEXT>
</DOC>
