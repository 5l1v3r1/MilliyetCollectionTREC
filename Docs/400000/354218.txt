<DOC>
<DOCNO> 354218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turnuvada, Türk futbolcu bıçaklandı 
</HEADLINE>
<TEXT>


Fransa'da Türk futbolcunun öldürülmesi üzerine, yetkili makamlar itidal çağrısı yaptı 

SAADET ORUÇ Paris DHA 

Fransa'nın Mulhouse kentinde, amatör futbol takımları arasındaki turnuva sırasında çıkan kavgayı ayırmaya çalışan Türk futbolcu Murat Götürücü'nün bıçaklanarak öldürülmesi, pazar gecesi bölgedeki Türkleri sokaklara dökerken, Türk toplumu içinde Araplara karşı giderek büyüyen bir tepki dalgasına neden oldu. 

'Zanlı Arap' 
Strasbourg Başkonsolosu Engin Yürür ve bölgedeki 5 Türk derneği Türk toplumuna "itidal ve soğukkanlılık" çağrısı yaparken, Fransız makamlarının da 2 topluma itidal çağrısında bulunduğu ve Götürücü'nün ailesini ziyaret ettiği belirtildi. 
Yürür, turnuva sırasında yaşanan olayı şöyle anlattı 
"Elenen rakip takım oyuncularının maç sonunda çıkardığı kavgayı ayırmaya çalışan Götürücü, kimliği polis tarafından açıklanmayan, ancak Kuzey Afrikalı Arap olduğunu bildiğimiz bir kişi tarafından bıçaklandı. Önceden tasarlandığı çok belli, ancak ırk ya da dinsel grup çatışması olarak görülmemeli." 
Olayın taraflarının, Türkler ve Araplar olarak değerlendirilmemesi gerektiğini söyleyen Yürür, "Etnik olay değil. Türk toplumuna sük net tavsiye ediyoruz. Murat'ın adına bir turnuva düzenlenebilir. Buradaki Türk ve Arap dernekleri bir araya gelip buna karar verecek" diye konuştu. 
Götürücü'nün cenazesi, otopsi yapılmak üzere dün Strasbourg'a nakledildi. İşlemlerin ardından cenazenin Yozgat'ta toprağa verilmek üzere Türkiye'ye gönderileceği bildirildi. 


</TEXT>
</DOC>
