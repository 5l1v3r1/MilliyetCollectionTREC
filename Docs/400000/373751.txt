<DOC>
<DOCNO> 373751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun34.html </URL>
<DATE> 2005/08/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Portekiz'de iki orman yangını daha... 
</HEADLINE>
<TEXT>

     Tarihinin en kurak ve sıcak yazlarından birini geçiren Portekiz'de bugün de iki orman yangını çıktığı bildirildi. 
     İtfaiye yetkilileri, ülkenin merkezinde ve güneyinde çıkan yangınları söndürmek için 200 kadar itfaiyecinin seferber olduğunu belirtirken, yangınların kontrol altına alınıp alınamadığı konusunda bilgi verilmedi. 
     Tarım Bakanlığı'ndan yapılan açıklamada, ülkenin birçok bölgesinin orman yangınları tehlikesine karşı yüksek seviyede alarm durumuna geçirildiği belirtildi. 
     Sıcak hava dalgası nedeniyle son bir haftadır ülkenin özellikle kuzeyinde çıkan yangınların kontrol altına alınmasında zorluklar yaşanıyor. 
     1945 yılından bu yana en kurak ve sıcak yaz aylarını geçiren Portekiz'de yılbaşından bu yana çıkan yangınlarda, 10'u itfaiyeci olmak üzere 15 kişinin öldüğü, onlarca köyün tahliye edildiği, yaklaşık 220 bin hektar ormanlık alanın ve tarım alanlarının zarar gördüğü belirtiliyor. 
     
</TEXT>
</DOC>
