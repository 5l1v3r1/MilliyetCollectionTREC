<DOC>
<DOCNO> 353054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur31.html </URL>
<DATE> 2005/06/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
11 yaşındaki Ebru'ya ilik nakledilmeye başlandı 
</HEADLINE>
<TEXT>

     Fankoni Aplastik Anemi tanısıyla Akdeniz Üniversitesi AÜ Hastanesi’nde tedavi gören 11 yaşındaki Ebru Tengilimoğlu’na, Almanya’dan bir Türk gönüllü tarafından uçakla getirilen kemik iliği nakledilmeye başlandı. 
     Vücutta kemik iliğinin yeterli çalışmaması sonucu ortaya çıkan bir hastalık olan "Fankoni Aplastik Anemi" ile 6,5 yaşından bu yana mücadele eden 11 yaşındaki Ebru’nun umutlu bekleyişi sona erdi. 
     Almanya’daki kemik iliği bankasında gönüllü olarak görev yapan Hıdır Diyen tarafından dün uçakla Antalya’ya getirilen ve bir Alman’a ait olduğu öğrenilen kemik iliği, AÜ Hastanesi’nde bugün gerçekleştirilen operasyonla nakledilmeye başlandı. 
     Operasyonu gerçekleştiren AÜ Çocuk Sağlığı ve Hastalıkları Anabilim Dalı Pediatrik Hematoloji-Onkoloji Bilim Dalı Öğretim Üyesi Prof. Dr. Akif Yeşilipek, yaptığı açıklamada, Ebru’nun akraba dışı kemik iliği nakilleri açısından Türkiye’de ilk hasta olduğunu kaydetti. 
     AÜ Hastanesi’nin Avrupa Transplant Birliği’nin akreditasyon kriterleri açısından Türkiye’deki tek kuruluş olduğuna dikkati çeken Yeşilipek, gelecek yıllarda diğer merkezlerin de bu akreditasyona ulaşacaklarını düşündüğünü söyledi. 
     Kemik iliği naklinin yaklaşık bir saat süren bir işlem olduğunu belirten Prof. Dr. Yeşilipek, şöyle konuştu 
     "Nakledilme işlemi işin en kolay kısmı. Hastayı servise yatırdığımızda yaklaşık iki hafta süren bir hazırlık dönemi var. Bu dönemde yoğun kemoterapi uyguluyoruz. Kendi kemik iliğini neredeyse tamamen yok ediyoruz. Sıfırıncı gün dediğimiz günde de donörden alınan kök hücreler bir katater yardımıyla hastaya veriliyor. Bu, kan nakline benzer bir işlem. Bundan sonra yaklaşık 2-3 haftalık dönem bizim için oldukça sorunlu. Bu dönemi de en iyi şekilde atlatırsak, tedavimiz başarıya ulaşmış olur." 
     
     "SENDEN TEK İSTEĞİM SİGARAYI BIRAKMAN" 
     Ebru’nun Ankara’da şoför olarak çalışan babası Dursun Tengilimoğlu ise beklenen nakilden çok umutlu olduğunu söyledi. Kızının kendisine ve 3 yaşındaki kızkardeşi Sinem’e yazdığı mektupları, annesi aracılığıyla kendilerine ulaştırdığını belirten Dursun Tengilimoğlu, şöyle konuştu 
     "Kızım mektubunda Sevgili babacığım, seni çok seviyorum. Senin ben de çok emeğin var. Senden tek isteğim sigarayı bırakman. Umarım beni kırmazsın. Kırmayacağına da inanıyorum. Lütfen sigarayı bırak. 
     Annemi de üzme. Hep mutlu yaşayın. Sizden tek istediğim bunlar. Seni çok seviyorum diyor. Evdeyken kardeşiyle çok kavga ederlerdi. O’na yazdığı mektupta da Seni o kadar çok seviyorum ki bilemezsin. Ben seni çok özlüyorum. Sen de beni çok özlüyorsun. Hastaneden çıkınca odamda bol bol oynarız" diyor." Anne Dürdane Tengilimoğlu ise kızının steril ortamda tutulduğunu, uzun süre kapalı ortamda kalması nedeniyle de psikolojik sorunlar yaşadığını anlattı. Ebru’nun hayata bağlı bir çocuk olduğunu belirten Tengilimoğlu, "Babaannesi Ankara’dan karnesini getirdi. Karneyi O’na gösteremedik ama takdir almış. Büyüyünce doktor olmak istiyor" diye konuştu. 
     Dürdane Tengilimoğlu, yurtdışından getirilen kemik iliğinin nakli için 15 bin avro ödeyeceklerini belirterek, bu paranın devlet tarafından karşılanması isteğinde bulundu. 
     
</TEXT>
</DOC>
