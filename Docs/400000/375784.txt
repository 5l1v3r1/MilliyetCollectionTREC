<DOC>
<DOCNO> 375784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy18.html </URL>
<DATE> 2005/09/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
DEHAP Genel Başkanı Üç beş taşla geri çekilmemiz mümkün değil 
</HEADLINE>
<TEXT>

     Abdullah Öcalan’a destek amacıyla Gemlik Yürüyüşü’nden dönerken Bozüyük’te ülkücülerin saldırısına uğrayan ve geceyi karakolda geçiren 74 eylemciden 67’si Ankara’da DEHAP Genel Başkanı Tuncer Bakırhan ve DEHAP’lılar tarafından karşılandı. 
     Dün Abdullah Öcalan’ın İmralı’daki cezaevi koşullarını protesto etmek amacıyla Gemlik’e giden ve buradan dönüşte Bilecik’in Bozüyük ilçesinde saldırıya uğrayan eylemcilerin bir kısmı Ankara’ya vardı. DEHAP Genel Başkanı Tuncer Bakırhan ve DEHAP’lılar tarafından AŞTİ’de karşılanan yaralı eylemciler, DEHAP Genel Merkezi’ne götürüldü. 
     Bakırhan burada yaptığı açıklamada, Bozüyük’te 5-10 bin kişinin bir anda biraraya gelmesinin düşündürücü olduğunu kaydederek, olayların sistemli ve organize bir şekilde gerçekleştirildiğini kaydetti. Bakırhan, güvenlik güçlerinin olaylarda ihmalinin önemli bir rol oynadığına dikkat çekerek, yetkilileri kınadı. 
     
     "DAHA BÜYÜK EYLEMLİLİKLERDE MİTİNGLERDE BULUŞACAĞIZ" 

     Bakırhan eylemcilerin arasında yaralı kadın ve yaşlıların bulunmasının düşündürücü olduğunu vurguladı. Bakırhan, "Hepinizin yaralı bereli olduğunuzu görüyorum. Bu yara bereler, barış özlemi ve Türkiye’nin geleceğinin özlemi için edinilen yaralar berelerdir. Bu ülke için edinilen yara berelerdir. Bunca yaralanmaya rağmen görüyorum ki üzüntülü değilsiniz. Bunlara rağmen onurlu, başı dik bir şekilde yürümeliyiz. Üç beş taşla geri çekilmemiz mümkün değildir. Daha büyük mitinglerde daha büyük eylemliliklerde buluşacağız" diye konuştu. 
     
     TUHAD-FED'DEN BASIN TOPLANTISI 

     Tutuklu Aileleri Dernekleri Federasyonu TUHAD-FED Genel Başkanı Nursel Aydoğan, Gemlik’te yapmak istedikleri basın açıklaması ve sonrasında gelişen olaylara ilişkin İnsan Hakları Derneği İstanbul Şubesi’nde basın toplantısı yaptı. 
     Toplantıda konuşan Aydoğan, Gemlik’te basın açıklaması yapma haklarını kullanmak isteyen kitlelerinin, başından sonuna kadar keyfi engelleme ve baskılarla karşı karşıya kaldığını öne sürdü. 
     Diyarbakır, Adana, Mersin, Hatay, Mardin, Hakkari ve Van gibi illerden gelen araçların İnegöl dönüşünde durdurulduğunu, Bilecik’te de saldırıya uğradığını öne süren Aydoğan, "10’a yakın aracın camları kırılmış, 2 otobüs yakılmıştır" dedi. 
     Aydoğan, bir gazetecinin, "Dün yaşanan olayları çok masumane şekilde anlatıyorsunuz" şeklindeki ifadesine Aydoğan, "Yürüyüşümüzün engellenmesine bu doğal bir tepkidir" yanıtını verdi. 
     İHD İstanbul Şube Başkanı Eren Keskin de, kendilerinin olaylarda gözlemci olarak bulunduğunu söyleyerek, "Biz, şiddetin araç olarak kullanıldığı her türlü etkinliği kınarız" dedi. 
     Basın açıklamasına, DEHAP, Emeğin Partisi, Sosyalist Demokratik Parti SDP , Ezilenlerin Sosyalist Platformu ESP , Mezopotamya Kültür Merkezi MKM , Barış ve Demokratik Çözüm Grubu, Göç Edenler Sosyal Yardımlaşma ve Kültür Derneği GÖÇ-DER gibi parti ve sivil toplum kuruluşları destek verdi. 
     
     VAN'DA GÖSTERİLER DEVAM EDİYOR 

     Van’da DEHAP’lılar tarafından başlatılan gösterilerin devam ettiği, gösterilerde 1 polis memurunun daha yaralandığı bildirildi. 
     Alınan bilgiye göre, Van’da DEHAP’lılar tarafından yapılan basın açıklamasının ardından Maraş Caddesi’ne yürümek isteyen grubun çıkardığı olaylar devam ediyor. 
     Göstericilerin Hacıbekir, Kazım Karabekir ile Mareşal Fevzi Çakmak caddelerini trafiğe kapattığı bildirildi. 
     Terör örgütü elebaşı Abdullah Öcalan lehine slogan atan grup, taşlarla polise saldırdı. gösteriler sırasında 1 polis memuru daha yaralandı. Polis, göstericilerin dağılması için göz yaşartıcı bomba kullandı. 
     Polisin, Jandarma Komutanlığı’ndan yardım istediği öğrenildi. 
     
</TEXT>
</DOC>
