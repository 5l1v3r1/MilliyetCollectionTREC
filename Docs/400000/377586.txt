<DOC>
<DOCNO> 377586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur18.html </URL>
<DATE> 2005/09/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Çocuğu ''yaka paça'' okula götürmek başarısız yapıyor... 
</HEADLINE>
<TEXT>

     Okula yeni başlayacak çocuklarda görülebilecek okula gitme isteksizliği karşısında, ailelerin, problemin daha da büyümemesi için telaşa kapılmadan hareket etmesi öneriliyor. 
     Selçuk Üniversitesi SÜ Meram Tıp Fakültesi Psikiyatri Anabilim Dalı Öğretim Üyesi Doç. Dr. Ali Savaş Çilli, okula yeni başlayacak çocukların önemli kısmında okula gitmeye karşı bir çekingenlik, isteksizlik ve gönülsüzlüğün olabildiğini söyledi. 
     Konunun çok fazla abartılmaması gerektiğini ifade eden Doç. Dr. Çilli, anne ve babaların, bu durum karşısında doğru hareket ederek kısa sürede çocuklarındaki okul fobisinin önüne geçebileceklerini belirtti. 
     Okula karşı isteksizlik ve gönülsüzlük gibi davranışların, genellikle kişisel gelişimini yeterince sağlayamayan çocuklarda görüldüğünü ifade eden Doç. Dr. Çilli, şunları kaydetti 
     ''Burada anne ve babaya aşırı bağımlılık da çok etkili. Okul korkusunun kaynağı, anneden ayrılma korkusu da olabilir. Çocuk kendi yokluğunda anne ya da babasına bir şey olmasından ya da kendisini terk edip gideceklerinden korkmaktadır. Bu tamamen çocuğun özgüvensizliğiyle ilgilidir. Okula yeni başlayan çocuklarda görülen isteksizlik karşısında, ailelerin, problemin daha da büyümemesi için telaşa kapılmadan hareket etmesi gerekiyor.'' 
     
     ''YAKA PAÇA OKULA GÖTÜRMEK BAŞARISIZ YAPIYOR'' 

     Ailelerin çocuklarını bu isteksizliğe karşın zorla okula götürdüğünü belirten Doç. Dr. Çilli, ''Yaka paça okula götürmek, çocuğu başarısız yapacaktır. Çocukların psikolojisini derinden yaralayacak bu durum, gelecek hayatlarını da etkileyecektir. Bu yüzden anne ve babalar, çocukların bu çıkışları karşısında sakin olmalıdır'' diye konuştu. 
     Doç. Dr. Çilli, ailelerin, okulun ilk gününde çocuklarının öğretmen ve diğer çocuklarla iletişim kurmasını sağlayarak, onların korkularını giderebileceğini söyledi. Doç. Dr. Çilli, bu sorunun sürekli hale gelmesi durumunda ise çocuğun bir psikiyatriste götürülmesinin faydalı olacağını sözlerine ekledi. 

     
</TEXT>
</DOC>
