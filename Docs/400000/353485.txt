<DOC>
<DOCNO> 353485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo12.html </URL>
<DATE> 2005/06/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Schalke 04 Bonservis bedeli ödenirse Hamit Altıntop satılabilir... 
</HEADLINE>
<TEXT>

     FC Schalke 04 Kulübü Başkanı Gerhard Rehberg, bonservis bedeli ödenirse milli futbolcu Hamit Altıntop'un da satılabileceğini söyledi. 
     Rehberg, AA muhabirine yaptığı açıklamada, Altıntop'un 2007 yılına kadar kulüple anlaşması bulunduğunu ifade ederek '' Hamit Altıntop Türkiye'de oynamak isterse transfer bedeli görüşülebilir. Bonservis bedeli olan miktar önemli, Türkiye'de bazı gazetelerin 1,7 milyon Avro gibi bonservis bedelinden bahsettiklerini duydum. Hamit Altıntop gidecekse buna önce bizim karar vermemiz gerekir, ancak bonservis bedeli ödenen her futbolcu satılabilir'' dedi. 
     Galatasaray'ın Altıntop için kendilerine yazılı olarak başvurduğunu ancak, 2 kulüp arasında bir görüşme yapılmadığını ifade eden Rehberg, ''Transfer ücreti ödenen her futbolcu satılıktır. Şu anda ciddi bir durum yok. Altıntop 4-5 milyon Avro değerinde bir futbolcumuzdur ve satışı pek kolay değil'' diye konuştu. 

     
</TEXT>
</DOC>
