<DOC>
<DOCNO> 383568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko12.html </URL>
<DATE> 2005/10/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rakamlar bugün açıklanıyor... Eylül ayı TÜFE beklentisi yüzde 1.07 
</HEADLINE>
<TEXT>

     REFERANS GAZETESİ 

Bugün açıklanacak olan eylül ayı enflasyon rakamlarında Ramazan Ayı nedeniyle gıda ve yeni sezon ürünleri nedeniyle de tekstil sektörü fiyatlarının öne çıkması bekleniyor. 
     Devlet İstatistik Enstitüsü DİE bugün eylül ayı enflasyon rakamlarını açıklayacak. Piyasa beklentisi eylül ayı Tüketici Fiyatları Endeksi'nin TÜFE eylül ayında ortalama yüzde 1.07, Üretici Fiyatları Endeksi'nin ÜFE ise yüzde 0.82 oranında artması bekleniyor. 
     Özellikle Ramazan Ayı'nın yaklaşıyor olması nedeniyle gıda ürünleri fiyatlarında ve yeni sezona giriş nedeniyle de giyim sektörü fiyatlarındaki artışın TÜFE üzerinde baskı yaratacağı tahmin ediliyor. 
     Öte yandan ağustos ayı ÜFE rakamları üzerinde ciddi bir baskı oluşturan petrol fiyatlarının olumsuz etkisinin eylül ayında daha sakin bir seyir izlemesi nedeniyle enflasyon rakamları üzerinde fazla etkili olması beklenmiyor. 
     Ankete katılan kurumlar arasında eylül ayı TÜFE'de en yüksek tahmini yüzde 1.25 ile TSKB'ye ait. Kurumların TÜFE tahminlerinin ise yüzde 1.20 seviyelerinde yoğunlaşıyor. Eylül ayı TÜFE tahminleri arasında ise en düşük tahmini yüzde 0.80 ile Dışbank yaptı. 
     
     Gözler Merkez Bankası'na çevrilecek 
     Kurumların ÜFE tahminlerine bakıldığında da beklentiler yüzde 0.55 ile yüzde 1.30 aralığında değiştiği görülüyor. Eylül ayı ÜFE beklentilerinde en düşük tahmini yüzde 0.55 ile Ata Yatırım yaparken en yüksek tahmin yüzde 1.30 ile EFG İstanbul ve Oyak Yatırım'dan geldi. 
     Eylül ayı enflasyon rakamlarının yılsonu beklentilerini bozacak şekilde sürpriz yapmayacağı düşünülüyor. Kurumların yılsonu TÜFE tahminlerinin ortalaması ise yüzde 7.1, ÜFE ortalamaları ise yüzde 6 seviyesinde bulunuyor. 
     Eylül ayı enflasyon rakamlarının ardından ise gözlerin yeniden Merkez Bankası'nın bu ayki yapacağı Para Politikası Kurulu toplantısına çevrileceği söyleniyor. Son 2 ayki toplantılarında kısa vadeli faizlerinin seviyesinde bir değişikliğe gitmeyen Merkez Bankası'nın bu ayki Para Politikası Kurulu toplantısında indirime gideceğine neredeyse kesin gözüyle bakılıyor. 
     Hatta Merkez Bankası'nın bundan önceki faiz indirimi kararında yaptığı 0.25 puanlık indirime ara verebileceği ve 0.50 puanlık indirime gidebileceğine yönelik beklentiler de kuvvetleniyor. 
     
     0.50 puanlık indirim olabilir 
     Ayrıca Avrupa Birliği ile müzakerelerin başlamasının yanısıra Uluslararası Para Fonu IMF ile devam eden görüşmelerde olumlu gelişmelerin olmasının da Merkez Bankası'nın faiz indirimi kararında etkili olabileceği vurgulanıyor. Yüzde 14.25 puan seviyesinde bulunan gecelik faizlerin yıllık bileşiği yani fonlama maliyeti yüzde 15.31 seviyesinde. Merkez Bankası'nın kısa vadeli faizleri yüzde 14'e çekmesi halinde fonlama maliyeti yüzde 15.02'ye, 0.50 puanlık indirime gidilmesi durumunda ise yüzde 14.74'e gerileyecek. 
     
</TEXT>
</DOC>
