<DOC>
<DOCNO> 377941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy04.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa endişesi 
</HEADLINE>
<TEXT>


Ziyarete gelmek isteyen Papa'ya yanıt verilememesinin, ekümenik tartışmasının alevleneceği endişesinden kaynaklandığı öne sürülüyor 

UTKU ÇAKIRÖZER Ankara 


Türkiye, kasımda Türkiye'ye gelmek istediğini bir ay önce Ankara'ya ileten Papa 16. Benediktus'a yanıt vermekte zorlanıyor. 
Papa'nın Türkiye ziyareti sırasında Ayasofya'da dua etmek istediği ve bu nedenle resmi davet için siyasi karar gerektiği yönündeki ifadeler üzerine Dışişleri Bakanlığı, iddiaların asılsız olduğunu belirtti. 

'Ziyaret önemli' 
İlk kez ziyaret tarihleri konusunda Vatikan ile temas yapıldığını resmen teyit eden Dışişleri Bakanlığı Sözcüsü Namık Tan "Türkiye, Papa'nın ziyaretine büyük önem atfetmektedir. Ziyaretin tarihi üzerinde çalışılmaktadır. Programa ilişkin hiçbir ayrıntı bu aşamada ele alınmamıştır" açıklamasını yaptı. 
Fener Rum Patriği Bartholomeos'un temmuzda yaptığı davetin ardından Türkiye de Papa'ya resmi devlet davetinde bulunmuş ve Vatikan ağustos başında Ankara'ya ilettiği yanıtta 28-30 Kasım'da Türkiye'ye resmi ziyaret yapılabileceğini bildirmişti. Ancak aradan bir ay geçmesine rağmen Ankara, Vatikan'ın önerdiği tarihe "evet" demekten kaçındı. 
Kulislerde, Papa'nın Türkiye ziyaretinin asıl gerekçesinin, 30 Kasım'daki Ortodoksların kutsal günü Aziz Andrew Yortusu'na katılmak olduğu ve bu tarih konusunda ısrar etmesi nedeniyle Ankara'nın "ziyaret tarihine" tereddütlü baktığı ileri sürülüyor. Vatikan, Fener Rum Patriği'ni Türkiye'nin kabul etmediği "ekümenik" sıfatıyla tanıdığı için, Papa'nın Fener Rum Patrikhanesi'ne gitmesi, ayine katılması sonrası "ekümenik" tartışmasının alevlenmesinden endişe edildiği öne sürülüyor. 
Papa'nın ziyaretiyle ilgili bir başka tereddüt nedeninin de 16. Benediktus'un, Papa olmadan önce Türkiye'nin AB üyeliğine karşı çıkan açıklamalar yapması olduğu ileri sürülüyor. 


</TEXT>
</DOC>
