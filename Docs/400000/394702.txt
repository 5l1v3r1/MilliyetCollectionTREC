<DOC>
<DOCNO> 394702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun09.html </URL>
<DATE> 2005/11/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Pakistan'ın dağlık kesimlerindeki depremzedelere BM yardımı başlıyor 
</HEADLINE>
<TEXT>

     BM, Pakistan'ın dağlık kesimlerindeki depremzedelere yönelik olarak bu hafta geniş bir yardım çalışması başlatıyor. 
     Karayoluyla yardımın imkansız veya çok zor olduğu bu bölgelere havadan gıda ve barınma malzemesi naklini hedeflenirken, asıl olarak depremin neden olduğu toprak kayması sonucu karayolu ulaşımı kesilen Neelum Vadisi üzerinde yoğunlaşılacak. 150 bin civarında kişinin yaşadığı Neelum Vadisi ile karayolu bağlantısının yeniden kurulmasının, kıştan önce mümkün olmayacağı belirtiliyor. 
     Dağlık bölgelere havadan malzeme nakli için İngiltere'nin verdiği 3 Chinook helikopteri, haftada 5 gün ve günde 200 tona kadar malzeme nakli yapacak. 
     BM yetkilisi Pat Duggan, Pakistan'ın Keşmir eyaletinin başkenti Muzafferabad'da yaptığı açıklamada, ''Asıl önceliğimiz dağlık bölgeler. Ulaştırılılan yardım miktarı gerçekten artıyor'' dedi. 
     Bu arada, çadır kentlerde yaşayanlar arasında hastalıkların yayılmasını önlemek için çalışmalar da hız kazandı. 
     Doktorlar, Keşmir'de 800 bin çocuğu çeşitli hastalıklara karşı korumak için aşı kampanyası başlatırken, Afganistan sınırındaki Kuzey Batı Sınır Eyaleti'nde de bir aşı kampanyası başlatıldı. 
     
</TEXT>
</DOC>
