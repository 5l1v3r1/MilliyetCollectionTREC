<DOC>
<DOCNO> 354706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun37.html </URL>
<DATE> 2005/06/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Der Spiegel Tony Blair Türklerin son umudu 
</HEADLINE>
<TEXT>

     Alman Der Spiegel dergisinin internet sayfasında, Türkiye'nin AB üyeliğiyle ilgili yayımlanan bir yorumda, ''İngiltere Başbakanı Tony Blair'in Türkiye'nin son umudu olduğu'' iddia edildi. 
     Yorumda, Brüksel'deki AB zirvesinin başarısızlıkla sonuçlanmasından sonra Türkiye'nin AB üyeliğinin yeniden tartışma konusu haline getirildiği belirtilerek, ''Başbakan Erdoğan hayal kırıklığına uğrayarak Fransa-Almanya eksenine yüz çevirdi. Tony Blair Türklerin son umudu oldu'' ifadesi kullanıldı. 
     Blair'in, AB Anayasası'nın çok sayıda ülkede kabul edilmemesinden önce de Türkiye'nin yanında yer alarak, Türk hükümetinin ''umut ışığı'' haline geldiği kaydedildi. 
     Yorumda, Türkiye'nin Fransa-Almanya ekseninde yaşadığı hayal kırıklığının, Başbakan Erdoğan'ın, Alman federal meclisi tarafından oybirliğiyle kabul edilen Ermeni önergesine tepki göstermesiyle daha da büyüdüğü öne sürüldü. 
     Schröder'in olası halefi Hıristiyan Demokrat Birlik Partisi CDU Genel Başkanı Angela Merkel ile Fransa İçişleri Bakanı Nikolas Sarkozy'nin Türkiye'nin AB üyeliğine karşı çıkmalarından sonra Türkiye'nin sadece Blair'e umut bağladığı iddia edildi. 
     Yorumda ayrıca, Dışişleri Bakanı Abdullah Gül'ün ''Biz ev ödevlerimizi yapıyoruz. Reformlara devam ediyoruz'' dediği ve 3 Ekim'de Türkiye ile AB üyelik müzakerelerine başlanmaması durumunda bunun Türkiye'den kaynaklanmayacağı mesajını verdiği kaydedildi. 
     
</TEXT>
</DOC>
