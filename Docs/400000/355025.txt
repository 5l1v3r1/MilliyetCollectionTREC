<DOC>
<DOCNO> 355025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun03.html </URL>
<DATE> 2005/06/24/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Villepin, siyasi parti liderleriyle AB’yi konuşacak 
</HEADLINE>
<TEXT>

     SAADET ORUÇ Paris DHA 

FRANSA Başbakanı Dominique de Villepin, gelecek hafta başında Fransa’daki tüm siyasi partilerin liderleriyle bir araya gelerek, AB Anayasası için yapılan referandumdan çıkan ’Hayır’ sonucunu ele alacak. Villepin, dün akşam France 3 kanalında yaptığı açıklamaya göre, siyasi partilerle görüşmesinde AB için hazırladıkları projeleri de ele alacak. 
     
     CHIRAC ’HAYIR’DAN ÖNEMLİ DERSLER ÇIKARDI 

     Fransa Başbakanı, France 3’deki açıklamasında, Cumhurbaşkanı Jacques Chirac’ın da ’Hayır’ sonucundan önemli dersler çıkardığını söyledi ve halkın istediğinin vatandaşlara daha yakın bir Avrupa’ olduğunu anladıklarını dile getirdi. Başbakan Villepin, ileri teknoloji ve kamu hizmetleri sektöründe de bir dizi önerilerinin olduğunu kaydetti. 
     29 Mayıs’ta yapılan referanduma kadar Türkiye yanlısı tutumuyla tanınan Başbakan Villepin, Chirac tarafından da desteklenen geçen haftaki açıklamasıyla, Türkiye’nin AB üyeliğine karşı bir tutum izlemeye başlamıştı. Fransa’daki referandumda çıkan ’Hayır’ sonucu, Fransa’da Türkiye’nin AB üyeliğine karşı olan kesimin sesinin daha da gür çıkmasına neden olmuştu. 
     
     HAYIR’CILAR DA TARTIŞMAYA DEVAM EDİYOR 

     Fransız hükümeti önümüzdeki hafta başında referandum sonucunu değerlendirmeye hazırlanırken, AB Anayasası’na ’Hayır’ diyen ve çoğunluğunu da sendikaların oluşturduğu kesim, "Nasıl bir Avrupa istiyoruz " tartışmasını sürdürüyor. 
     Referandumdan çıkan sonucu hemen hemen her bölgede kutlayan ’Hayır’ cephesi, salon toplantılarıyla AB’den beklentilerini tartışıyor. 
     
</TEXT>
</DOC>
