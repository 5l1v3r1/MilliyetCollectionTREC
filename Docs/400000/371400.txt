<DOC>
<DOCNO> 371400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yasam/yas04.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise 'chat' talimatı 
</HEADLINE>
<TEXT>


Emniyet Genel Müdürlüğü'nden, personeline 'Tanımadığınız kişiyle internette sohbet yapmayın ..' 

TOLGA ŞARDAN Ankara 

Emniyet Genel Müdürlüğü, merkez ve taşra birimlerine gönderdiği genelgeyle, personelini elektronik iletişim konusunda uyardı. 
Emniyet Genel Müdür Yardımcısı Feyzullah Arslan imzasıyla geçen hafta tüm personele tek tek tebliğ edilmesi istenen genelgede, internet üzerinden sohbet chat ortamlarında, oyun sitelerinde, mail gruplarında yapılan kontrolsüz yazışmaların, telafisi imk nsız problemler çıkardığına dikkat çekildi. Genelgede, bazı teşkilat mensuplarının bu nedenlerle kişisel zarar gördükleri, personel güvenliği ve İstihbarata Karşı Koyma İKK riski aldıkları ve polislik mesleğinin gerektirdiği güven ve saygınlığı zedeleyecek davranışlar sergiledikleri belirtildi. 

Hatalı davranışa ceza var 
Genelgede, personelin internet üzerinden tanımadıkları kişilerle sohbet ortamına girmemeleri, mail ve SMS kullanımında itinalı davranmaları ve fotoğraf veya belge gönderimlerinde internet sistemi yerine teşkilatın kendi iletişim şebekesi olan Pol - Net ortamından yararlanmaları talimatı verildi. 
Elektronik ortamda yapılacak hatalı davranışların cezalandırılacağı mesajının da verildiği genelgede, resmi sıfatın gerektirdiği saygınlığı ve güven duygusunu sarsacak eylem ve davranışlar karşısında Devlet Memurları Yasası ile Emniyet Örgütü Disiplin Tüzüğü'nün ilgili hükümleri personele hatırlatıldı. 




</TEXT>
</DOC>
