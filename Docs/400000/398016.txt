<DOC>
<DOCNO> 398016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur13.html </URL>
<DATE> 2005/11/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Düğün yolunda kaza 4 ölü, 13 yaralı 
</HEADLINE>
<TEXT>

     Samsun'da katıldıkları kına gecesinden düğün için İstanbul'a gitmekte olanları taşıyan minibüs, İzmit'te devrildi. Kazada, gelin adayının da aralarında bulunduğu 4 kişi öldü, damat adayı ile birlikte 13 kişi yaralandı. 
     AA muhabirinin edindiği bilgiye göre, Samsun'dan İstanbul'a giden Cevat Şahin'in kullandığı 34 RZA 99 plakalı minibüs, TEM Otoyolu'nun Uzunçiftlik kesiminde kontrolden çıkıp orta bariyerlere vurduktan sonra takla atıp devrildi. 
     Kazada, sürücü Cevat Şahin, gelin adayı Merve Gülle, Kadriye Galaş, Rabia Uçar öldü. Damat adayı Musa Güçtaş, Sevim Güçtaş, Recep Güçtaş, Mustafa Güçtaş, Sevim Durusu, Bekir Durusu, Zekiye Durusu, Talha Türüdü, Hayriye Türüdü, Metin Oktay Gülle, Mehmet Gülle, Emine Galaş ile henüz kimliği tespit edilemeyen bir kişi yaralandı. 
     Yaralılar Kocaeli Devlet Hastanesi ile İzmit Devlet Hastanesi'nde tedavi altına alındı. 
     Kocaeli Devlet Hastanesi'nde tedavi altına alınan Metin Oktay Gülle, AA muhabirine yaptığı açıklamada, Samsun'da kına gecesi yaptıklarını ve düğün için İstanbul'a döndükleri sırada kaza yaptıklarını kaydetti. 
     
     GELİN EVİNDE BÜYÜK ACI 

     Samsun’da kına gecesi yaptıktan sonra İstanbul’a düğüne giderken geçirdikleri trafik kazasında hayatını kaybeden gelin adayı Merve Gülle’nin Samsun’daki ailesinin evinde büyük acı yaşanıyor. 
     AA muhabirinin aldığı bilgiye göre, Samsun’daki kına gecesinin ardından İstanbul’a düğüne giden Cevat Şahin’in kullandığı 34 RZA 99 plakalı minibüsün, TEM Otoyolunun İzmit Uzunçiftlik kesiminde kontrolden çıkıp orta bariyerlere çarpmasının ardından takla atması sonucu hayatını kaybeden gelin adayı Merve Gülle’nin ölümü yakınlarını yasa boğdu. 
     Gelin adayı Merve Gülle’nin evinde büyük acı yaşanırken, annesi Makbule ile akrabaları olayın şokunu henüz atlatmadı. 
     
</TEXT>
</DOC>
