<DOC>
<DOCNO> 386028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun27.html </URL>
<DATE> 2005/10/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rasmussen Türkiye hepimiz için büyük bir ikilem 
</HEADLINE>
<TEXT>

     Danimarka Başbakanı Anders Fogh Rasmussen, Türkiye'nin tüm AB ülkeleri için büyük bir ikilem oluşturduğunu söyledi. 
     Rasmussen, ''Frankfurter Allgemeine'' adlı Alman gazetesine verdiği röportajda, çoğu kişinin Türkiye'nin Avrupalı bir ülke olmadığını düşündüğü, bu konuda kendi görüşünün ne olduğu şeklindeki bir soruya karşılık, şöyle dedi 
     ''Türkiye hepimiz için büyük bir ikilem. Bir yandan güvenlik politikası açısından bakıldığında Türkiye ile bağların güçlendirilmesinin, Türkiye'de Batı'ya yönelmiş güçlerin desteklenmesinin ve Türk toplumunun modernleşmesinin ne denli önemli olduğu görülüyor. Diğer yandansa tarım ve yapısal politikaları bu şekliyle sürdürmemizin bizim için çok pahalı bir mesele olacağı ortaya çıkıyor.'' Türklerin Avrupa'da serbest dolaşımının muhtemelen bir sorun teşkil edeceğini ifade eden Rasmussen, şunları kaydetti 
     ''Ancak, 1999 yılında Türkiye'ye adaylık statüsü tanınmasını kabul ettiğimiz bir gerçektir. Şimdi Türkiye katılım müzakerelerinin başlatılması için gerekli kriterleri yerine getirmiş olduğundan bu müzakereleri başlattık. Türkiye'nin üye olabilmek için gereken tüm kriterleri yerine getirip getiremeyeceğiniyse bugün henüz bilmiyoruz. AB'nin bu kadar büyük bir ülkeyi üye yapabilecek kapasiteye sahip olup olmayacağını da bilmiyoruz. Bana, 'Türkiye şu an üye olabilir mi ' diye soracak olursanız cevabım açık bir 'hayır' olacaktır. 'Türkiye 15 yıl sonra üye olabilir mi ' diye soracak olursanız, cevabım 'bilmiyorum' olacaktır.'' Türkiye ile üyelik müzakerelerine henüz yeni başlandığına ve müzakerelerin ucu açık şekilde sürdürüleceğine işaret eden Rasmussen, şöyle devam etti 
     ''Ne olacağını birlikte göreceğiz. Bunun dışındaki genişlemeler konusundaysa tartışmaya ihtiyacımız var. Bu tartışmalar, AB'nin sınırları ve büyüklüğü hakkında yürütülmelidir. AB ne kadar büyüyebilir ve aynı zamanda hala etkin bir kurum olarak kalabilir Belirleyici soru budur. Ancak bu tartışmaların Ukrayna'nın ve gelecekteki olası üyelerin Avrupa perspektifine zarar vermeden yürütülmesi de önemlidir. Bu yüzden, tam üyeliğin dışındaki diğer imkanlar hakkında da tartışmaya ihtiyacımız var. Her halükarda, Avrupa perspektifi bu ülkelerdeki reform politikası için teşvik edici güç olarak kalmalıdır.'' AB Konseyi'nin Türkiye konusunda aldığı kararda bazı özel düzenlemeler, istisnalar ve koşulların seçenek olarak öngörüldüğünü, diğer ülkelerle de benzeri anlaşmalar yapılabileceğini kaydeden Rasmussen, ''Birçok şey doğal olarak, üye olmak istediği sırada Türkiye'nin ne durumda olacağına bağlı. Türkiye 80 bin sayfalık müktesebatı üstlendiğinde ve bunu kendi hukuk sistemiyle toplumuna aktardığında Avrupalı bir Türkiye'den söz edeceğiz. Türk toplumu 15 yıl sonra muhtemelen bugünkünden çok farklı olacaktır'' dedi. 
     
</TEXT>
</DOC>
