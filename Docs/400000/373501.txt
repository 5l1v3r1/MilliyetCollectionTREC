<DOC>
<DOCNO> 373501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/axspo03.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz, Aslan gibi 
</HEADLINE>
<TEXT>


Başkan Özhan Canaydın, Çek yıldız için kulübü ile 2 milyon 250 bin euroya el sıkıştı, iş imzaya kaldı 

ERHAN TELLİ 


Galatasaray, Marek Heinz'ın transferinde dün çok önemli adımlar attı. Çek yıldızın Sarı - Kırmızılı renklere kazandırılması için devreye giren Başkan Özhan Canaydın akşam 2. Başkan Ergun Gürsoy ve eski futbol şube sorumlusu Abdurrahim Albayrak ile buluştu. Canaydın ve Albayrak'ın, Heinz'ın kulübü Mönchengladbach ile yaptığı telefon görüşmeleri ardından taraflar aradaki pürüzleri çözdü. Albayrak, yakın arkadaşı Alman Başkan Könnig'i ikna ederken, 2 milyon 250 bin euroluk bonservis bedeli kabul edildi. 
Canaydın anlaşmanın sağlanması ardından Monaco'da bulunan Sportif Direktör Bülent Tulun'a Almanya'ya geçmesi talimatını verdi. Başkan Özhan Canaydın'ın, Abdurrahim Albayrak'ın da Almanya'ya giderek imzaların atılacağı son görüşmede yer almasını istediği vurgulandı. Albayrak'ın salı günü bu ülkeye giderek, Heinz'la birlikte döneceği bildirildi. 
Könnig'in, 1 milyon 250 bin euroyu peşin istemesi üzerine para arayışına başlayan yöneticilerin bu sorunu aştıktan sonra Heinz'a imzayı attıracağı belirtildi. 

Necati hazır kıta 

Sakatlığı tamamen düzelen golcü futbolcu dünkü idmanda ortaya koyduğu performansla 'artık hazırım' mesajı verdi 

BOZHAN MEMİŞ 


Gaziantep deplasmanında bir puana razı olan Galatasaray, Sivasspor maçının hazırlıklarına dün yaptığı antrenmanla başladı. 
Çalışmaya Gaziantepspor maçının ilk 11'nde yer alan futbolculardan yalnızca Orhan, Altan, Tomas, Mondragon ve Cihan katıldı. Kulüp doktoru Murat Çevik, Gaziantepspor maçında sağ omuzundan sakatlanan Ümit Karan'ın kontrolden geçeceğini açıklarken, Ergün'ün ise ayak serçe parmağında sakatlığı bulunduğu ve bu oyuncunun Gaziantepspor karşısında da lokal anesteziyle oynadığını söyledi. Sakatlığı nedeniyle bir süredir çalışmalarda yer alamayan Necati ilk kez idmanın tamamında bulundu ve gösterdiği performansla da düzeldiğinin sinyalini verdi. 
Bu arada futbolcuların attıkları şutlar kale arkasında bulunan ceviz ağacına gittikçe dökülen cevizleri basın mensupları topladı ve yedi. 

Gerets Norveç'te 

Teknik Direktör Eric Gerets dün Almanya üzerinden Norveç'e uçtu. Belçikalı teknik adam bugün Galatasaray'ın UEFA Kupası'ndaki rakibi Tromso'nun kendi sahasında lig sonuncusu Aalesund ile oynayacağı lig maçını seyredecek. Bu arada Gerets'in, Gaziantepspor maçı sonrası yardımcılarıyla yaptığı toplantıda, "Böyle bir deplasmanda iki gol atıyorsak, iki gol yememeliyiz. Bu işe bir çare bulmalıyız" dediği öğrenildi. 


</TEXT>
</DOC>
