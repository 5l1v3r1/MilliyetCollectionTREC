<DOC>
<DOCNO> 393662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/cetiner.html </URL>
<DATE> 2005/11/10/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Psikopat krizinden sonra mazoşist krizi mi 
</HEADLINE>
<TEXT>


Bizim Ankara Kulisi'nde okudum. CHP Grup Başkan Vekili Haluk Koç demiş ki 
- Sayın Başbakan mazoşist mi bilmiyorum .. Bayram tatili fırsatında bir psikiyatra gitmesinde fayda var .. 
Bu psikiyatr sözü, bana yarım asır önce Meclis'te geçmiş bir söz düellosunu anımsattı... "Psikopat olayı" diye siyasi tarihimizde yer alacak olan tartışmayı hemen anlatayım... 

1950 öncesi... İsmet İnönü cumhurbaşkanıydı. Onun bilgisi altında Demokrat Parti kurulmuştu... Bu yüzden muvazaa partisi bile demişlerdi yeni partiye. Celal Bayar, Adnan Menderes, Fuat Köprülü, Refik Koraltan hepsi aslında CHP milletvekili idiler. 2. Dünya Savaşı sonrası dünyaya yeni bir nizam verilirken, şartlar konulmuştu ortaya. Demokrasi olacak, insan haklarına riayet edilecek... Amma önce parlamentolar, halkın oylarıyla seçilmiş milletvekilleri olacak 
Devrin ünlü varlıklı işadamı Nuri Demirağ Milli Kalkınma Partisi diye bir parti kurmuştu. Demirağ, parti yöneticilerini bir araya getirmek, halkla kaynaştırmak için kırlarda kahvelerde "kuzu" çevirtiyor, yiyip içip siyaset konuşuyorlardı. Bu yüzden Kuzu Partisi diye anılıyordu Demirağ'ın partisi .. 

Ateşli muhalefet 
Meclis'te bazı milletvekilleri kimi şahsi kırgınlıklarıyla, kimi sırf İnönü'ye kızdıkları için kimi de siyasetçi olabilmek amacıyla sık sık kürsüye çıkıyor, CHP'yi, İsmet Paşa'yı ağır bir şekilde eleştiriyordu. Hikmet Bayur, Emin Sazak özellikle ağır konuşan milletvekilleriydiler. 
Demokrat Parti, 1946 seçimlerinden ağır yaralı ama daha güçlenmiş olarak parlamentoya 66 milletvekili ile girmişti. CHP 395 sandalye kazanmıştı seçimlerde ama çeşitli baskılar partiyi halkın gözünden düşürmüştü. Nitekim daha sonraki 1950 seçimlerinde iktidarı kaybetti CHP. 408 DP'liye karşı 69 milletvekili çıkarabildi. 
Daha önce DP'li milletvekilleri Meclis'te hallaç pamuğu gibi atıyordu iktidar partisini... Bütçe yasası ve diğer yasaların eleştirileri hep bilgi ve çalışma ürünüydü. Tabii bu arada kürsü tartışmaları başladı. Siyasette yeni yıldızlar çıktı ortaya. CHP içinde bazen sertlik yanlısı olanlar, bazen de yumuşak politika izlenmesini isteyenler hükümete h kim oluyordu... 
Atatürk'ün ve İnönü'nün tuttuğu, bir süre İçişleri Bakanlığı da yapan asker kökenli Recep Peker fevkalade dürüst bir devlet adamıydı. Cumhuriyet'in kuruluşunda hizmetleri geçmişti. Ancak Peker'in görüşü, "Ülke insanlarının henüz demokrasi için olgunlaşamadığı" şeklindeydi. 

Psikopat ruh hali 
Peker başbakan olarak bütçe konuşmasını yapmıştı. Meclis kürsüsünde, DP'den Menderes Başbakan'ı ve bütçeyi eleştirirken, "Peker hükümetinin bütçesi sağlıksız bütçedir, samimi değildir. Bu bütçeyle memleket iktisadiyatı gelişemez" dedikten sonra, Başbakan Peker sinirli bir şekilde kürsüye geldi, bütçeyi savundu ve bir ara 
- Adnan Menderes'in sesinde kötümser ve psikopat bir ruhun hasta, karanlık içindeki halini gördüm deyiverdi. 
Bayar ve arkadaşları hemen ayağa kalkıp Meclis'i terk ettiler. 
Ortaya çıkan "psikopat krizi"ni Cumhurbaşkanı İnönü günlerce uğraştı çözmek, tarafları yatıştırmak için... Nihayet Bayar da yumuşadı, Peker de... 
Ve böylece geldik bu günlere... 


</TEXT>
</DOC>
