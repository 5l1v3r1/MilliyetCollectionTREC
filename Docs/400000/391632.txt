<DOC>
<DOCNO> 391632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker Bayramı zehir olmasın 
</HEADLINE>
<TEXT>


Doktorlar kalp, tansiyon ve şeker hastalarını uyarıyor Bayramda tatlı, şeker ve çikolatadan uzak durun, yüksek kalori almaktan kaçının 


Dünya Sağlık Örgütü WHO Kalp Damar Hastalıklarını Önleme Projesi Türkiye Koordinatörü Doç. Dr. Bülent Görenek, kalp ve tansiyon hastalarını, Ramazan Bayramı'nda "tatlı, şeker ve çikolata" gibi yüksek kalori içeren besinlerden uzak durmaları konusunda uyardı. 
Eskişehir Osmangazi Üniversitesi Tıp Fakültesi Kardiyoloji Anabilim Dalı Öğretim Üyesi de olan Doç. Dr. Görenek, ramazan ayında kalp hastalarının yeme-içme düzenlerinde önemli değişiklikler olduğunu belirterek şöyle konuştu 
"Bunun sonucu olarak alınan kilolar, sağlık için önemli bir sorun. Sadece kalp hastaları için değil, tansiyon ve şeker hastaları için de fazla kilolar risk. Bu bakımdan ramazan ayı boyunca kilo almış hastaların bu ay bittikten sonra aldıkları kiloları vermek için yoğun bir gayret sarf etmeleri gerekiyor." 

İkramlara dikkat 
Çok hızlı kilo vermenin de sakıncalı olduğunu vurgulayan Görenek, "Şeker Bayramı'nda kalp hastalarının bir kısmının yapılan ev ziyaretleri ve ikramlar neticesinde diyet alışkanlıklarını geçici bir süre de olsa bozdukları gözleniyor. Üzücü olaylara rastlamamak için kalp ve tansiyon hastaları bayramda tatlı, şeker, çikolata gibi yüksek kalori içeren besinlerden uzak durmalı" dedi. 




</TEXT>
</DOC>
