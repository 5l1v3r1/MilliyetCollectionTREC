<DOC>
<DOCNO> 387103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun19.html </URL>
<DATE> 2005/10/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkiye'nin Fransız Parlamentosu'nda tanıtım atağı... 
</HEADLINE>
<TEXT>

     Türkiye, 3 Ekim 2005 tarihinde resmen Avrupa Birliği ile üyelik müzakerelerine başlama kararı alınmasının ardından, Fransız parlamenterleri nezdinde tanıtım atağına kalktı. 
     Fransa Meclisi ve Senatosu'ndan başlanan tanıtım kampanyası çerçevesinde, Fransız Parlamentosu Resmi Gazetesi ''Le Journal du Parlement'' ile yapılan işbirliği çerçevesinde Türkiye özel eki hazırlandı. 
     Türkiye özel eki, Fransa Cumhurbaşkanı Jacques Chirac dahil tüm politikacılara gönderildi. 
     Türkiye'nin AB üyeliğine karşı çıkan ve Türkiye hakkında eksik bilgilerle hareket eden Fransız parlamenterlere Türkiye'yi daha iyi tanıtmak ve anlatmak için hazırlanan 55 sayfalık özel ekte, Türkiye'nin son yıllardaki ekonomik ve siyasi hamlelerinden bahsedilirken, GAP projesinden otoyollara, turizme kadar tüm konulara geniş yer veriliyor. 
     Kapağında Boğaz Köprüsü ile ilgili bir fotoğrafın yer aldığı özel sayıda, Devlet Bakanı ve Başbakan Yardımcısı Abdüllatif Şener, Türkiye'nin ekonomik gücü ve özelleştirme projeleri hakkında bilgiler veriyor. 
     Türk ve Fransız işadamlarıyla diplomatların yazılarının da yer aldığı özel sayıda, Kültür ve Turizm Bakanı Atilla Koç da Türkiye'nin turizm politikasını anlatıyor. 
     Türkiye'nin Paris Büyükelçiliği ile Kültür ve Tanıtma Müşavirliği'nin katkı ve desteğiyle hazırlanan özel sayıda, turizmin, Türkiye'nin kalkınmasında öncelikli sektörlerden biri olduğu vurgulanarak, Türkiye'nin, tarihi boyunca ''Avrupa ile Asya arasında, yüzünü batıya dönen çok önemli bir köprü ülke olduğu'' vurgulanıyor. 
     Gazetede, Türkiye'nin endüstriyel gelişimine de geniş yer verilerek, ''Ülkenin bir anlamda otomobil endüstrisi platformuna dönüştüğü'' belirtiliyor. 
     
</TEXT>
</DOC>
