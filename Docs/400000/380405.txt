<DOC>
<DOCNO> 380405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/dunya/axdun01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin görevi Türkiye 
</HEADLINE>
<TEXT>


Le Figaro gazetesi, AB Dönem Başkanı İngiltere'nin Dışişleri teşkilatının, 'Türkiye'nin kazasız bir şekilde 3 Ekim'de müzakerelere başlaması' hedefine kilitlendiğini yazdı 

DIŞ HABERLER SERVİSİ 


Fransa'da yayımlanan Le Figaro gazetesi, Türkiye ile tam üyelik müzakerelerinin başlamasının, AB Dönem Başkanı İngiltere'nin önceliği olduğunu yazdı. "İngiltere'nin Brüksel'deki diplomatlarının 3 Ekim tarihinde sorunsuz bir biçimde müzakerelerin başlaması için seferber olduğunu" belirten gazete, diplomatların gece gündüz ve hafta sonu bile bu iş için çalıştıklarını bildirdi. 
İngiliz yetkililerin bu çalışmalarının karşılığını gördüğünü kaydeden gazete, "3 Ekim tarihine kadar İngiltere için tek öncelik Türkiye" ifadesini kullandı. 
İngiliz Başbakanı Tony Blair'in ekim ayındaki siyasi öncelikleri sorulması üzerine Avrupa dışında her şeyden söz ettiğini, Avrupa kelimesini hiç ağzına almadığını kaydeden gazete, İngiltere'nin Avrupa kıtası sorunları konusundaki ilgisizliğinin özellikle Brüksel'de, AB memurları arasında rahatsızlık yarattığını savundu. Bir memurun, "İngiliz Başkanlığı görünmüyor, duyulmuyor, çok ilginçtir" şeklindeki sözlerine dikkat çeken gazete, Londra'nın Brüksel'de görevli diplomatlarına tek bir talimat verdiğini belirterek, bu talimatı, "Türkiye'nin üyelik müzakerelerinin 3 Ekim'de dramatik bir şey olmadan iyi başlamasını sağlamak" olarak özetledi. 
Gazete şöyle yazdı "Bu konuda Tony Blair rahat olabilir. Majestenin diplomatları hafta sonu dahil, gündüz gece bunun için çalışıyor ki, bu Avrupa'nın başkentinde pek rastlanan bir şey değil." 


</TEXT>
</DOC>
