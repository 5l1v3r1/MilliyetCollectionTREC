<DOC>
<DOCNO> 360850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas06.html </URL>
<DATE> 2005/07/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kebap, yaz aylarında daha riskli... 
</HEADLINE>
<TEXT>

     Kebabın yaz aylarında yoğun olarak tüketilmesinin, sağlık açısından riskli olduğu bildirildi. 
     Çukurova Üniversitesi Gıda Mühendisliği Bölümü Öğretim Üyesi Prof. Dr. Cahide Yağmur, AA muhabirine yaptığı açıklamada, piknik alanları ve balkonlarda yaz mevsiminde sıkça yenen kebabın, bir dizi sağlık sorununu beraberinde getirebileceğini söyledi. 
     Yaz aylarında vücuttan terle birlikte su ve mineral kaybının arttığına işaret eden Prof. Dr. Yağmur, bu aylarda vücudun enerji ihtiyacının da kış aylarına göre düştüğünü bildirdi. 
     Prof. Dr. Yağmur, kebabın, içerdiği protein ve yağ nedeniyle sindirimi zor olan bir yiyecek olduğuna işaret ederek, "Yaz aylarında sindirimi zor olan ve su ihtiyacını arttıran, enerji değeri yüksek yiyeceklerden biri olan kebaptan mümkün olduğu kadar uzak durulması gerekir" dedi. 
     Prof. Dr. Yağmur, sık tüketimi alışkanlık haline getirildiğinde, kalp damar hastalıkları, yüksek tansiyon, kanser, obezite hastalıklarına yakalanma riskini artıran kebabın, yazın hazırlanıp, bekletilirken uygun koşullara dikkat edilmemesi ve iyi pişirilmemesi durumunda mikroorganizmaların kolaylıkla üreyebileceği bir yapıya sahip olduğunu, sonuçta besin zehirlenmelerine yol açabileceğini ifade etti. 
     Belli alışkanlıkları değiştirmenin zor olduğunu, ancak sağlığa zararlı alışkanlıklardan vazgeçilmesi gerektiğini belirten Prof. Dr. Yağmur, şunları söyledi 
     "Kebap yemeyin demek mümkün değil. Fakat mümkün olduğunca seyrek ve az miktarda tüketilmeli ve kebabın hazırlanma aşamasında kuyruk yağı koymamalı ve kebap yağsız siyah etten yapılmalıdır. Pişirilme aşamasında ise kebap ateşe çok yakın pişirildiği için içindeki yağların ve proteinlerin yapısı değişerek sağlığı tehdit eder duruma gelir. Kömür dumanındaki kimyasallar ise kebabın içine girer. Bu nedenle kebap, dumansız ateşte pişirilmeli ve ateşle et arasında en az 15 santimetrelik mesafe bırakılmalıdır. 
     Kebapla birlikte gazlı içecekler yerine ayran içilmeli, yanında C ve A vitamini içeren yeşil sebze salataları ve kavun, karpuz gibi meyveler tercih edilmelidir. Ayrıca artan su ihtiyacını gidermek için kebapla birlikte su içmek de ihmal edilmemelidir." Prof. Dr. Yağmur, genellikle hafta sonları akşam geç saatlerde yükselen mangal dumanlarının ise sağlık riskini daha da artırdığına işaret ederek, "Uyurken metabolizma daha yavaş çalıştığından, yatmadan önce alınan besinlerin sindirimi zorlaşır. Bu nedenle kebap, özellikle akşam öğünlerinde tüketilmemelidir" dedi. 
     
</TEXT>
</DOC>
