<DOC>
<DOCNO> 380211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun26.html </URL>
<DATE> 2005/09/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İsrail ve Filistin'den işbirliği... 
</HEADLINE>
<TEXT>

     İsrail ve Filistin, ulaştırma alanında projeleri hayata geçirmek amacıyla ''ortak ulaştırma kurumu'' oluşturuyor. 
     Avrupa Birliği'nin de destek verdiği kurumun oluşturulmasına ilişkin anlaşma, Avrupa Konseyi temsilcileri ile İsrail ve Filistin Ulusal Yönetimi ulaştırma bakanlarınca Kudüs'te imzalandı. 
     Doğu Kudüs'teki Notre Dame otelinde imzalanan anlaşmadan önce konuşan İsrail Ulaştırma Bakanı Meir Şetrit, Gazze'den çekilmenin iki tarafa da yeni umut ve ivme kazandırdığını vurguladı. 
     İmzalanan anlaşmanın, bundan sonra uzun bir yolculuğun küçük bir adımı olduğunu vurgulayan Şetrit, barış ve dostluk ortamında önemli projeleri hayata geçireceklerini, bunun iki taraf ekonomisine de katkıları olacağını belirtti. 
     Filistin Ulusal Yönetimi Ulaştırma Bakanı Sait Eddine Karma da, Gazze'de havaalanı ve liman için harekete geçeceklerini belirtirken, ''Bundan sonra çocuklarımızın geleceği için ortaklaşa ve çok sıkı çalışacağız'' dedi. 
     İsrail ile Filistin hükümetleri arasında, sürekli kurumsal yapıya sahip olacak ortak ulaştırma kurumu, iki tarafın ulaşım altyapı projeleri, yollar ve demiryolları, insan ve malların etkin aktarımı için gereken önlemler üzerinde çalışacak. 
     Ortak kurum, AB'den de hem maddi, hem de teknik-lojistik destek alacak. 
     
     GAZZE'DEN GEÇİŞLER 
     Öte yandan, İsrail parlamentosu Knesset içişleri komisyonu da İsrail ordusunca verilen özel geçiş iznine sahip Filistinlilerin, Gazze'den İsrail'e geçişlerine izin veren teklifi onayladı. 
     Gazze'den geçişlerle ilgili yeni düzenleme yapılana dek, Filistinliler gelecek 6 içinde pasaport ya da seyahat belgelerini sunmaksızın İsrail'e girebilecek. 
     
</TEXT>
</DOC>
