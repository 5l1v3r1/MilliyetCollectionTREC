<DOC>
<DOCNO> 373752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun35.html </URL>
<DATE> 2005/08/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Almanya'da seçimlerin göbeğinde Türkler var .. 
</HEADLINE>
<TEXT>

     Alman Sosyal Demokrat Parti'nin SPD Türk kökenli seçmenler için yaptığı kampanyalara Birlik partilerinden CDU CSU tepki geldi. 
     Birlik partileri Federal Meclis grubu içişleri politikası sözcüsü Hartmut Koschyk ve Federal Meclis İçişleri Komisyonu üyesi Thomas Strobl yayımladıkları ortak basın bildirisinde, ''SPD'nin 'Schröder için Yeni Yerliler' kampanyasıyla Türk kökenli Almanlara yönelik seçmen avına çıktığını'' savunarak, ''Yeni vatandaşlarımızın bu kampanyayla gözlerini kamaştırmasınlar. SPD söylediklerinin aksine bu zamana kadar Türk kökenli Almanlar için hemen hemen hiçbir şey yapmadı'' ifadesini kullandılar. 
     Emine Demirbüken-Wegner'in CDU Yönetim Kurulu'nda Türk kökenli Almanlar için önemli bir ağırlık oluşturduğu ifade edilen basın bildirisinde, SPD'nin uyumla gerçekten ilgilenmediği, bir yandan ülkeye yeni gelen yabancılar için dil kursları verilirken, diğer yandan SPD'nin Türkçe seçim broşürleri bastırarak paralel toplumların oluşmasına yol açtığı ileri sürüldü. 
     Birlik partilerinin ise her zaman yabancılarla açık ve adil ilişkilerden yana olduğu savunulan basın bildirisinde, bunun Türkiye'nin AB üyeliği konusunda da geçerli olduğu, Türkiye'nin AB üyeliğinin her iki tarafı da zorlayacağı, ''imtiyazlı ortaklığın'' ise her iki taraf için de en iyi çözüm yolu olacağı iddia edildi. 
     Türk vatandaşlığına 1 Ocak 2000 tarihinden sonra yeniden geçerek Alman vatandaşlığını doğrudan kaybeden Türklerle ilgili olarak da SPD'nin sessiz kaldığı ileri sürülen basın bildirisinde, bu kişilerin genel seçimlerde oy vermelerinin kendilerini daha sonra zor durumda bırakacaklarının bilincinde olmaları gerektiği ifade edildi. 
     
</TEXT>
</DOC>
