<DOC>
<DOCNO> 369713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun15.html </URL>
<DATE> 2005/08/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rum Kesimi Talat, tanınma istiyor 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu'nun, BM Genel Sekreteri Kofi Annan ve AB üyesi ülkelere mektup göndererek, KKTC Cumhurbaşkanı Mehmet Ali Talat'ın asıl amacının çözüm ve yeniden birleşme değil, KKTC'nin tanınması olduğunu iddia ettiği bildirildi. 
     Rum basınında çıkan haberlere göre, Yakovu, ''bilgilendirme'' amaçlı mektubunda, ''Talat'ın Kıbrıslı Türklere yönelik izolasyonların kaldırılması talebinin arkasında KKTC'nin tanınması niyetinin yattığını kabul ettiğini'' öne sürdü. 
     Haravgi gazetesinin haberine göre Yakovu, mektubuna, Cumhurbaşkanı Talat'ın New Anatolian gazetesindeki açıklamalarının, ''Brüksel'deki müzakereler sırasında kuzeydeki liman ve havaalanlarının açılması ve Kıbrıslı Türklere yönelik izolasyonların kaldırılmasına karşılık Maraş'ın iadesini önerdiği'' şeklindeki kısmını da ekledi. 
     Gazete, ''Türk tarafının gerçek niyetlerine ilişkin bilgilendirme seferberliği'' çerçevesinde Rum meclisinin de harekete geçmesinin beklendiğini, meclis başkanı Dimitris Hristofyas'ın yabancı ülke parlamentolarını ''bilgilendirme'' görevini üstlendiğini yazdı. 
     
     RUM YÖNETİMİNİN 'YABANCILAŞMA' İDDİASI 
     Bu arada, Kıbrıs Rum yönetimi, Kıbrıslı Türklere yönelik izolsyonların kaldırılmasının, adadaki iki toplumu birbirine ''yabancılaştıracağı'' iddiasında bulundu. 
     Fileleftheros gazetesinin haberine göre, Rum yönetimi lideri Tasos Papadopulos'un diplomatik büro şefi Tasos Conis, ''Türk tarafının izolasyonların kaldırılması yönündeki taleplerine sıcak bakıyor görünenlerin, izolasyonlara son verilmesinin iki toplumun kesin şekilde birbirine yabancılaşması ve bölünmesinin bir başka adı olduğunu çok yakında anlayacaklarını umduklarını'' söyledi. 
     
</TEXT>
</DOC>
