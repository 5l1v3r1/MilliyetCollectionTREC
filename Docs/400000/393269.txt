<DOC>
<DOCNO> 393269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo09.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında istifa 
</HEADLINE>
<TEXT>


Ankaraspor Teknik Direktörü Samet Aybaba, Lig TV'ye telefonla bağlandığı sırada, "istifasını" duyurdu. Durumu telefondan öğrenen Başkan Gökçınar, olaya çok şaşırdı 

NECMİ KEPÇETUTAN 


Ligde sıkıntılı günler geçiren Ankaraspor, Teknik Direktör Samet Aybaba'nın istifasıyla sarsıldı. Daha önce Malatyaspor maçında görevi bırakan, ancak futbolcular ve yönetim tarafından ikna edilen Samet Aybaba, dün Lig TV'ye telefonla bağlandığı sırada istifa ettiğini açıkladı. 
Aybaba, "Ligin en iyi futbol oynayan ekiplerden birisiyiz. Ama beş haftadır şanssızlıklar yakamızı bırakmadı. Kurşun döktürdük olmadı muska yaptırdık, olmadı kurban kestik, olmadı. 10 sezonda bir takımın başına gelecek olumsuzlukları biz bir anda yaşadık. Bu yüzden sağlığımın yanı sıra ruh halim de çok bozuldu. Şansı daha iyi olan bir teknik adamın takımın başına geçmesi daha iyi olur diye düşündüm" dedi. Şaşkınlık içinde yayına bağlanan Ankaraspor Başkanı Hilmi Gökçınar ise, "Hocamızın bırakmasını hiç istemedik. Sadece kişiliğiyle değil, insani yapısıyla da çok beğendiğimiz birisi" diye konuştu. 

Çalımbay Ankara'da 
Yeni teknik adam arayışlarına başlayan Başkent ekibi Rıza Çalımbay'ı Ankara'ya davet etti. Çalımbay ile büyük bir pürüz çıkmadığı taktirde anlaşma yapılacağı öğrenildi. 



</TEXT>
</DOC>
