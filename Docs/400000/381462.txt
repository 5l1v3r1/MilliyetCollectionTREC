<DOC>
<DOCNO> 381462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/aspo.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
EL PENÇE DİVAN 2-0 
</HEADLINE>
<TEXT>


Ankaraspor önüne, Malmö deplasmanı öncesi moral bulmak için çıkan Kartal düşüşüne engel olamadı. Bücür Jaba kafayla perdeyi açtı. Molnar'ın aşırtması ağlara asıldı 


90 dakika 

CEMAL ERSEN 

Yasal akreditasyonunu yaptırmış spor yazarlarına basın tribünü giriş kapısında polis tarafından üst araması yapılmak istenmesi son derece garipti. Kimin talimat verdiği bilinmez, ama bayan gazeteciler için bayan polis memuru konmamış olması da bir acayipti. Neyse ki, ilk kez karşılaşılan bu uygulamadan kısa süre sonra amirlerden gelen "emirle" vazgeçildi. 
Birileri yanlış yapıyordu. Tıpkı Beşiktaş cephesinde olduğu gibi Günlerdir teknik direktörü sorgulanan, yönetimi medyaya verip veriştiren, ama aldığı sonuçlarla taraftarını hüsrana uğratan bu takım, Ankaraspor deplasmanına farklı hedefler ve beklentilerle gelmişti. 
Kupa maçında Altay'dan yarım düzine gol yemiş bir rakip karşısında Siyah-Beyazlı futbolcuların, her ne kadar "Rıza Hocam senin için oynayacağız" sözü verseler de, bunu yerine getirecek en ufak bir çaba sarfetmemeleri düşündürücüydü Kafamızdaki "Şimdi de suçlu medya mı " sorusuna yanıt beklemeden Beşiktaş'ı gerçekten zor ve sıkıntılı günler beklediğini söyleme hakkına sahip olduğumuzu sanıyorum. 
Ankaraspor'un müthiş bir tempo kurarak başladığı oyuna Beşiktaş'ın ne kadar süreyle ortak olabileceği ve gardının ne zaman düşeceği tartışılırken, dengenin ev sahibi takım lehine dönmesi uzun sürmedi. 23. dakikada Jaba'nın dar açıdan kaleye yolladığı topa Cordoba iki hamlede sahip olurken, 30. dakikada bu kez Wederson'un akıl dolu serbest atışında köşeyi kapatan yine Kolombiyalı kaleci oldu. 

Savunma seyretti 
Beşiktaş'ın oyunda ne kadar etkili olduğunun göstergesi 33. dakikada bulduğu ilk ciddi pozisyondu. Milli takım formasıyla harikalar yaratan Tümer, bir anda kaleci ile karşı karşıya kalmasına rağmen topa vurmakta gecikince, Hürriyet'in "hayati müdahalesi" mutlak bir gol vuruşunu önledi. 41. dakikada Murat Erdoğan'ın rakiplerinden sökerek taşıdığı ve Tita'ya "Al da at" diye bıraktığı meşin yuvarlağa, Brezilyalı öyle umursamazca vurdu ki... Bu topun gol olması mümkün değildi. 67. dakikada Jaba'nın üç metreden, 75. dakikada ise Wederson'un uzak mesafeden Beşiktaş kalesinde yaratmak istedikleri gol tehlikeleri, 82. dakikada Kartal'ı yıkan vuruşa dönüştü. Wederson'un soldan kullandığı köşe atışına, kendisinden 20'şer santim uzun rakip savunma oyuncuları arasından şık kafa vuruşu yapan Jaba, bir dakika önce Samet Aybaba'nın niçin kendisini değil de Tita'yı oyundan aldığını soranlara anlamlı bir yanıt verdi. 87. dakikada yine aynı Jaba, Beşiktaşlı oyuncuların yorgun bakışları arasında topu soldan bindirme yapan Molnar'a aktardı. Molnar'ın klas vuruşu Cordoba'nın üzerinden ikinci gole dönüştü. Maçın son dakikasında Ailton'un altı pastan üst direkte patlayan topu gole dönüşseydi değişen Beşiktaş'ın ve Rıza Çalımbay'ın kaderi değil, sadece skor tabelası olacaktı. 

MAÇIN YILDIZI 
Jaba 
Ankaraspor'un Brezilyalısı bir kez daha nasıl bir golcü olduğunu gösterdi. Vatandaşı Tita ile birlikte dün akşam Beşiktaş savunmasının başına bela olan bu "bücür", goldeki zamanlaması ve vuruşuyla da rakibine parmak ısırttı, geceye damgasını vurdu. Molnar'a attırdığı gol de cabasıydı. 

MAÇIN HAKEMİ 
Göz doldurmadı 
Erol Ersoy'un zorlanacağı bir maç olmadı. Ancak bazı ikili mücadelelerde verdiği ters kararlar tartışılırdı. Pek iş düşmese de deneyimine ve klasına yakışır bir maç çıkaramadı. 


</TEXT>
</DOC>
