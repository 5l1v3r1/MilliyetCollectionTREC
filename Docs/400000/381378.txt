<DOC>
<DOCNO> 381378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo05.html </URL>
<DATE> 2005/09/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dünya Motosiklet Şampiyonası'nı İtalyan Rossi kazandı... 
</HEADLINE>
<TEXT>

     Dünya Motosiklet Şampiyonası'nı İtalyan sürücü Valentino Rossi kazandı. 
     Malezya'nın Sepang Pisti'nde yapılan motosiklet yarışlarında ikinci olan Valentino Rossi, üst üste 5. kez dünya şampiyonluğunu kazanarak tarihe geçti. 
     Yamaha motosikletiyle Malezya Grand Prix'sini 43.29.522'lik derece elde ederek ikinci sırada tamamlayan İtalyan motosikletçi, üst üste 5. dünya şampiyonluğunu kazanırken, yine 5 kez dünya şampiyonluğuna ulaşan Avustralyalı Mick Doohan'ı yakaladı. Bu alandaki rekor 1966-1972 yılları arasında tam 7 kez üst üste birinciliği alan İtalyan Giacomo Agostini'ye ait. 
     Sepang Pisti'ndeki yarışı Ducati marka motosikletiyle yine İtalyan Loris Capirossi, 43.27.523'lik derecesiyle kazanırken, üçüncü sırayı aynı marka motosikletle yarışan İspanyol Carlos Checa 43.29.592'lik dereceyle aldı. 
     İlk şampiyonluğunu 2001 yılında Honda ile kazanan Rossi, 2003 yılında şampiyon olduktan sonra Yamaha'ya geçmiş ve geçen yıl da bu markayla dünya şampiyonluğuna ulaşmıştı. 
     Öte yandan, Yamaha ile sözleşmesi gelecek yıl dolacak olan Rossi, Formula 1'e geçebileceğinin sinyallerini vermiş ve Ferrari takımı da bu transferle ilgilendiğini doğrulamıştı. 
     
</TEXT>
</DOC>
