<DOC>
<DOCNO> 396443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/siy05.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç'ten laiklik vurgusu 
</HEADLINE>
<TEXT>


YÖK Başkanı Teziç, MEB'e gönderdiği cevap yazısında, "Devlet ciddiyetine duyarlılık gösterin" dedi 

BAHAR ATAKAN Ankara 


Nakşibendi şeyhi Mehmet Zahit Kotku'nun rüyasında kendisine verdiğini iddia ettiği mesajları bir mektupla Başbakan Recep Tayyip Erdoğan'a ileten emekli profesör İsmail Tuncay Uslu'ya ilk yanıt, Yükseköğretim Kurulu'ndan geldi. 
Başbakanlık'ta "resmi evrak" niteliği kazandırılarak, "gereğinin yapılması için" Milli Eğitim Bakanlığı'na, oradan da bir üst yazıyla kurula iletilen mektuba, YÖK Başkanı Prof. Dr. Erdoğan Teziç'in yanıtı ağır oldu. Teziç imzasıyla 17 Kasım'da "MEB'e ve şahsa" gönderilen yanıtta şöyle denildi 
"Bakanlığınızca, YÖK Başkanlığı'na gönderilen ve incelenerek bilgi verilmesi istenilen yazınız ekinde yer alan Uslu'ya ait dilekçe, Türkiye Cumhuriyeti Devlet düzeninde, uhrevi anlayışın hurafelere dayalı taleplerine resmiyet kazandırıcı niteliktedir. Bu husus, Türkiye Cumhuriyeti tarihinde, devletin laik niteliğine yönelik eşi görülmemiş vahim bir durumdur. Bakanlığınızın, kurulumuzdan işlem yapılmasını istediği konularda, devlet ciddiyeti ve sorumluluğu çerçevesinde duyarlılık göstermesini temenni ederim." 

Erdoğan kızmıştı 
Başbakan Erdoğan konu ortaya çıktığında, "kendisine mektup gönderen şahsı tanımadığını" belirterek, "Bir profesör kendisini şeyh ilan etmiş. Ne ilan ederse etsin, bu beni ırgalamaz. Ben işime bakıyorum" demişti. Milli Eğitim Bakanı Hüseyin Çelik de, Genel Müdür Yardımcısı Kamil Zengin hakkında soruşturma başlatmıştı. 



</TEXT>
</DOC>
