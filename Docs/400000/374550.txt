<DOC>
<DOCNO> 374550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas06.html </URL>
<DATE> 2005/08/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ozon tabakasındaki delik Avrupa kıtası genişliğine ulaştı .. 
</HEADLINE>
<TEXT>

     Antarktika kıtasının üzerindeki ozon tabakası deliği, Avrupa kıtasının genişliğine ulaştı. 10 milyon kilometrekarelik alan, bugüne dek ölçülen en geniş ozon tabakası deliği oldu. 
     Antarktika üzerindeki ozon tabakası, bu yıl geçtiğimiz yıllara göre büyük bir genişleme gösterdi. Avrupa Uzay Ajansı ESA tarafından yapılan ölçümlere göre ozon tabakasındaki delik 2000 yılından bu yana ölçülen en büyük boyuta ulaştı. Ölçülen değerin bugüne kadar yapılan ölçümler arasında ise 'en büyük üçüncü delik' olduğu belirtildi. 
     Envisat uydusunun görüntüleri aracılığıyla elde edilen bilgilere göre ozon tabakasındaki delik 10 milyon kilometrekarelik bir alana yayıldı. Bu alan, Avrupa kıtasıyla hemen hemen aynı büyüklüğe denk geliyor. ESA, eylül ayında maksimum boyutuna ulaşan deliğin büyümeye devam edeceğini açıkladı. 
     Son 10 yılın rakamlarına bakıldığında, yılın bu zamanı için deliğin büyük olduğunu söyleyen araştırmacılar, sadece 1996-2000 yılları arasındaki dönemde ozondaki açılmanın daha büyük bir alana yayıldığını belirtti. 
     
     Canlılar için kalkan 
     Bir oksijen molekülü olan ozon, Dünya'da yaşam olabilmesi için stratosferde kalkan görevi görüyor. Güneş'ten gelen tehlikeli ültraviyole ışınlarını süzgeçten geçiren ozon tabakası, bitkileri hasardan, insanları cilt kanseri ve katarakt gibi hastalıklardan koruyor. 
     Ancak bu koruyucu tabaka, özellikle klor ve kloroflorokarbonlar CFCs gibi insan elinden çıkma kimyasallar nedeniyle hasara uğruyor. Montreal Protokolü'ne göre CFCs, aerosol gaz grubuna giriyor. Deliğin boyutu, ozon tabakasının incelmesi açısından önem taşırken, boyutu mevsime göre değişiyor. 
     
     Solunum hastalarını etkiliyor 
     Uzmanlar, tek bir klor molekülünün bile milyonlarca ozon molekülünü yok edebildiğini belirtiyor. Canlılar için hayati önem taşıyan Ozon tabakası, otomobil egzozuyla günışığı arasındaki reaksiyondan etkilenerek biçim alıyor. Ozon tabakasındaki deliğin büyümesi, özellikle solunum problemi yaşayanlar için potansiyel bir tehdit oluşturuyor. 
     
</TEXT>
</DOC>
