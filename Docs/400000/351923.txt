<DOC>
<DOCNO> 351923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur01.html </URL>
<DATE> 2005/06/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan, Prenses victoria onuruna yemek verdi... 
</HEADLINE>
<TEXT>

     Başbakan Recep Tayyip Erdoğan’ın, İsveç Veliaht Prensesi Victoria onuruna verdiği yemekte, "AB-Türkiye ilişkileri ile AK Parti Hükümeti’nin yaptığı reformların konuşulduğu" bildirildi. 
     Verilen bilgiye göre, Erdoğan’ın, Başbakanlık Resmi Konutu’nda Prenses Victoria onuruna verdiği yemekte, Devlet Bakanı Nimet Çubukçu, Sanayi ve Ticaret Bakanı Ali Coşkun, AK Parti Genel Başkan Yardımcısı Şaban Dişli ve Başbakanlık Basın Sözcüsü Mehmet Akif Beki de hazır bulundu. 
     "AB-Türkiye ilişkileri ve gelinen nokta ile AK Parti hükümetinin yaptığı reformlar" da konuşulduğu yemek, 1 saat 45 dakika sürdü. 
     Geleneksel Türk mutfağının lezzetlerinin sunulduğu yemekte, Prenses’e Türk kahvesi de ikram edildi. 
     Yemekleri ve Türk kahvesini çok beğenen Prenses Victoria’ın, kahvenin nasıl yapıldığını merak etmesi üzerine Başbakan Erdoğan, yapılışını ve Türk kültüründeki yerini anlattı. 
     Yemekte, Prenses Victoria’nın yarın gideceği İstanbul da sohbet konusu oldu. Erdoğan, İstanbul Büyükşehir Belediyesi Başkanlığı yaptığı dönemdeki çalışmalarını anlatarak, İstanbul’a olan hayranlığını dile getirdi. 
     Bu arada, Prenses Victoria’nın "hapse nasıl girdiğini" sorması üzerine Başbakan Erdoğan, "okuduğu şiir nedeniyle hapse girdiğini" belirterek, Başbakan oluncaya kadar geçen süreci ayrıntılarıyla anlattı. 
     Prenses Victoria’nın, tarihi İsveç Büyükelçiliği’nde yıllar önce Atatürk’ün resim çektirdiği yerde birlikte resim çektirme isteğine Başbakan Erdoğan’ın olumlu yanıt verdiği kaydedildi. 
     Başbakan Erdoğan Prenses Victoria’ya gümüş ayna, Prenses Victoria da Başbakan’a İsveçlilere özgü bir cam çikolata kasesi hediye etti. 
     
</TEXT>
</DOC>
