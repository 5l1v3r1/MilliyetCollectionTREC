<DOC>
<DOCNO> 382668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur28.html </URL>
<DATE> 2005/09/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İzmit'te öğrencilerden yüksek ev kiralarına protesto 
</HEADLINE>
<TEXT>

     Kocaeli Üniversitesi’nde eğitim gören bir grup öğrenci, İzmit’te ev kiralarının yüksek olduğu gerekçesiyle protesto yürüyüşü düzenledi. 
     Merkez Bankası önünde toplanan grup, pankart taşıyıp slogan attı. 
     Grup, Yürüyüş Yolu’ndan yürüyerek Kocaeli Üniversitesi Anıtpark Yerleşkesi önüne geldi. Burada öğrenciler adına konuşan Ilgım Yıldır, Kocaeli’ne okumak için gelen öğrencilerin, üniversiteyi başarıyla bitirip birer meslek sahibi olarak topluma ve ülkeye faydalı hizmetler yapmayı amaçladığını söyledi. 
     Ailelerinin sınırlı ekonomik koşullarını zorlayarak üniversiteye geldiklerini ifade eden Yıldır, özetle şunları kaydetti 
     "Barınma sorununu çözmeye çalışırken ev sahiplerinin aşırı ücret talebi karşısında tüm umutlarımızı ve heyecanımızı yitirdik. 
     Bizler, Kocaeli halkının bizi sahiplenmesini beklerken, ev sahiplerinin tüm beklentilerinin bizim üzerimizden para kazanmak olduğunu gördük ve hayal kırıklığına uğradık. 
     Oysa toplumumuzun geçmişten kalan, okuyana ve öğrenciye sahip çıkma, öğrenciyle dayanışma duygusunu yitirmediğini umut etmiştik. 
     Asgari ücretin 350 YTL olduğu bir kentte, kiraların ortalama 400-500 YTL olması dar gelirli ailelerin çocuklarının okumasını imkansız hale getirmiştir." Açıklamanın ardından topluluk dağıldı. 
     
</TEXT>
</DOC>
