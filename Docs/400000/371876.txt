<DOC>
<DOCNO> 371876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy01.html </URL>
<DATE> 2005/08/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Bahçeli "Devletimi, milletimi, toprağımı kimseyle paylaşmam" 
</HEADLINE>
<TEXT>

     MHP Genel Başkanı Devlet Bahçeli, "Aşımı, ekmeğimi, işimi herkesle paylaşırım. Ama devletimi, milletimi, toprağımı kimseyle paylaşmam" dedi. 
     Bahçeli, Eskişehir’in Seyitgazi İlçesi’ne bağlı Kırka Beldesi’nde yapımı tamamlanan kültür merkezini açtı, el işi ürünlerin sergilendiği standları gezdi. 
     Daha sonra Kırka Kültür Şenliği’nin düzenlendiği stada geçen Bahçeli, burada yaptığı konuşmada, seçimle gelinen görevlerin süresinin belli olduğunu, bu sürenin en iyi şekilde değerlendirilmesi, hiçbir günün bile boşa harcanamayacağını söyledi. 
     Millet iradesinin yeniden aynı şekilde oluşmasını temin edebilmenin tek yolunun da bundan geçtiğini ifade eden Bahçeli, şöyle konuştu 
     "Seçilenler millete hizmet etmek için seçilmiştir. Kimsenin seçimle geldiği görevde ’ben görev süremin sonuna kadar özgürüm, istediğim gibi davranırım. Günü gelince de seçime giderim’ deme hakkı yoktur. Milletin iradesiyle gelinen her görev seçilmiş insan üzerinde bir emanettir. Göz boyamaya günü kurtarmaya yönelik yaklaşımlar asla benimsemediğimiz bir yönetim tarzıdır. Bilindiği üzere Türkiye’de genel seçimler Anayasa gereği 5 yılda bir yapılması gerekmekle birlikte bu 5 yıl üst sınırı ifade etmektedir. Bazı hallerde ülkenin ve demokrasinin işlemesi için seçimlerin 5 yıllık sürenin bitimi beklenmeksizin yapılması zarureti de doğabilmektedir." Bahçeli, dünyanın bir çok gelişmiş demokrasilerinde sistemi daha iyi işletebilmenin yolu olarak iktidar erkini elinde bulunduran partinin, parlamento gücüne bakmaksızın seçime gidilebildiğini belirtti. Bahçeli, şunları kaydetti 
     "Bugün ne yazık ki arkasındaki büyük parlamento gücüne rağmen yönetemeyen, sorunları çözemeyen hatta daha karmaşık ve içinden çıkılmaz hale getiren bir hükümet bulunmaktadır. İçerden ve dışardan kuşatılan, hareket alanı daraltılan, milli çıkarları her gün biraz daha tehdit altına giren ülkemizde her ne kadar hükümet kaçsa da erken seçim elzem olmuştur. İster 5 yıllık sürenin bitiminde yapılsın isterse daha erken bir zamanda bu ülkenin evlatları Türkiye’ye kaybettirilen bunca zamanın hesabını mutlaka soracaktır." "Hangi siyasi partiden olursak olalım hepimiz bu ülkenin evlatlarıyız" diyen Bahçeli, ülkenin birliğinin, dirliğinin herkes için geçerli olması gerektiğini bildirdi. 
     Türkiye’de yıllardır devam eden bir bölücü terörün olduğunu anımsatan Bahçeli, "Bunun adı memleketi bölmeye yönelik terör ve teröristlerin adıdır. Bunun adı bölücü terördür. Ama hiç kimse bölücü terörün adını Kürt sorunu olarak koymasın. Bu tarihi bir hatadır. 
     Vahim bir tehlikedir. Aşımı, ekmeğimi, işimi herkesle paylaşırım. Ama devletimi, milletimi, toprağımı kimseyle paylaşmam" diye konuştu. 
     
</TEXT>
</DOC>
