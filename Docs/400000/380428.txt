<DOC>
<DOCNO> 380428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/guncel/gun01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rey'in bir eseri daha bulundu 
</HEADLINE>
<TEXT>


Cemal Reşit Rey'in uzun yıllardır kayıp olduğu sanılan ve öğrencisi Aydın Karlıbel tarafından Ankara Devlet Opera ve Balesi'nde bulunan "Çelebi" operasının ardından, yeni bir eseri daha gün yüzüne çıktı 

Sema Aslan 

Cemal Reşit Rey'in kayıp olduğu sanılan "Çelebi" operasını araştırmalarıyla ortaya çıkaran besteci piyanist Aydın Karlıbel, Rey'in "Keman Konçertosu"nun da bulunduğunu bildirdi. Eser, İstanbul Filarmoni Derneği Yönetim Kurulu Başkanı Yalçın Tura'nın çabalarıyla Viyana'da bulundu. Karlıbel, "Bestecinin gençlik dönemine ait çok önemli bazı opera ve oda müziği eserlerininin ne olduğu konusunda bilgimiz yok. Kayıpların arasında 'La Fugitive Kaçan Kadın ', 'Sultan Cem', 'Yann Marek', 'Faire sans dire', 'L'Enchantement', 'Köyde Bir Facia' gibi 6 operayı sayabiliriz Bu eserler 1920-30 yılları arasında bestelenmiş. Bu eserlerin takibini yurtdışındaki mercilerde de sürdürmekteyim. Bunların arasına Geneve Konservatuvarı, Paris Ecole Normale de Musique gibi kurumlar da dahil." 

'Rey'in eserleri dağınık' 
Konuyla ilgili olarak görüştüğümüz İstanbul Filarmoni Derneği Başkanı Panoyot Abacı'nın açıklamaları ise çelişkili. 3 gün önce Milliyet'te çıkan haberde kayıp eser olmadığını söyleyen Abacı, 'önemli eserlerin kayıp olmadığını' yineledi. Buna karşın, 'eserlerin bir kısmının kayıp olduğunu' kabul etti "Bir kısmı kayıp ama neler var, neler kayıp önümüzdeki günlerde belli olacak. Bazı eserlerin bulunması ihtimali var. Örneğin 'Keman Konçertosu'nu bulduk. Cemal Bey'in eserleri dağınık. Ankara Devlet Operası, Devlet Konservatuvarı, İstanbul Devlet Operası ve Cemal Reşit Rey Konser Salonu'nda var. Bunlar Cemal Bey'in sağlığında sattığı eserlerdir." 
İstanbul Filarmoni Derneği Yönetim Kurulu Başkanı Yalçın Tura da Cemal Reşit Rey'in kayıp eserlerinin izini sürdüklerini söylüyor 

Yeni bir gelişme 
"Cemal Bey'in kayıtlarında 'Güneşli Manzaralar' diye bir eserden bahsediliyor hem piyano için hem orkestra için yazılmış. O eseri hayatımda görmedim. Cemal Bey konaktan apartmana taşındığında notalarını ben yerleştirdim ama ölümünden sonra her biri dağıldı. Ayrıca vaktiyle Cemal Bey'in yurtdışına gönderdiği ve kaybolan bir sürü eseri var. Mesela 'Karagöz Suiti'. Bu eserin 50 sene önce piyano için yazılmış biçimini bulmuştum. Amerika'ya gönderilmiş, bir daha da haber alınamamış." 
Yalçın Tura, "Keman Konçertosu"nun, "Çelebi" operası ile yaklaşık aynı zamanda bulunduğunu ifade etti. Tura, bunun yeni bir gelişme olduğunu belirtti. Viyana'da Universal Edition'da bulunan eserin dünya prömiyerinin 2006'da, Yalçın Tura'nın oğlu ünlü kemancı Hasan Tura tarafından Cemal Reşit Rey Konser Salonu'nda yapılması planlanıyor. Keman konçertosu, 1939'da yazılmış ve Rey tarafından yayımlanması amacıyla Avusturya'ya gönderilmiş. Savaş yılları sırasında Cemal Reşit Rey'e eserin kaybolduğu bildirilmiş. 

35 eser Ergün'de 

Cemal Reşit Rey'in yasal v risi Rıfkı Ergün'ün oğlu Osman Ergün, şu açıklamalarda bulundu "Eserleri Kültür Bakanlığı'na devretmek istediğimizde, elimizde mevcut olmayan eserleri Panayot Abacı'dan talep etmemize rağmen bizi yıllarca uğraştırmış ve hiçbir eserin elinde olmadığını beyan etmiş, büyük uğraşlardan sonra 10 eseri teslim etmiştir. Şimdi nasıl oluyor da hiçbir eserin kaybolmadığını ifade edebiliyor " 
Ergün, Rey'in babasına 'manevi oğlum' dediğini söylüyor ve 35 eserinin kendisinde mevcut olduğunu belirtiyor "İstemihan Talay'ın bakanlığından itibaren eser listelerini gerekli kurumlara gönderdim." Bu karmaşayı 20 yıl Rey ile çalışan Aydın Karlıbel'in sözleri özetliyor "Cemal Bey kendisi de koruyamadı eserlerini. Hayatı fırtınalı geçti. Kimseyi suçlamak mümkün değil." 

32 yıl önce kapak olmuştu 

Aydın Karlıbel'in kayıp olduğunu söylediği eserlerin bir kısmı, 23 Kasım 1973'de 50. sanat yılı nedeniyle Cemal Reşit Rey'i kapağına taşıyan Milliyet Sanat Dergisi'nde Faruk Yener'in yazdığı yazıda da geçiyor. Yener, Rey'in sağlığında kaleme aldığı yazısında, bestecinin 'Sultan Cem', 'Zeybek', 'Köyde Bir Facia' ve 'Çelebi' adlarını taşıyan ve metinlerini Ekrem Rey'in yazdığı operalara da yer veriyor. 


</TEXT>
</DOC>
