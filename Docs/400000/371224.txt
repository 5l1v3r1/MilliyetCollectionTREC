<DOC>
<DOCNO> 371224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo06.html </URL>
<DATE> 2005/08/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Beşiktaş'tan Gençler'e "Denizli" formülü... 
</HEADLINE>
<TEXT>

     Teknik direktör Rıza Çalımbay, Denizlispor’u net bir skorla geçen onbirini Ankara’da Gençlerbirliği karşısında da değiştirmeyecek. 
     Atom Karınca, Gençlerbirliği karşısında da Tümer, Sergen, Veysel, Ahmet Dursun ve Tayfur’u kulübede tutacak, oyunun gidişatına göre bu oyuncularından faydalanacak. Bu arada Tümer’in sakatlığı geçti, ancak hafif ağrıları sürüyor. İbrahim Akın’ın tedavisine devam ediliyor. Ancak genç yıldız, en az 10 gün daha takıma katılamayacak. 
     
     Gençler için tek antrenman 
     Siyah-Beyazlılar, Gençlerbirliği maçının hazırlıklarına dün yaptıkları tek idmanla devam etti. Antrenman öncesi oyuncularıyla görüşen Çalımbay, Başkent ekibinin eksi ve artıları hakkında bilgi verdi. Öte yandan kadrodışı bırakılan Emre Aşık ile Tayfun Korkut, Fulya’daki inşaat nedeniyle Ümraniye’de çalışmaya başladı. Rıza hoca, iki oyuncusunu da kesinlikle kadrosunda düşünmediği bir kez daha vurguladı. 
     
</TEXT>
</DOC>
