<DOC>
<DOCNO> 353652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko03.html </URL>
<DATE> 2005/06/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Airbus, Boeing'e açık fark attı 
</HEADLINE>
<TEXT>

     46. Paris Havacılık Fuarı’nı bu yıl ziyaret edenlerin sayısının rekor seviyeye çıkarak, 480 bine ulaştığı bildirildi. 
     Pazartesi günü başlayan ve son üç gün kapılarını sektördeki profesyonellerin dışında halka da açan fuar, bu akşam sona erdi. 
     Fuarı, kapanış gününde 115 bin kişi ziyaret etti. 
     Amerikalı firmaların, Irak savaşı yüzünden büyük ölçüde protesto edip katılmadığı 2003 fuarını, 300 bin kişi, 2001 yılındaki fuarı ise 431 bin kişi ziyaret etmişti. 
     Rekor sayıda ziyaretçinin yanı sıra sivil hava taşımacılık alanında alınan siparişlerde de bu yıl 2003 yılında düzenlenen fuara oranla büyük artış yaşandı. 
     Avrupalı dört ülkenin ürettiği Airbus, 33.5 milyar ABD Doları tutan 280 uçak siparişi ile fuardan en mutlu ve karlı ayrılan firma oldu. 
     Airbus’un ezeli rakibi Amerikalı Boeing firması ise fuarı, 15.9 milyar ABD Doları tutarındaki 149 uçak siparişi ile tamamladı. 
     
     BOEING'E KANADA DARBESİ... 

     Öte yandan Kanada havayolu şirketi Air Canada, pilotlarının karşı çıkması üzerine Boeing'e verdiği 6 milyar dolarlık 32 yolcu uçağı siparişini iptal etti. 
     Air Canada'dan yapılan açıklamada, söz konusu siparişin gerçekleşmesi için zorunlu olan ve çalışanların oyuna sunulan maliyet düşürücü önlemlerin kabul görmediği hatırlatılarak, bu durumda siparişten vazgeçildiğinin Boeing'e iletildiği bildirildi. 
     Boeing tarafından yapılan açıklamada ise sözkonusu iptal nedeniyle "düş kırıklığına uğrandığı" ifade edildi. 
     Air Canada, daha önce Boeing'le imzaladığı anlaşmada gelecek yıl teslim almak üzere 18 adet 777s ve 2010 yılında teslim almak üzere 14 adet 787 Dreamliners uçağı için sipariş vermiş, 18 adet 777s ve 46 adet 787s için de alım opsiyonu kullanma hakkı elde etmişti. 
     Kanada'nın en büyük havayolu şirketi olan Air Canada, 18 ay önce iflastan kurtulmuştu. Uçak alımının iptal edilmesiyle özellikle Asya seferleri için filosunu genişletmek isteyen havayolunun yeni seçenekler arayacağı belirtiliyor. 
     
</TEXT>
</DOC>
