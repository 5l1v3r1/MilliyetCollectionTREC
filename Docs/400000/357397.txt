<DOC>
<DOCNO> 357397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo08.html </URL>
<DATE> 2005/07/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Barça Rüştü'yü bedavaya veriyoruz, Fenerbahçe istemiyor 
</HEADLINE>
<TEXT>

     Mehmet ÇİFTÇİ İSPANYA, DHA 
     

      BARCELONA Kulübü milli kaleci Rüştü Reçber’in bonservisini bedava vermeyi kabul etmesine rağmen, Fenerbahçe’nin bu kaleciyi almaya yanaşmadığını ileri sürdü. 
     Barcelona Sportif Direktörü Biguristain, Rüştü’nün menajeri ile yapılan görüşmelerde milli kalecinin Barcelona’nın alacaklarından vazgeçmesi halinde bonservisini Fenerbahçe’ye bedavaya vereceğini açıkladı. Sportif Direktör Biguristain, buna rağmen Fenerbahçe’nin Rüştü’yü transfer etmek için şu ana kadar hiçbir müracatta bulunmadığını söyledi. 
     Rüştü’nün halen Barcelona ile iki yıllık sözleşmesi olduğunu hatırlatan Biguristain, teknik direktör Frank Reijkaard’ın önümüzdeki sezonda Rüştü ile devam etmek istememesi üzerine böyle bir karar aldıklarını, ancak kendisini serbest bırakmalarına rağmen Fenerbahçe’den hiç kimsenin şu ana kadar kapılarını çalarak şartları konuşmak istemediğini belirtti. 
     El Mundo Deportivo gazetesi de, Rüştü’nün Barcelona’dan yıllık yüklü bir ücret aldığından dolayı Katalan kulübünden ayrılmayı istemediğini yazdı. Gazete, Barcelona’nın Rüştü’ye iki yıllık alacağından vazgeçmesi halinde bonservisini kendisine bedavaya vermeyi kabul ettiğini, ancak Rüştü’nün Fenerbahçe’nin kendisine bu ücreti vermeyeceğini bildiğinden, ayrılmakta direndiğini ileri sürdü. Gazete ayrıca, Fenerbahçe’nin Rüştü transferinde harekete geçmemesinin ardında asıl sorunun Barcelona değil, Rüştü olduğunu, milli kalecinin Barcelona’dan aldığı parayı Fenerbahçe’nin kendisine ödeyemeyeceğini bildiğinden sessiz kaldığını belirtti. 
     
</TEXT>
</DOC>
