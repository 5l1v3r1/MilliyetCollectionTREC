<DOC>
<DOCNO> 350253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun02.html </URL>
<DATE> 2005/06/09/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Hollanda'da, Gelibolu belgeselinin özel gösterimi yapıldı... 
</HEADLINE>
<TEXT>

     Çanakkale Savaşlarını anlatan ’Gelibolu’ belgesel filminin Hollanda’da özel gösterimi yapıldı. 
     Türkiye, Yeni Zelanda ve Avustralya büyükelçiliklerinin ev sahipliği ile Lahey’deki Babylon sinemasında gösterilen filmi, 150 dolayında davetli topluluğu izledi. 
     Filmin gösterimine, Türkiye’nin Lahey Büyükelçisi Tacan İldem, Avustralya Büyükelçisi Stewan Brady ve Yeni Zelanda Büyükelçisi David Payton ile Hindistan, Avusturya, Malta, Finlandiya ve Güney Afrika Cumhuriyeti’nin büyükelçileri de katıldı. Gösterimde, Hollanda Dışişleri Bakanlığı’nın bazı üst düzey bürokratları da hazır bulundu. 
     İldem, özel gösterim dolayısıyla düzenlenen resepsiyonda yaptığı konuşmada, filmi, Türk askerinin kahramanlık destanına ışık tutması ve savaş olgusunun ne denli önemli olduğunu anlatması açısından son derece başarılı bulduğunu belirtti. Çanakkale Savaşlarının Türk ulusunun bir onur mücadelesi olduğunu ve bu mücadeleden alnının akıyla çıktığını vurgulayan İldem, Türk askerinin savaş ortamında bile dostluğa, barışa, insanlığa yakın durduğunun karşı tarafın kaynaklarından bu film ile doğrulandığının görüldüğünü kaydetti. 
     Yeni Zelanda ve Avustralya büyükelçileri de duygu ve ibret yüklü böyle bir belgesel filmin hazırlanmasından ve gösterilmesinden büyük memnunluk duyduklarını dile getirdiler. 
     Yönetmenliğini Tolga Örnek’in, yapımcılığını Hamdi Döker’in yaptığı 116 dakikalık İngilizce seslendirilen belgesel film, 29 Mayıs’tan bu yana Hollanda’da 14 ayrı sinemada gösteriliyor. 
     
</TEXT>
</DOC>
