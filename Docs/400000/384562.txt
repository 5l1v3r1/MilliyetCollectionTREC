<DOC>
<DOCNO> 384562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo25.html </URL>
<DATE> 2005/10/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Beşiktaş Divan Kurulu'ndan yönetime destek... 
</HEADLINE>
<TEXT>

     Beşiktaş Kulübü Divan Kurulu, yönetim kurulu aleyhine yapılan eleştirilere tepki gösterdi. 
     Divan kurulu başkanı Şeref Nasır imzasıyla yapılan açıklamada, "Bir iki kötü neticeye göre hemen camianın içerisinden yönetime yüklenmek, yermek, olağanüstü durumlardan bahsetmek hiç de Beşiktaşlılık’la bağdaşan bir davranış biçimi değildir" denildi. 
     Yapılan açıklamada, şu görüşlere yer verildi 
     "Üç ayda bir yapılan divan kurulu toplantıları ile her yıl şubat ayında yapılan idari ve mali genel kurullar, yönetimlerin eksik görülen hareket tarzlarının tartışılma yeridir. Oysa, yapılan tüm hizmetleri bir tarafa atarak futbol maçlarımızdaki bir iki kötü neticeye göre hemen camianın içerisinden yönetime yüklenmek, yermek, olağanüstü durumlardan bahsetmek hiç de Beşiktaşlılık’la bağdaşan bir davranış biçimi değildir." Gerek kongre üyelerinin, gerek taraftarların bir bölümünün davranışı ve Beşiktaş’ı algılama şekilleri yakın geçmişe göre çok farklılaştığı kaydedilen açıklamada, ayrıca şu görüşler yer aldı 
     "Gelecekte olası tehlikeler için çok geç kalınmadan Beşiktaş felsefesini, Beşiktaşlılığı ve tüm konuları ile Beşiktaşımız’ın kurumsal işleyişini, günümüz gerçekleri ve tarih süzgecinden geçirmek, gelecek nesiller için bir Beşiktaşlılık referansı olmalıdır. 
     Üyelerimiz ve daha önce görevde bulunmuş arkadaşlarımız ile aynı geminin içinde olduğumuzu düşünerek, asılsız gerçek dışı bilgilerle, açıklamalarda bulunmaları ve yönetim kurulumuzu itham etmelerinin camiamıza fayda yerine zarar vereceğini hatırlatmayı görev kabul ediyor ve bu arkadaşlarımızı sağduyulu ve daha dikkatli davranmaya davet ediyoruz." 
     
</TEXT>
</DOC>
