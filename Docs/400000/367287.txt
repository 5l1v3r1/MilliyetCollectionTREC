<DOC>
<DOCNO> 367287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun17.html </URL>
<DATE> 2005/08/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Talat Mayınların temizlenmesi konusunad BM ile anlaşmaya vardık 
</HEADLINE>
<TEXT>

     KKTC Cumhurbaşkanı Mehmet Ali Talat, ara bölgedeki mayınların temizlenmesi konusunda Birleşmiş Milletlerle BM anlaşmaya varıldığını, bugün bu konuda büyük ihtimalle anlaşma imzalanacağını bildirdi. 
     Cumhurbaşkanı Talat, aylık basın toplantısında, Kıbrıs sorununa ilişkin son gelişmeleri değerlendirdi ve soruları yanıtladı. 
     Haspolat'tan Alayköy'e kadar olan ara bölgedeki mayınların temizlenmesi konusunda BM ile anlaşmaya varıldığını açıklayan Cumhurbaşkanı Talat, kısa süre içinde çalışmaların nereden nasıl başlayacağı konusun müzakereler yapılacağını kaydetti. 
     İlk etapta Haspolat ile Alayköy arasındaki mayınların temizleneceğini, temizlenecek alanların belirlendiğini ifade eden Cumhurbaşkanı Talat, daha sonra temizlenecek alanın genişletileceğini söyledi. 
     Mayın temizlemenin maliyetli bir iş olduğunu ve bu maliyetin Avrupa Birliği tarafından karşılanacağını kaydeden Talat, bu konuda şu anda Güney Kıbrıs'ta mayın temizleyen uzman ekiplerden yararlanılacağını belirtti. 
     AB'nin daha önce 2.5 milyon avro kaynak ayırdığını, daha sonra bu miktarın artırıldığını kaydeden Talat, çalışmaların kısa sürede başlayacağını söyledi. 
     KKTC Cumhurbaşkanı Talat, Lefkoşa'daki Lokmacı Barikatı'nın temizliğinin de bu kapsamda yapılacağını kaydetti. 
     
</TEXT>
</DOC>
