<DOC>
<DOCNO> 377421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/guncel/gun02.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca Ali Rıza Dolmabahçe'de 
</HEADLINE>
<TEXT>


Ressam Hoca Ali Rıza'nın yaklaşık 260 resmini bir araya getiren retrospektif sergisi açıldı. Serginin en önemli özelliği Hoca Ali Rıza'nın farklı koleksiyonlardaki eserlerini bir araya getirmesi 

Yasemin Bay 

Türk resim sanatının öncü isimlerinden Hoca Ali Rıza'nın yaklaşık 260 resmini içeren retrospektif sergi, sanatçının ölümünün 75. yılında Yapı Kredi Kültür Merkezi ve TBMM Milli Saraylar Daire Başkanlığı'nın işbirliğiyle Dolmabahçe Sarayı Muayede Salonu'nda dün açıldı. 9 Eylül'de Yapı ve Kredi Bankası'nın 61. yıl kutlamaları kapsamında Dolmabahçe Sarayı'nda düzenlenen gecede, konuklar Hoca Ali Rıza sergisini gezdi. 
Kutlamaya ve sergi tanıtımına ressam Mehmet Güleryüz, yazar Füruzan, müzik yazarı Evin İlyasoğlu, gazeteci-yazar Doğan Hızlan ve Yapı Kredi yetkililerinin de hazır bulunduğu çok sayıda davetli katıldı. Gecede Anjelika Akbar, Doğu ve Batı temalarını birleştirdiği mini bir konser verdi. Serginin resmi açılışı ise dün akşam gerçekleştirildi. 
47 yıl boyunca bir yandan eğitimcilik bir yandan da resim yapan Hoca Ali Rıza, gözlem gücüyle dikkat çeken, doğayı en büyük öğretici olarak kabul eden bir sanatçıydı. Eğitimciliği döneminde birçok ressam yetiştiren, bu nedenle de 'hoca' unvanını alan Hoca Ali Rıza, ortalama 5 bin İstanbul peyzajı betimledi. 

Üsküdar'ı resmetti 
Sanatçı, özellikle de yaşamını geçirdiği Üsküdar'ı resmetti eserlerinde. Kentin mahallelerini, sokaklarını, kahvelerini, mimari özelliklerini, günlük yaşamını, deniz kıyılarını bir belgeselci yaklaşımıyla ele aldı Üsküdar'dan Bebek'e, Arnavutköy'den Burgazada'ya kadar birçok semti ölümsüzleştirdi. Peyzaj, natürmort ve figür alanındaki eserlerinde karakalem, füzen, pastel, suluboya ve yağlıboya gibi değişik tarzlar kullandı. 
"Ressam, hayatından hakkıyla faydalanır. Çünkü eline almış olduğu bir çiçekte bulunan renk ve şekilleri, aralarındaki ahengi görüp düşünerek, tabiatta mevcut ilahi kudreti idrak eyler. Bu zevkin vereceği ferahlıkla tabiidir ki, hayatından istifade etmiş olacaktır," diyen Hoca Ali Rıza, bir dönem saray ressamlığı görevini üstlendi. 

Aile koleksiyonu 
6 Kasım'a kadar izlenebilecek serginin en önemli özelliği Hoca Ali Rıza'nın farklı koleksiyonlardaki eserlerini bir araya getirmesi. Yapı Kredi Bankası, TBMM ve Milli Saraylar ile özel koleksiyonlardan eserlerin yer aldığı sergide, Hoca Ali Rıza'nın 3 torununun koleksiyonları da buluşuyor. Aile koleksiyonu ilk kez bir arada sergileniyor. İstanbul resimlerinin ağırlıkta olduğu sergide Hoca Ali Rıza'nın farklı bir yönünü yansıtan iki 'portre' resmi yer alıyor. Hoca Ali Rıza'nın saraya sunulmak üzere yapmış olduğu 3 büyük boy tuvali de sergilenen eserler arasında. 
Sergiyle eş zamanlı olarak Yapı Kredi Yayınları tarafından kapsamlı bir Hoca Ali Rıza kitabı yayımlandı. Ömer Faruk Şerifoğlu'nun editörlüğünde hazırlanan kitap önümüzdeki günlerde satışa sunulacak. 
Dolmabahçe Sarayı Muayede Salonu 0212 236 90 00 


</TEXT>
</DOC>
