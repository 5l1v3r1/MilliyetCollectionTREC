<DOC>
<DOCNO> 362164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur23.html </URL>
<DATE> 2005/07/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Manisa'daki bebek ölümleri esrarını koruyor... 
</HEADLINE>
<TEXT>

     İzmir İl Sağlık Müdürü Dr. Levent Kıdak, Manisa Doğum ve Çocuk Bakımevi Hastanesi’nde doğduktan bir süre sonra hastalanan 14 bebekten İzmir’e gönderilen 7’sinin tedavilerinin sürdüğünü, hastalığa ilişkin henüz tanı konulmadığını bildirdi. 
     Dr. Kıdak, AA muhabirine yaptığı açıklamada, Dr. Behçet Uz Çocuk Hastanesi’nde 5, Yenişehir Araştırma ve Uygulama Hastanesi’nde de 2 bebeğin tedavilerine devam edildiğini söyledi. 
     Bebeklerin tetkik ve tedavilerinin sürdüğünü belirten Dr. Levent Kıdak, sözlerini şöyle sürdürdü 
     "Henüz bir tanı, teşhis konulmuş değil. Enfeksiyon olduğunu söylemek için erken. Doğru tanı konulabilmesi için, ekipler titiz bir çalışma yürütüyor. Çalışmaya, üniversiteleri de dahil etmeyi planlıyoruz." Manisa Doğum ve Çocuk Bakımevi Hastanesi’nde önceki gece yeni doğan 2 bebek ölmüş, 14 bebek hastanelerde tedavi altına alınmış, hastanenin ameliyathanesi ve doğum salonu durum netlik kazanıncaya kadar tedbiren kapatılmıştı. 
     
</TEXT>
</DOC>
