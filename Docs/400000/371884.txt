<DOC>
<DOCNO> 371884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy09.html </URL>
<DATE> 2005/08/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bülent Ersoy polemiği Meclis'e taşındı 
</HEADLINE>
<TEXT>

     Sanatçı Bülent Ersoy’un sahne yasağının kaldırılması amacıyla şu anda bir parti lideri olan siyasinin yüklü para isteyerek sorunu çözmeye talip olduğu iddiaları Meclis’e de taşınırken, CHP Ankara Milletvekili Mehmet Tomanbay, genel başkanı Deniz Baykal’ın diğer siyasi parti liderleri gibi bu iddiaya açıklık getirmesini istedi. 
     Mehmet Tomanbay parlamentoda Bülent Ersoy’un iddialarına ilişkin bir basın toplantısı düzenledi. Ersoy’un iddialarına göre bir siyasinin, hatta bir genel başkanın böyle bir danışıklı döğüş ve anlaşmalı yaklaşımla bir sorunu çözmeye soyunmasının Türkiye’nin siyasi ahlak anlayışını temelden bağlayacağını kaydeden Tomanbay, bu açıdan bu sorunla uzaktan yakından ilişkilendirilmek istenen tüm siyasi parti liderlerinin bu konuya açıklık getirmelerinin kaçınılmaz bir sorumluluk olduğunu dile getirdi. 
     
     AĞAR VE TANTAN "BİZ DEĞİLİZ" DEDİLER 
     DYP Lideri Mehmet Ağar ve Yurt Partisi Genel Başkanı Sadettin Tantan’ın bu iddialarla ilgilerinin olmadığını açıkladığını anımsatan Tomanbay, Baykal’ın da bu durumda kendisi ile ilgili iddialara kesin bir açıklama getirmesi gerektiğine işaret etti. 
     Tomanbay, CHP’ye gönül vermiş milyonların yeniden saygısını ve güvenini kazanabilmek için Baykal’ın bu konuya net bir açıklık getirmesi gerektiğini yinelerken, şöyle dedi 
     "Ben CHP’nin bir milletvekili olarak partimizin bu çirkin iddialardan bir an önce arınması ve yeniden Türkiyemizin saygın, güvenilir, ülke sorunlarına gerçekçi, kucaklayıcı, ulusal birlikten yana politikalar üreten bir parti haline gelebilmesi için sayın genel başkanımız Deniz Baykal’ın bu konudaki açıklamalarını bir an önce yapmasını ve CHP’yi bu çirkin yükten kurtarmasını beklemekteyim. Büyük Sanatçı Bülent Ersoy’un iddiasını açıklaması asli bir insanlık görevidir. Ayrıca Cumhuriyetimizin Başsavcısı da bu iddiayı ortada bırakmamalıdır. Siyasetin bu gibi kirli işlere bulaşmışy ve ahlaken malul siyasetçilerden arınması yüce yargının da en temel görevidir." Tomanbay, gazetecilerin Ersoy’un iddialarını ciddi bulup bulmadığını sorması üzerine, "Ben de bunu iddia etmiyorum. Sayın genel başkanımın ’ben değilim’ demesini bekliyorum. Sayın genel başkanımın bu gibi kirli işlere bulaştığını aklımın ucundan bile geçirmek istemiyorum" karşılığını verdi. 
     
</TEXT>
</DOC>
