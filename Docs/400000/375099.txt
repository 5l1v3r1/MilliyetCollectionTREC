<DOC>
<DOCNO> 375099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy12.html </URL>
<DATE> 2005/09/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Baykal'ın İzmir adayı Bulgun 
</HEADLINE>
<TEXT>

     CHP Grup Başkanvekili Kemal Anadol, 4 Eylül'de yapılacak CHP İzmir İl Kongresi'nde, partisinin ve kendisiyle birlikte 8 İzmir milletvekilinin aday tercihlerinin, mevcut İl Başkanı Ekrem Bulgun'dan yana olduğunu bildirdi. 
     Anadol, CHP Genel Sekreter Yardımcısı ve İzmir Milletvekili Oğuz Oyan, diğer İzmir milletvekilleri Enver Öktem, Canan Arıtman, Abdülrezzak Ertan, Vezir Akdemir, Ali Rıza Bodur ve Ahmet Ersin ile CHP İzmir İl Binası'nda bir basın toplantısı düzenledi. 
     Anadol, İzmir'in CHP için önemli bir kent olduğunu belirtti. 2 Ekim'de il kongrelerinin tamamlanacağını, Kasım ayında da CHP Kurultayı'nın gerçekleşeceğini belirtti. 
     CHP'nin geçen kurultayında bunalım yaşadığını kaydeden Kemal Anadol, CHP'nin ''niteliğini, özünü yitirmesi, başka bir anlayışın getirilmesi'' için büyük bir kampanya açıldığını savundu. 
     İzmir örgütünün bu süreç sonrası yeniden yapılanmaya gittiğini, Genel Merkez'in Ekrem Bulgun'u il başkanı olarak atadığını ifade eden Kemal Anadol, şöyle dedi 
     ''Bulgun ve ekibi, İzmir'de 24 ilçe kongresinin sağlıklı sonuçlanması için çaba gösterdi. Genel Başkan ve Genel Merkez, Ekrem Bulgun'un il başkanlığı anlayışının sürmesinden yana. İzmir'de 24 ilçe başkanı, yaptıkları toplantıda tercihlerinin Ekrem Bulgun'dan yana olduğunu açıklamışlardır. Hem genel merkez, hem de ilçe başkanları ve delegelerin tercihleri doğrultusunda, biz de milletvekilleri olarak, tarihi sorumluluk taşıyarak, il başkan adayı tercihimizin Ekrem Bulgun olduğunu açıklıyoruz.'' 
     
     DEMOKRATİK YARIŞ 
     Anadol, 4 Eylül'de gerçekleşecek CHP İzmir İl Kongresi'nde birden fazla adayın çıkmasının demokratik yarış olduğunu kaydetti. 
     Ekrem Bulgun'un yaşlı diye eleştirildiğini de belirten Kemal Anadol, sözlerini şöyle sürdürdü 
     ''İl Başkanlığı'nda esas amaç, organizasyon, uyum, partiyi temsil etmektir. Gençliğin, enerjinin daha fazla olması gereken yerler, ilçe başkanlıkları ve yönetim kadrolarıdır. İlçe kadrolarımızda çok büyük bir gençleştirme yaşanmıştır. Altan Öymen, Ekrem Bulgun'dan daha yaşlı olmasına rağmen, İstanbul İl Başkanlığı'na aday oldu.'' 
     
     BAYKAL'IN İŞARETİ 
     Anadol, bir gazetecinin ''Deniz Baykal'ın size Bulgun'u nasıl işaret etti '' sorusuna, ''Genel Başkan, Bulgun ile yürümemiz, İzmir il örgütünün tercihi doğrultusunda yürümemizi çeşitli konuşmalarında iletti'' karşılığını verdi. 
     CHP Genel Sekreter Yardımcısı Oğuz Oyan da Türkiye'nin bir-iki yıl gibi süreçte seçime gideceğini, CHP'nin bu süreçte tabanıyla, halkla bütünleşerek dışa dönük mücadele vermek zorunda olduğunu söyledi. 
     Ekrem Bulgun, Selçuk Ayhan, Kemal Karataş ve Nurettin Demir, daha önce CHP İzmir İl Başkanlığı'na aday olduklarını açıklamışlardı. 
     
</TEXT>
</DOC>
