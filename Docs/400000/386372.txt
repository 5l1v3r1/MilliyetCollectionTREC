<DOC>
<DOCNO> 386372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko40.html </URL>
<DATE> 2005/10/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ömer Sabancı, Vestel'in tesislerini gezdi Budası gurur verici 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, Vestel'in Manisa'daki tesislerini gezerek, ''Burası Türkiye için gurur verici bir tesis. Bu gibi tesislerimizle Avrupa'nın içine girmişiz'' dedi. 
     Bir dizi programa katılmak üzere dün İzmir'e gelen Sabancı, Zorlu Holding Yönetim Kurulu Başkanı Ahmet Nazif Zorlu ile birlikte Vestel'in Manisa'daki tesislerini gezdi. 
     Vestel'in beyaz eşya tesislerine TÜSİAD Başkan Yardımcısı Tekin Baran ve yönetim kurulu üyeleriyle birlikte gelen Sabancı'yı, Ahmet Nazif Zorlu karşıladı. 
     Mini aracın direksiyonuna geçen Zorlu, TÜSİAD Başkanı Sabancı'ya 35 dakika boyunca Vestel Beyaz Eşya Tesisleri'ni gezdirdi. 
     TÜSİAD Yönetim Kurulu üyelerini ise Vestel Beyaz Eşya Genel Müdürü İzzet Güvenir ve Vestel Elektronik Sanayi Genel Müdürü Sertaç Beller gezdirdi. 
     
     ORTAK BASIN TOPLANTISI 
     Gezi sonrasında düzenlenen basın toplantısında konuşan TÜSİAD Başkanı Ömer Sabancı, Vestel'in bu tesislerine ilk kez geldiğini ve Türkiye açısından ''gurur verici'' bulduğunu belirtti. Sabancı şöyle konuştu 
     ''Hepimiz Türkiye ihracat yapsın, Türkiye daha fazla istihdam yaratsın, kayıtdışı ekonomi azalsın diyoruz. İşte bu tesis bütün bu söylediklerimizin en güzel örneklerinden. Avrupa'da birçok tesis gezdim. Bu tesis bir nevi Türkiye'nin Avrupa'ya girdiğini net bir şekilde gösteriyor. Türkiye için gurur verici bir tesis. Avrupa'da benzer tesisleri de geçmişiz.'' Bir gazetecinin ''Hükümet isteklerinizi karşılıyor mu '' sorusuna Sabancı, şu yanıtı verdi 
     ''Mesele sadece TÜSİAD'ın istemleri değil, Türk toplumunun beklentileridir. Bu tip gurur verici tesisler artarsa, yerli ve yabancı sermaye Türkiye'de daha fazla yatırım yapar, daha fazla istihdam yaratılır, Türk toplumu her yönden refah seviyesi olsun, eğitim, sağlık olsun, her yönden ilerleme sağlanacaktır.'' Zorlu Holding Yönetim Kurulu Başkanı Ahmet Nazif Zorlu da, Sabancı'nın gerçekleştirdiği sürpriz ziyaretten dolayı memnun olduğunu kaydetti. Zorlu, ''Bizim varlığımız Türk varlığına armağan olsun. Böyle tesislerin de Türkiye'de yüzlerce olmasını diliyoruz'' dedi. 
     
</TEXT>
</DOC>
