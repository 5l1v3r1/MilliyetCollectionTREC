<DOC>
<DOCNO> 358588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun23.html </URL>
<DATE> 2005/07/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bush Küresel ısınmayı kabul ediyorum ama Kyoto'nun faydası yok 
</HEADLINE>
<TEXT>

     ABD Başkanı George Bush, küresel ısınmada insan etkisini kabul ettiğini, ancak Kyoto anlaşmasının bu sorunun çözümüne faydası olmayacağını söyledi. 
     Bush, G-8 zirvesine katılmak üzere İskoçya'ya giderken Danimarka'ya yaptığı kısa ziyaretin sonunda düzenlediği basın toplantısında, ''Yerkürenin ısındığını ve sera gazı salınımındaki artışta insan etkisi bulunduğunu kabul ettiğini, ancak Kyoto'nun ne ABD'nin ne de dünyanın işine yarayacağını'' söyledi. 
     Buna gerekçe olarak da az gelişmiş ülkelerin anlaşmaya dahil edilmemesini gösteren Bush, G-8 zirvesinde ''Kyoto sonrası dönem'' için çaba harcayacağını belirtti. 
     Bush, ''Kyoto sonrası dönemi, sera gazı salınımını kontrol altına almak amacıyla teknoloji paylaşımı için birlikte çalışacakları bir dönem'' olarak nitelendirdi. 
     ABD Başkanı Bush, tüm dünyanın, fosil yakıtların kullanımından uzaklaşması gerektiğini yineleyerek, bunun yerine hidrojen yakıtlı araçlar kullanılabileceğini ifade etti. 
     
     GUANTANAMO 
     ABD Başkanı Bush, terör zanlısı olarak tutuklananların alıkonulduğu Guantanamo üssündeki tutsaklara ''iyi muamele'' edildiğini de söyledi. Bush, ''Guantanamo'daki tutuklulara iyi davranılıyor. Tam bir şeffaflık var. Uluslararası Kızılhaç, Guantanamo'yu istediği zaman ziyaret edebilir'' diye konuştu. 
     Amerikan Başkanı, Irak politikasını da savundu. 
     
</TEXT>
</DOC>
