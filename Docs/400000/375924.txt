<DOC>
<DOCNO> 375924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/gun05.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişe yerine arkadaşını vurdu 
</HEADLINE>
<TEXT>


Eskişehir'de atış talimi yapan bir kişi, bira şişesi yerine şişeyi tutan arkadaşını alnından vurdu. Arkadaşı olay yerinde ölen Karaca tutuklandı 

ESKİŞEHİR DHA 

Eskişehir'in Sivrihisar ilçesine bağlı Karaburhan köyünde bir kişi, iddiaya göre bira şişesine ateş ederken arkadaşını alnından vurdu. 

Boş araziye gittiler 
Karaburhan köyünde yaşayan 34 yaşındaki Yasin Karaca, 49 yaşındaki arkadaşı Yaşar Kavak'la önceki gün 18.00 sıralarında atış yapmak için boş araziye gitti. 
Kavak'ın eline bir bira şişesi tutuşturan Karaca, uzaklaşıp ruhsatsız 9 milimetre çapındaki Browning marka tabancasıyla ateş etti. 

Jandarmaya teslim oldu 
Şişeyi hedef aldığını öne süren Karaca, arkadaşı Kavak'ı sol kaşının üzerinden vurdu. Kanlar içinde kalan Kavak olay yerinde ölürken, Karaca, jandarmayı arayıp teslim oldu. İfadesinin alınmasının ardından adliyeye sevk edilen Karaca, nöbetçi mahkemeye çıkarıldı. Tutuklanan Karaca, cezaevine gönderildi. 


</TEXT>
</DOC>
