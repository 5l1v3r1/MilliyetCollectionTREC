<DOC>
<DOCNO> 379137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/siy01.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Ekim, PKK'nın sonu 
</HEADLINE>
<TEXT>


Brüksel'deki konferans öncesi Kürt kökenli siyasetçilere çağrı yapan AB - Türkiye Karma Parlamento Komitesi Eşbaşkanı Joost Lagendijk, "Geçmişle ve Öcalan'la ilişkinizi kesin, Türk siyasetine girin" dedi 

Utku Çakırözer - Brüksel 


AB - Türkiye Karma Parlamento Komitesi Eşbaşkanı Joost Lagendijk, Avrupa Parlamentosu'nda AP gelecek hafta yapılacak Kürt konferansı öncesinde, Türkiye'deki Kürt kökenli siyasetçilere önemli bir çağrı yaptı. Lagendijk, "Geçmişle ve Abdullah Öcalan'la bağınızı kesin, Türk siyasetine girin" dedi. 
AB Türkiye Temsilciliği'nce düzenlenen seminer kapsamında Türk gazetecilerle görüşen Lagendijk, "geçmişte Avrupa'da PKK'ya karşı büyük sempati olduğunu" kabul etti, ancak "son birkaç yıldır silahlı mücadeleye devam etmek isteyenlerin destek bulamadıklarını, ama Kürt siyasi partilerin büyük destek gördüğünü" söyledi. 
Uzun vadede dağdaki PKK'lı teröristlerin dönmesi için af düzenlemelerine ihtiyaç duyulacağını savunurken "Bunlar bir günde olacak şeyler değil. Müzakereler başlayınca PKK tamamen izole olacak. 5 - 10 yıl içinde ya geri dönecekler ya da dağda kalarak, Kosova Kurtuluş Ordusu'nda olduğu gibi suç örgütlerine karışacaklar" diyen Lagendijk, şu görüşleri dile getirdi 
PROVOKASYON VAR Kürt radikalleri, PKK ve Türk milliyetçileri, birbirlerini provoke ediyor. Durumu büyüterek Avrupa'da "hükümet kontrol sağlayamıyor" havası yaratmak istiyorlar. Kürtler, tek çıkar yollarının şiddeti bir kenara bırakıp siyasi sistemde yer almak olduğunu kavrayacak kadar akıllılar. AB süreci, genel olarak Kürtlere yararken PKK'nın hiç işine gelmiyor. Bu, PKK'nın sonu demektir.AVRUPA ÇAĞRISI Silahlı mücadeleye devam etmek isteyen PKK, artık Avrupa'da destek bulamıyor. Öcalan'la bağlarını kesmeliler. Kürtler içinden şiddete bulaşmayıp Türk demokrasisi içinde mücadele edecek yeni liderler, yeni siyasi partiler çıkmalı. Hatip Dicle geliyor, geçen hafta Osman Baydemir buradaydı. Hepsi potansiyel lider adayı olmalarına rağmen şu ana kadar liderliği ele alacak adımları atmaya ya korktular ya da istemediler. Burada yapılacak konferansta aynısını Kürt siyasetçilere söyleyeceğim. Aralarında Kürtleri başka yönlere sevk edebilecek insanlar da var. Bu yeni Kürt liderlerini izole etmeyerek değişme hakkı tanımalıyız. ORDUYU KONTROL Türk hükümeti, orduyu kontrol etmeye çalışmalıdır. Çünkü burada da sorunun çatışmadan başka yolla çözülemeyeceğini düşünen insanlar var. Umarım işler kontrolden çıkmadan bu konu çözülür. İŞTE GÖSTERGE Diyarbakır'da özel bir televizyonun Kürtçe yayın yapması, reformların k ğıt üzerinde kalmadığının somut göstergesi olacak. Avrupa'ya verilecek olumlu mesajın yanı sıra şiddet yanlısı Kürtlerin pasifize edilmesini de sağlayacak. Meclis'e Kürtlerin haklarını koruyacak bir siyasi partinin girişine imk n sağlayacak değişiklikler de yapılırsa, işler normalleşecek ve tansiyon düşecek. Ancak siyasi arenaya katılabilmeleri yüzde 10'luk baraj yüzünden imk nsız. 

'Orhan Pamuk davası aptalca' 

Lagendjik'ın, "Türkiye'de 1 milyon Ermeni ve 30 bin Kürdün katledildiği" sözleri üzerine Orhan Pamuk hakkında "Türklüğü alenen aşağılamak" iddiasıyla açılan dava için "aptalca" ifadesini kullanması şaşkınlık yarattı. 
AB Komisyonu'nun genişlemeden sorumlu komiseri Olli Rehn'in, davanın ilk duruşması için AB zirvesinin yapılacağı 16 Aralık tarihinin belirlenmesini "provokasyon" sayan sözlerini yanlışlıkla Dışişleri Bakanı Abdullah Gül'e mal eden Lagendjik, şunları söyledi "3 Ekim öncesinde yapılabilecek en aptalca şey Pamuk hakkında dava açmaktı. Dışişleri Bakanı Abdullah Gül'ün sözlerine katılıyorum. Bu bir provokasyondur. Türkiye'de Avrupa ile müzakerelerin başlamasını istemeyenler var. Yaptıkları, AB içindeki Türkiye karşıtlarına fırsat veriyor. Akıllı bir oyun oynanmakta, AB karşıtlarına cephane verilmekte." 

AP davayı izleyecek 

GÜVEN ÖZALP Brüksel 

Avrupa Parlamentosu'nun yazar Orhan Pamuk hakkında açılan davaya ilgisi giderek artıyor. Türkiye - AB Karma Parlamento Komisyonu Eşbaşkanı Joost Lagendijk, Pamuk davasının AP tarafından yakından izlenmesini istedi. Lagendijk, bu bağlamda AP Başkanı Josep Borrell'e bir mektup yazarak, 16 Aralık'taki duruşmanın bir parlamenter heyeti tarafından izlenmesini talep etti. Lagendijk, Borrell'e yazdığı mektupta Pamuk hakkındaki suçlamaların, ifade özgürlüğünün, Birleşmiş Milletler Sözleşmesi'nin ve Avrupa İnsan Hakları Sözleşmesi'nin açık bir ihlali olduğunu ifade etti. 


</TEXT>
</DOC>
