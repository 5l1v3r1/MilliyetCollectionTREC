<DOC>
<DOCNO> 395403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun28.html </URL>
<DATE> 2005/11/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fransa'da kundaklamalar sürüyor, Sarkozy'nin popülaritesi artıyor 
</HEADLINE>
<TEXT>

     Fransa'da şiddet olaylarında araçların kundaklanması, araç sayısı düşse de devam ediyor. 
     Polis, dün gece ülke genelinde 163 aracın yakıldığını açıkladı. 
     Paris bölgesinde dün gece 27, diğer kentlerde ise 136 araç yakıldı. 
     Fransa'da önceki gece 215 araç yakılmıştı. Olayların başladığı 27 Ekim'den bu yana yakılan araç sayısının ise 8973 olduğu bildirildi. 
     Bu arada, dün gece Grenoble kentinde bir ortaokul binasına ve Romans-sur-Isere kasabasındaki bir kiliseye molotofkokteyli atıldığı bildirildi. 
     Fransa meclisi, hükümet için olağanüstü hal ilan etme yetki süresinin 12 günden 3 aya çıkartılmasını öngören yasa tasarısını, büyük oy farkıyla dün akşam kabul etmişti. 
     Tasarı, bugün senato genel kurul oturumunda oylandıktan sonra yasalaşacak ve 21 Kasım'da yürürlüğe girecek. 
     
     SARKOZY'YE YARADI 

     Fransa'da yapılan bir kamuoyu araştırması, son günlerdeki şiddet olaylarının ardından İçişleri Bakanı Nicolas Sarkozy'nin popülaritesinin giderek arttığını ortaya koydu. 
     Ifsos'un Le Point dergisi için yaptığı araştırmaya göre, Sarkozy'nin popülaritesi kasım ayında 11 puan artarak yüzde 63'e çıktı. 
     "Cumhurbaşkanı Jacques Chirac'ın popülaritesinin yüzde 39 olduğu" belirtilen araştırmada, "Başbakan Dominique de Villepin için olumlu düşünenlerin oranının da yüzde 50 olduğu" bildirildi. 
     Aynı araştırma, Fransızların yüzde 68'inin, son şiddet olaylarıyla ilgili Sarkozy'nin müdahalelerini haklı gördüğünü de ortaya çıkardı. 
     Araştırmaya göre, Fransızların yüzde 62'si, "şiddet olaylarında mahkum edilen göçmen gençlerin, oturma izni olsa bile derhal sınır dışı edilmelerini" talep eden Sarkozy'yi haklı buluyor. 
     
</TEXT>
</DOC>
