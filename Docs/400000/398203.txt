<DOC>
<DOCNO> 398203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy03.html </URL>
<DATE> 2005/11/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AK Parti'li Gündüz'e Ara Güler desteği 
</HEADLINE>
<TEXT>

     AK Parti Sakarya Milletvekili Süleyman Gündüz, TBMM'de açtığı fotoğraf sergisinde yer alacak fotoğrafların seçiminde, ünlü Fotoğraf Sanatçısı Ara Güler'den yardım aldığını söyledi Fotoğraf sanatı ve sergisi konusunda AA muhabirinin sorularını yanıtlayan Gündüz, insanların hayal dünyalarını zorlamalarını istediğini, bunun için serginin temasını ''ağıtlar ve anıtlar'' olarak seçtiğini dile getiriyor. 
     Her fotoğrafıyla bir mesaj verdiğini belirten Gündüz, Kosova'da mülteci kampındaki bir çocuğun yüzündeki öfke ile Flamenko dansı yapan kadının öfkesini, sergide yan yana yerleştirmiş... Gündüz, ''Biri Flamenko'nun ağıtı, diğeri Kosova'nın ağıtı'' ifadesini kullanıyor. 
     Gündüz, çektiği Sudanlı çocuk fotoğrafında çocuğun yırtık tişörtünü göstererek, ''İşte ağıt'' ve tişörtün üzerindeki markaya işaret ederek, ''İşte anıt'' diyor. 
     Fotoğraflarıyla, insanlara, ''bakıp, göremediklerini göstermeyi'' amaçlayan Gündüz, zamanın, insanın, suyun, her şeyin akıp gittiğini, sadece fotoğrafın sabit olduğunu belirtiyor. Kendisinin de bunun gücüne sığındığını dile getiren Gündüz, sözlerini, ''Çektiğim fotoğraf cansız bile olsa, sesini duymaya çalışıyorum. Binalar hariç, hiçbir fotoğrafımı izinsiz çekmiyorum'' diye sürdürüyor. 
     
     ARA GÜLER'DEN DESTEK 

     Asıl mesleği diş hekimliği olan Gündüz, fotoğraf sanatı ile diş hekimliğinin birbirine benzediğini, ikisinin de ayrıntıya önem verdiğini söylüyor, diş hekimliğinin de bir estetik yanı bulunduğunu dile getiriyor. 
     Sergisinde felaket bölgelerinden de kareler bulunan Gündüz, artık felaketlerin olmamasını temenni ediyor ve turistik seyahatler yapmak istiyor. 
     Sergide yer alacak fotoğraflar için toplam 3 bin fotoğraf arasından seçim yapmak zorunda kaldığını belirten Gündüz, ''Bu konuda bir hayli zorlandım, fotoğrafların sayısını 300'e indirdim, ancak bu sayı da fazla olunca, Ara Güler bana yardımcı oldu. Güler'in de seçimiyle, sergide yer alacak 150 fotoğrafı belirledik'' diyor. 
     Süleyman Gündüz, Güler'in de kendisinin de gördüğünü çektiğini, olaya farklı bir boyut katmadığını ifade ediyor. 
     Türkiye'nin yanı sıra Azerbaycan, Pakistan, Endonezya, Sudan, Bosna Hersek, Makedonya, Kosova, Avusturya, Fransa, İspanya, ABD, Kanada ve Küba'dan 150 fotoğrafın yer aldığı sergi, gelecek haftadan itibaren de İstanbul'da sergilenecek. 
     
</TEXT>
</DOC>
