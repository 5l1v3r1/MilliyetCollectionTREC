<DOC>
<DOCNO> 358714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo23.html </URL>
<DATE> 2005/07/06/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
"Sociedad ile masaya otururum ama herkesle konuşmaya da hazırım" 
</HEADLINE>
<TEXT>

     CSKA Moskova’ya transferinden son anda vazgeçilen milli futbolcu Nihat Kahveci, Türkiye’deki tatilini tamamladıktan sonra San Sebastian’a döndü. 
     Takımı Real Sociedad’da bugün ilk antrenmanına çıkan Nihat, çalışmayı izleyen gazetecilere, "Beni bir daha burada görmeyi beklemiyordunuz değil mi " diye espri yaptı. 
     Milli futbolcu, "Her zaman Real Sociedad’ın futbolcusu olduğumu söyledim. Ondan buradayım. Sezonun ilk antrenmanını yapmaktan ve bir kez daha burada olmaktan mutluyum" dedi. 
     Real Sociedad’da göreve gelen yeni yönetimle görüşeceğini kaydeden 25 yaşındaki genç futbolcu, "Beni satmak mı istiyorlar yoksa 
     sözleşmemi yenilemek mi bilmiyorum. Ben Real ile sözleşmemi uzatmak için masaya otururum. Ama herkesle konuşmaya da hazırım. Bu konuda hiçbir problemim yok" diye konuştu. 
     
     SAKATLIK DURUMU 
     CSKA Moskova’ya transfer olmamasının sebebinin sakatlığı olmadığını vurgulayan Nihat, "Almanya’da sağlık kontrolünden geçtiğimizde bana her şeyin mükemmel olduğunu söylediler. Eduardo Escobar, CSKA’lılar 8 ay derken, 6 ayda sahalara dönebileceğimi açıkladı. Ama Rusya’da lig Aralık ayında sona eriyor" dedi. 
     Nihat, bir gazetecinin, "CSKA’ya gitmediğin için düş kırıklığına uğradın mı " sorusunu, şöyle yanıtladı 
     "Hayır, içim rahat. Şimdilik sadece sağlığımı düşünüyorum. Eğer iyileşemezsem Real Sociedad benimle devam etmek istemez ve diğer kulüpler de beni almaz. Şu anda benim için önemli olan yeniden eski formuma dönmem. Şimdi çok yoğun bir şekilde çalışmalara başlayacağım. 
     Oynamak için acelem yok. Bu tip sakatlıklarda sabır çok önemli." 
     
</TEXT>
</DOC>
