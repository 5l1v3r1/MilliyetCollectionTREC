<DOC>
<DOCNO> 396588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/guncel/axgun01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci kez yıkıldılar 
</HEADLINE>
<TEXT>


Marmara depreminde 12 kişinin öldüğü Adapazarı'ndaki Merve Can Apartmanı'nı inşa eden 2 sorumluya toplam 1200 YTL para cezası verildi. Mahkemenin kararında, üniversitenin 'O dönem binalar için zemin etüdü şartı aranmıyordu' raporu etkili oldu 

ADAPAZARI DHA 

Adapazarı'nda 17 Ağustos Marmara Depremi'nde yıkılan ve 12 kişiye mezar olan Merve Can Apartmanı'nı inşa eden kooperatifin iki yöneticisi, toplam 1 milyar 200 milyon lira 1200 YTL para cezasına çarptırıldı. 
Marmara depreminde yıkılan ve ölümlerin meydana geldiği binalarla ilgili olarak Adapazarı'nda ağır ceza mahkemelerinde açılan davaların büyük bölümünde bina sorumluları mühendisler, üniversitelerin verdiği rapor üzerine beraat etmişti. 

Kardeşini kaybetti 
Deprem sırasında Turanlar Caddesi üzerindeki Merve Can Apartmanı'nın birinci bloku yerle bir olmuştu. Bu blokta oturan kız kardeşi Nevin Çapraz ile eniştesi Atilla Çapraz ve 8 aylık yeğenini kaybeden Nesrin Bayraktar da 5 yıl önce hukuk mücadelesine başlamıştı. 
Nesrin Bayraktar'ın şik yeti üzerine açılan dava, Sakarya Birinci Ağır Ceza Mahkemesi'nde görüldü. 
Sakarya Üniversitesi Mühendislik Fakültesi'nde görevli inşaat mühendislerinin raporu da mahkemeye ulaştı. 
Sakarya Birinci Ağır Ceza Mahkemesi, "7.4 büyüklüğündeki 17 Ağustos depreminin yıkım şiddetinin 10 şiddetinde olması, binaların yapıldığı dönemde zemin etüdü şartı aranmaması" raporu üzerine, Merve Can Apartmanı'nı inşa eden kooperatifin sorumluları Muhsin Ç. ile Hasan T.'ye 600'er milyon lira 600'er YTL para cezası verdi. 





</TEXT>
</DOC>
