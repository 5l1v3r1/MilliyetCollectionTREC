<DOC>
<DOCNO> 352240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy13.html </URL>
<DATE> 2005/06/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AB büyükelçilerinden Erdoğan'a 5 ihtar 
</HEADLINE>
<TEXT>

     ANKA 

Başbakan Recep Tayyip Erdoğan ile biraraya gelen AB Büyükelçileri, eleştirilerde bulundular. Reformlar konusunda ciddi uyarılarda bulunan Büyükelçiler, PKK terörünü kınarken "Sanki hükümetin bölgede yapısal barışın sağlanması için sivil bir alternatifi yok. Askeri seçenek nihai çözüm olamaz" dediler. 
     Başbakan Recep Tayyip Erdoğan’ın dün akşam Başbakanlık Konutu’nda AB Büyükelçilerine verdiği yemeğin perde arkasında önemli tartışmaların yaşandığı ortaya çıktı. Yemek sırasında Fransa ve Hollanda’da yapılan referandumların ardından AB kamuoyu ve politikacılarının Türkiye’deki reform sürecini daha yakından izleyeceğinin altını çizen AB Büyükelçileri, reform sürecinde Güneydoğu’ya kadar çeşitli konulara değinerek hükümeti uyardılar. 
     
     "GÜNEYDOĞU’DA KÖTÜ GÜNLER GERİ GELDİ" 

     AB Büyükelçileri, Güneydoğu’daki durumuna ilişkin kaygılarını vurguladılar. Büyükelçiler, Güneydoğu’nun büyük askeri operasyonların sahnesi olduğunu belirterek "Kötü günler geri geldi gibi gözüküyor. Bölge halkı, geleceğe ilişkin umudunu kaybediyor" ifadesini kullandılar. 
     Büyükelçiler böyle dediler 
     "AB’nin PKK terörüne ilişkin görüşleri konusunda yanlış anlamalar olamaz. Terörizmi tümüyle kınıyoruz ve bu görüşü bölgede dahil, açık bir biçimde defalarca dile getirdik. AB, gelecekte üyesi olacak ülkelerin parçalanmasından yana değil ve Kürtleri modernizasyon sürecine aktif bir biçimde katılmaları için teşvik etti." Türk hükümetinin Güneydoğu politikalarını da eleştiren Büyükelçiler, "Hükümetin şimdiye kadar bölgede yapısal barışı sağlamak için sivil bir alternatifi olmadığını görmek kaygı vericidir. Askeri seçenek, düzenin yeniden kurulması için vazgeçilmez ancak nihai çözüm olamaz" diye konuştular. 
     
</TEXT>
</DOC>
