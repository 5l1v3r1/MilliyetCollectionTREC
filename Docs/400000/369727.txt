<DOC>
<DOCNO> 369727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun29.html </URL>
<DATE> 2005/08/14/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Rusopulos "Kazanın terör eylemiyle bağlantısı yok" 
</HEADLINE>
<TEXT>

     Yunanistan hükümet sözcüsü Theodoros Rusopulos, 121 kişinin öldüğü uçak kazasının terör eylemiyle bağlantısı olduğuna dair en ufak bir göstergenin bulunmadığını söyledi. 
     Rusopulos, Sağlık, Deniz, İçişleri, Kamu Düzeni ve Savunma bakanlarının, Başbakan Kostas Karamanlis ile kazaya ilişkin olarak yaptıkları 3 saati aşan toplantı sonrasında gazetecilere, uçağın düşürülmüş olabileceğini yönündeki söylentileri yalanladı. 
     Uçağın kuleyle irtibatının kesilmesinin ardından F-16 tipi 2 Yunan savaş uçağının yakın uçuşa geçerek, kokpitle bağlantı kurmaya çalıştıklarını kaydeden Rusopulos, F-16 pilotlarının hiçbir şekilde uçakla temasa geçemediklerini belirtti. 
     Savaş uçaklarının pilotlarının, yolcu uçağının bir pilotunun muhtemelen baygın halde olduğunu gözlemlediklerini, kabinde ise oksijen maskelerinin asılı halde bulunduğunun belirlendiğini kaydeden Rusopulos, F-16 pilotlarının, yolcu uçağının pilotlarının yerine geçmeye çalışan 2 kişi gördüklerini, ancak bu şahısların mürettebat veya yolcu olup olmadıklarının belirlenemediğini sözlerine ekledi. 
     Rusopulos, yolcu listesinin ise henüz açıklanmadığını kaydetti. 
     
     ATİNA YASTA 
     Yunanistan İçişleri Bakanı Prokopis Pavlopulos, kazada yaşamını yitirenlerin anısına ülkede genel yas ilan etti. 
     Bakanlık kararı çerçevesinde, 16 Ağustos'ta hükümet binalarındaki bayrakların yarıya indirileceği, saat 12.00'de 3 dakikalık saygı duruşunda bulunulacağı belirtildi. 
     
</TEXT>
</DOC>
