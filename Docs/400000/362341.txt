<DOC>
<DOCNO> 362341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun13.html </URL>
<DATE> 2005/07/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Financial Times Avusturya, Türkiye’nin AB üyeliğine karşı 
</HEADLINE>
<TEXT>

     HİLAL YILMAZ Londra DHA 

      Türkiye’nin AB ile üyelik müzakerelerine başlamasına yaklaşık iki ay kala Türkiye’nin üyeliği üzerine yapılan tartışmalar hızlanıyor. İngiltere’nin ekonomi ve politika gazetesi Financial Times FT , Türkiye’nin AB üyeliğine öteden beri karşı çıkan Avusturya’nın, Ankara’nın tam üyelik planlarını suya düşürebileceğini yazdı. Gazete, Avusturya’nın ekonomiden sorumlu bakanı Karl-Heinz Grasser’in, ’Hırvatistan ve diğer Balkan ülkeleri AB’ye girmeyi Türkiye’den daha fazla hakediyor’ sözlerine yer verdi. 
     
     HIRVATİSTAN’I TÜRKİYE’NİN ÖNÜNE ALMA SİNYALİ 
     Grasser’in, Avusturya Başbakanı Wolfgang Schüssel’in baskısıyla hareket ediyor olabileceği yorumunu yapan FT, Grasser’in yorumlarının çerçeve metni üzerinde anlaşma sağlaması ve prensipleri belirlemesi gereken 25 AB üyesi için önem arz ettiğini belirtti. AB yetkililerinin, Avusturya’nın Türkiye’den önce Hırvatistan’la müzakelerin başlatılması konusunda baskı yapmasından çekindiğini belirten FT, ’Avusturya, ancak ve ancak Hırvatistan’la müzakereler başlayınca Türkiye’yle müzakerelerin başlatılmasında ısrar edebilir. Üstelik Viyana, Macaristan ve Slovakya’dan da bu konuda destek görüyor’ dedi. 
     Avusturyalı bakanın Hollanda ve Fransa’daki referandumlarda Avrupa anayasasına verilen red oyunun sonuçlarının dikkate alınması gerektiğini şeklindeki görüşlerini de aktaran Financial Times, ’Grasser, Türkiye ile tam üyelik müzakerelerinin başlatılmasının yanlış olduğunu söylüyor. Türkiye’nin üyeliğini kime sorarsanız sorun ’hayır’ cevabı alırsınız diyor’ ifadelerini kullandı. 
     
</TEXT>
</DOC>
