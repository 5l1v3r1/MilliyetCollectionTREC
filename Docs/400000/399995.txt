<DOC>
<DOCNO> 399995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sonsiy01.html </URL>
<DATE> 2005/12/02/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Bakan Tüzmen Gİdecek çok yolumuz var ama pes etmek yok 
</HEADLINE>
<TEXT>

     Devlet Bakanı Kürşad Tüzmen, doğru politikalar doğru zamanda uygulandığında yolun açık olacağını belirterek, ''Gidecek çok yolumuz var, kimse pes etmesin'' dedi. 
     Tüzmen, Türkiye Triko Sanayicileri Derneği'nin düzenlediği toplantıda yaptığı konuşmada, devlet-özel sektör işbirliği olduğu zaman başarılara imza atılacağını ve bunun örneklerinin yaşandığını söyledi. 
     Türkiye'nin 2006 yılı ihracatının 2005 yılı ihracatından iyi olacağını, ama 2008, 2010 yıllarının düşünülmesi gerektiğini kaydeden Tüzmen, bunun için kar, üretim ve satışın artması gerektiğini dile getirdi. 
     3 yıl önce Türkiye'nin ihracatının 30 milyar dolar seviyelerinde olduğunu, ancak şu anda 70 milyar doların aşıldığını aktaran Kürşad Tüzmen, 3 yıl öncesiyle karşılaştırıldığı zaman toplam ihracatın yaklaşık 2 katına yükseldiğini belirterek, Türkiye'nin dünya ticaretinden yüzde 1 pay alan bir ülke konumuna geldiğini anlattı. 
     Türkiye'nin artık dünyaya marka ve moda satan bir ülke haline geldiğini ifade eden Tüzmen, zorlu bir dönemden geçildiğini, ancak sağlıklı bir gidişin olduğunu, Türkiye'nin ilk kez 3 yıl üst üste istikrarlı bir büyüme hızını yakaladığını söyledi. 
     Tüzmen, şunları kaydetti 
     ''Türkiye artık gündem tayin eden bir ülkedir. Dışarıdan baktığınız zaman güçlü bir Türkiye görüyorsunuz. Arada bir dışarı çıkıp bakmak lazım, 'Türkiye nereye gidiyor' diye... Dev bir ekonominin fertleri olduğunuzu unutmayın. Türkiye küçük projeleri geride bıraktı. Artık büyük düşünmek zorundasınız. Bence kendinize aynada bir bakın. Doğru politikaları doğru zamanda yaptığınızda önümüz açık. 2008'de 100 milyar dolar ihracatı geçeceğiz. Sizlerle birlikte 200, 300 milyar dolar ihracatı göreceğimiz günler olacak. Gidecek çok yolumuz var, kimse pes etmesin.'' Toplantıda, Devlet Bakanı Kürşad Tüzmen'e şükran plaketi de sunuldu. 
     
</TEXT>
</DOC>
