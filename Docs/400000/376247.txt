<DOC>
<DOCNO> 376247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/axgun01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hiç düşünmeden otobüse çıktım' 
</HEADLINE>
<TEXT>


Bozüyük'teki olaylarda eline Türk bayrağı alıp DEHAP otobüsüne çıkan ve öfkeli halkı yatıştırmaya çalışan Kaymakam, o anı Milliyet'e anlattı 

Ümran Avcı Bozüyük - Fotoğraf AHMET DUMANLI 

Bilecik Bozüyük'te otobüs içindeki Abdullan Öcalan yandaşlarını linç etmek isteyen öfkeli kalabalığa kendini siper eden Bozüyük Kaymakamı Dursun Balaban, "Birileri bir şeyleri Türkiye aleyhine kaşıyor. Vatandaşlardan soğukkanlı, sağduyulu olmalarını bekliyoruz" dedi. 
Geçtiğimiz pazar günü Gemlik'te Öcalan'a destek eylemi engellenen gruplar dönüşte otobüslerle, kurtuluş kutlamalarının yapıldığı Bozuyük'e geldi. Gün içinde Atatürk'e saygı duran halk, PKK ve Öcalan lehine slogan atan kalabalığı görünce taş ve sopalarla otobüstekilere saldırdı. Belediye Başkanı MHP'li Ahmet Berberoğlu kalabalığı yatıştırmaya çalışırken, Balaban Türk bayrağıyla otobüse daldı. Taşlarla çatlayan camı eliyle kırıp Türk bayrağını sallayarak, halkı sağduyulu olmaya çağırdı ve bu davranışıyla Türkiye'nin gündemine oturdu. 

Camlar ellerimi kesti 
Elleri kırık camlardan yaralanan, sesi kısılan, stresten rahatsızlanan Balaban, "Devletin görevlisi olarak yapmamız gerekeni yaptık. Ne gözümüzü kararttık, ne de canımızı düşündük" dedi. 
Gayelerinin olayı yatıştırmak olduğunu kaydeden Balaban, şöyle devam etti "Türkiye Cumhuriyeti kimliğini taşıyan herkes vatandaşımdır ve görevim de vatandaşlarımı korumak, kollamaktır. Hiç düşünmeden otobüse bindiğimde benim kaymakam olduğumu bilip bilmediklerini bilmiyorum. Sadece şunu ilan ettim 'Devlet herkesin can güvenliğini sağlayacak güçtedir' dedim ve bunu sağlamaya çalıştım. Buzlu camı iterek açtım, kendimi gösterdim. Beni gördükleri zaman, o şekliyle insanların duracağını, tansiyon düşmesi olacağını düşündüğüm için bu hareketi yaptım." 
Balaban, gerginliğin dün de sürdüğü Bozüyük'te her tarafı Türk bayrağıyla donatan vatandaşların, "Olaylar provake ediliyor" görüşüyle ilgili de, "Olabilir, bu olaylar durduk yerde çıkmıyor. Vatandaşıma şunu derim, kulaktan duydukları, kötü niyetli insanların bu tür sözlerine itibar etmesinler" diye konuştu. 

Gerginlik sürüyor 

HABER MERKEZİ 
Yurdun çeşitli bölgelerinden gelenlerin Abdullah Öcalan'a destek vermek amacıyla Gemlik Yürüyüşü'ne izin verilmemesinin ardından yaşanan gerginlik sürüyor. 
Düzce'nin Akçakoca ilçesinde Güneydoğulu bir grup işçi ile köylüler arasında yaşanan tartışmada, araya giren işçi Abdülrezzak Özdemir 45 , işçilerden birinin av tüfeğiyle açtığı ateş sonucu yaşamını yitirdi. İşçilerden Şükran Yiğit de yaralandı. Fındık işçilerinin PKK lehine slogan attıkları iddia edilirken, muhtar İdris Post, bu yöndeki iddiaların doğru olmadığını söyledi. Akçakoca Kaymakamı Ali Uslanmaz da, olayın siyasi ve ideolojik yanı bulunmadığını kaydederken, Jandarma olaya karışanları gözaltına aldı. 

Siirt'te 1 ölü, 10 yaralı 
Gemlik'ten önceki akşam Siirt'e dönen bin kişilik bir grup kent merkezine doğru yürümek istedi. Polis izin vermeyince göstericiler taşla karşılık verdi. Yaşanan arbedede 1 polisle 9 gösterici yaralandı. Silahla başından yaralanan Abdullah Aydan da hastanede yaşamını yitirdi.Adana Ova Mahallesi 1 Sokak'ta PKK sempatizanı 200 kişilik grup, dün akşam polise parke taşları ve molotofkokteyleriyle saldırdı. 1 polisin yaralandığı saldırıda, PKK ve Apo lehine slogan atan grubu Çevik Kuvvet dağıttı. 


</TEXT>
</DOC>
