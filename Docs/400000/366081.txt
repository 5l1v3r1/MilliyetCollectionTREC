<DOC>
<DOCNO> 366081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko34.html </URL>
<DATE> 2005/08/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da perakende fiyatlar yüzde 1.6 düştü... 
</HEADLINE>
<TEXT>

     İstanbul Ticaret Odası İTO verilerine göre, İstanbul'da Temmuz ayında perakende fiyatlar yüzde 1.6 düşerken, toptan eşya fiyatları yüzde 0.1 arttı. 
     İTO'dan yapılan yazılı açıklamaya göre, yıllık ortalama artışlar ise perakende fiyatlarda yüzde 7.9, toptan fiyatlarda yüzde 7.8 olarak gerçekleşti. 
     Geçen yılın aynı dönemi ile kıyaslandığında, perakende fiyatları yüzde 8.6, toptan fiyatlar yüzde 6.9 artış gösterdi. 
     Temmuz ayında gıda harcamaları grubu yüzde 1.4 geriledi. Bu grupta yer alan çeşitli ve hazır yiyecek endeksi binde 6 arttı. Et, balık ve kümes hayvanları endeksinde binde 2 artış izlenirken, yaş kuru sebze ve meyve endeksinde yüzde 8.8, yağlar, süt ve süt mamulleri endeksinde binde 1 azalış oldu. Ekmek ve tahıllar endeksi, tütün, alkollü ve alkolsüz içkiler endeksi ile dışarıda yenen yemek endeksinde fiyat değişimi yaşanmadı. 
     Giyim harcamaları grubunda yüzde 17.9, sağlık ve kişisel bakım harcamalarında yüzde 2.4 azalış olurken, ulaştırma ve haberleşme harcamalarında yüzde 6.1, konut harcamaları grubunda yüzde 1.2, kültür, eğitim ve eğlence harcamaları grubunda yüzde 2.2 ve diğer harcamalar grubunda yüzde 7.2 artış gerçekleşti. Ev eşyası harcamaları grubunda ise kayda değer bir değişim izlenmedi. 
     
     1963 BAZLI ENDEKS 
     İTO'nun 1963 bazlı Toptan Eşya Fiyatları Endeksi'ne göre, 2005 Haziran ayında binde 2 azalış gösteren toptan fiyatlar Temmuz ayında binde 1 oranında arttı. 
     2005 Temmuz ayı bir önceki yılın aynı dönemiyle kıyaslandığında artış oranı yüzde 6.9, Temmuz ayları itibariyle yıllık ortalama ise yüzde 7.8 seviyesinde gerçekleşti. 
     Aynı endekse göre, toptan eşya endeksi 2004 Temmuz ayının 2003 yılı Temmuz ayı ile mukayesesi yüzde 9.6, yıllık ortalama artış oranı yüzde 16.0 olmuştu. 
     
</TEXT>
</DOC>
