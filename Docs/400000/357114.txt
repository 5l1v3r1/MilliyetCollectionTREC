<DOC>
<DOCNO> 357114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur25.html </URL>
<DATE> 2005/06/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Aileden tek o kurtuldu 
</HEADLINE>
<TEXT>

     Halim AKÇA- Mustafa ARSLAN BUCAK Burdur , DHA 

BURDUR'un Bucak İlçesi'nde dün akşam saatlerinde meydana gelen trafik kazasında otomobil ile kamyonet çarpıştı. Hurdaya dönen otomobildeki aynı Çalışkan ailesinden 3 kişi öldü. Ailenin sadece büyük oğlu 14 yaşındaki Hakkı Çalışkan yaralı olarak kurtarıldı. 
     Burdur Telekom'da memur olarak görev yapan 47 yaşındaki İbrahim Çalışkan, dün öğleden sonra eşi 45 yaşındaki Hatice Çalışkan ile çocukları Hakkı ve Bahadır'ı da yanına alarak otomobiliyle Bucak'taki yakınlarını ziyarete gitti. Akşam yemeğinin ardından Bucak'tan yola çıkan İbrahim Çalışkan yönetimindeki 15 DR 517 plakalı otomobil, saat 21.00 sıralarında Dağarcık Rampası'nı aştı. Aşırı hız yapan otomobilin sürücüsü Çalışkan, virajı alamayarak direksiyon hakimiyetini kaybetti ve araç karşı şeride geçti. Hızla savrulan ve şarampole doğru giden otomobile karşı yönden gelen 61 yaşındaki Hasan Minaz'ın kullandığı 15 AH 877 plakalı kamyonet ortasından çarptı. Kazada hurdaya dönen otomobilde sürücü İbrahim Çalışkan, eşi Hatice Çalışkan ve 12 yaşındaki oğlu Bahadır Çalışkan olay yerinde hayatını kaybetti. Çiftin 14 yaşındaki oğlu Hakkı Çalışkan ise araç içinde sıkıştı. Yoldan geçen sürücülerin müdahele etmek istediği yaralı çocuk, araç içerisinden çıkartılamayınca itfaiye ve polise haber verildi. 
     
     İTFAİYE ÇIKARDI 
     Bucak Belediyesi'ne ait itfayi ekipleri olay yerine gelerek otomobilin kapılarını kesti. Hakkı Çalışkan, 20 dakika süren çalışmanın ardından yaralı olarak çıkartılıp ambulansla Bucak Devlet Hastanesi'ne gönderildi. Kamyonetin sürücüsü Minaz ile kaza sırasında kamyonette bulunan arkadaşları Alper Kaçar 19 ve Serdar Öztürk 19 de yaralı olarak Bucak Devlet Hastanesi'ne kaldırıldı. Otomobilde sıkışan cesetler, itfaiye ekipleri tarafından güçlükle çıkartıldı. 
     Bucak Devlet Hastanesi'nde tedaviye alınan yaralıların sağlık durumunun iyi olduğu belirtildi. Kazada ölen İbrahim Çalışkan, eşi Hatice Çalışkan ve küçük çocukları Bahadır Çalışkan'ın cenazesi ise otopsi için Burdur Devlet Hastanesi morguna konuldu. Cenazelerin bugün ikindi namazının ardından toprağa verileceği belirtildi. 
     Yaralı olarak Bucak Devlet Hastanesi'nde tedavi gören ve kazada babasını, annesini ve küçük kardeşini kaybeden Hakkı Çalışkan'ı akrabaları güçlükle teselli etti. 
     
</TEXT>
</DOC>
