<DOC>
<DOCNO> 382290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy15.html </URL>
<DATE> 2005/09/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan Özelleştirmenin şart olduğunu düşünmekteyiz 
</HEADLINE>
<TEXT>

     Başbakan Recep Tayyip Erdoğan, "Asla mali disiplinden taviz vermedik, bundan sonra da vermeyeceğiz" dedi. 
     Başbakan Erdoğan, Birleşik Arap Emirlikleri BAE temasları çerçevesinde Abu Dhabi’de ilk olarak geçtiğimiz yıl hayatını kaybeden eski BAE Devlet Başkanı ve Abu Dhabi Emiri Şeyh Zayed Bin Sultan Al Nahyan’ın kabrini ziyaret etti. 
     Kabirde Devlet bakanları Beşir Atalay ve Kürşat Tüzmen ile birlikte dua eden Başbakan Erdoğan, ziyaretçi defterini de dijital ortamda imzaladı. 
     Erdoğan, deftere, "BAE’de reform niteliği taşıyan gayretlerinizi unutmayacağız. Farklı bir dost, başarılı bir lider... Allah rahmet eylesin" yazdı. 
     Erdoğan, kendisine ikram edilen mırra ve meyve suyunu içti. 
     Başbakan Erdoğan ve beraberindeki heyet, daha sonra Intercontinental Otel’e geldi. 
     Otelde düzenlenen Türkiye-BAE İş Forumu Toplantısı’na katılan Başbakan Erdoğan, yaptığı konuşmada, BAE ile siyasi ilişkilerin dostluk ve kardeşlik esasına dayalı olarak sürdürüldüğünü söyledi. 
     Türkiye ve BAE’nin küreselleşmenin hızla sürdüğü bir ortamda dünya piyasalarıyla bütünleşmenin, ekonomik rekabet gücünü artırmanın ve bu süreçte önemli rol oynayan serbest girişime ve özel sektöre gereken desteği vermenin bilincinde olduğunu vurgulayan Erdoğan, ülkelerin son dönemde ağırlıklı bir şekilde bölgesel işbirliğine yönelik ekonomik entegrasyonu ön planda tuttuklarını ve uluslararası sermaye hareketleriyle hizmetlerin serbest dolaşımı konusunda liberal bir tutum izlediklerini ifade etti. 
     Türkiye’nin küresel planda gerçekleşen bu değişim sürecinin dinamik bir unsuru olarak ekonomik yapısında gerekli değişiklikleri gerçekleştirdiğini belirten Erdoğan, Türkiye’nin ekonomik alanda son 3 yılda küçümsenmeyecek ölçüde gelişmeler kaydettiğini söyledi. Erdoğan, büyüme rakamlarından örnekler vererek, Türkiye’nin dünyada en hızlı büyüyen ülkelerden biri olduğunu hatırlattı. Erdoğan, Türkiye’nin, Avrupa’nın GSMH’si dikkate alındığında en iyi büyüyen ülkesi olduğunu dile getirdi. 
     
     "ENFLASYON ARTIK CAYDIRICI BİR UNSUR OLMAKTAN ÇIKTI" 
     Enflasyonun da artık Türk ve yabancı iş dünyası için caydırıcı bir unsur olmaktan çıktığını anlatan Başbakan Erdoğan, "Sağlanan güven ortamı, enflasyonun azalması, gerçekleşen büyüme oranları ve ekonominin dinamiklerindeki köklü değişimler, Türk ekonomisine ilişkin verilerde açıkça görülmektedir" diye konuştu. 
     Başbakan Erdoğan, şunları söyledi 
     "Ekonomi politikalarının oluşturulması ve kamu mali yönetiminde sağlanan ilerleme sayesinde halkımızın ve yatırımcının güveni yeniden tesis edilmiştir. Bu güven, risk dilimini de azaltarak, faiz oranlarının uzun yıllardır görülmeyen en düşük seviyelere gerilemesini sağlamıştır. Bu dönemde maliye politikası hedeflerimizi de kararlılıkla gerçekleştirmiş bulunmaktayız. Asla mali disiplinden taviz vermedik, bundan sonra da vermeyeceğiz." 
     
     TÜRKİYE-BAE TİCARET HACMİ 
     BAE ile Türkiye arasındaki ticaret hacminin son 4 yılda yüzde 25 civarında arttığını ve 1.2 milyar dolar seviyelerine geldiğini kaydeden Erdoğan, ancak bu rakamın yeterli olmadığını söyledi. 
     Başbakan, özel sektörlerin yeni işbirliği alanları oluşturmasıyla ticaret hacminin ve yatırımların çok daha ileri seviyelere ulaşacağını da ifade etti. 
     Hükümet olarak, Türkiye’deki yatırım ortamının iyileştirilmesine özel önem atfetmekte olduklarını ve yatırımın önündeki engelleri kaldırmak konusunda tam bir kararlılık gösterdiklerini vurgulayan Erdoğan, temel alanlarda gerekli mevzuat değişikliklerini gerçekleştirdiklerini de söyledi. 
     Şirket kurmak için gerekli olan sürenin 1 haftanın altına düşürüldüğünü, hatta bir güne sığdırılabilecek hale geldiğini kaydeden Erdoğan, Türkiye’de yerli ve yabancı yatırımcı arasında hiçbir ayrım yapmadıklarını ve bütün şartlar ve fırsatların yerli ve yabancı yatırımcı için de eşit olduğunu belirtti. 
     Yatırım ortamının iyileştirilmesi amacıyla hükümetin yaptığı çalışmaların etkisini hemen gösterdiğini anlatan Erdoğan, gerek ulusal gerekse uluslararası yatırımlarda kayda değer artışlar elde edildiğini söyledi. Başbakan Erdoğan, Türk ekonomisinin özel sektör yatırımlarında olduğu gibi doğrudan yabancı yatırım girişlerinde de en yüksek düzeyine ulaştığını söyledi. 
     Erdoğan, 2004 yılında doğrudan yabancı yatırımların 2002 yılındaki seviyesinin 2 katını aşarak, 2.8 milyar dolara yükseldiğini bildirdi. 
     
     -YABANCI YATIRIMCININ YÖNELDİĞİ ALANLAR 
     Doğrudan yabancı yatırımcıların özellikle bankacılık ve iletişim sektörlerine yöneldiğini kaydeden Erdoğan, "2005-2007 yılları arasında ülkemize gelecek yabancı sermayenin 15 milyar dolar seviyesinde gerçekleşmesini bekliyoruz" dedi. 
     Erdoğan, AB ile başlayacak katılım müzakereleri ile Türkiye’ye yönelik doğrudan yabancı yatırımların artması açısından önemli bir fırsat yakalanacağını da ifade etti. Başbakan Erdoğan, şunları kaydetti 
     "Hükümetimiz, özel sektörün ekonomideki rolünün artırılmasına büyük önem vermektedir. Devlet olarak ekonomide bir aktör olarak yer almayı düşünmüyoruz. Denetleyen, düzenleyen bir konumda devletin yer alması gerektiğini düşünüyoruz. Bu amaçla iyi işleyen bir piyasa mekanizmasını ve özel sektörü, büyümenin ön koşulu olarak görmekteyiz. 
     Öte yandan tam işleyen bir pazar ekonomisi için özelleştirmenin şart olduğunu düşünmekteyiz. Türkiye, özellikle geçtiğimiz yıl özelleştirme konusunda büyük adımlar atmıştır. İleriye dönük olarak amacımız, diğer birkaç büyük kamu teşebbüsünün de özelleştirme programımız kapsamında satışını gerçekleştirmektir. Türk Telekom, TÜPRAŞ, Mersin Limanı gibi büyük özelleştirme ihaleleri sonuçlanmıştır. THY, Petkim, Erdemir, İzmir Limanı ve bazı 5 yıldızlı oteller ile ilgili ihalelerin ise yakında sonuçlandırılması beklenmektedir. 
     Türkiye’de yatırım yapmak isteyen müteşebbislerin ilgilerinin sadece özelleştirme kapsamında bulunan kuruluşlarla sınırlı kalmaması gerekmektedir." 
     
     YATIRIMA DAVET 
     Türkiye’de yatırım için birçok verimli alanın bulunduğunu kaydeden Erdoğan, petrol, petro kimya, turizm, iletişim, bilişim, gemi inşaat sektörü, ulaştırma, silah sanayi gibi sahalara duyulan ilginin somut projelere dönüştürülmesini de arzu ettiklerini bildirdi. Erdoğan, "Değişik alanlardaki yeni yasalar ve düzenlemeler, Türk ekonomisindeki faaliyetleri yeniden şekillendirmiştir. Türkiye, istikrar ülkesidir. Türkiye, sorunlar ülkesi olmaktan çıkmıştır. 
     Fırsatlar ülkesi haline gelmiştir" diye konuştu. 
     Erdoğan, konuşmasının sonunda BAE’li iş adamlarını Türkiye’de yatırıma davet etti. 
     
</TEXT>
</DOC>
