<DOC>
<DOCNO> 394811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy13.html </URL>
<DATE> 2005/11/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çiçek Şemdinli olayları tüm yönleriyle araştırılmaktadır 
</HEADLINE>
<TEXT>

     Adalet Bakanı Cemil Çiçek, Şemdinli’deki olaylar konusunda savcılara baskı yapıldığı yönündeki iddiaları değerlendirerek, "Konu, hiçbir tereddüte meydan vermeyecek şekilde bütün yönleriyle araştırılmaktadır, araştırılacaktır" dedi. 
     Çiçek, Adalet Bakanlığı ve Avrupa Konseyi’nin işbirliğiyle Ceza ve Tevkifevleri Ord. Prof. Dr. Sulhi Dönmezer Personel Eğitim Merkezi’nde düzenlenen "Denetimli Serbestlik ve Tahliye Sonrası Yardım" konferansının açılışının ardından basın mensuplarının sorularını yanıtladı. 
     Çiçek, bir gazetecinin, "Şemdinli’deki olaylara ilişkin CHP Milletvekili Esat Canan ve bazı kişilerin, savcıların baskı altında olduğu yönünde iddiaları var. Bu konudaki görüşleriniz nelerdir " şeklindeki sorusu üzerine, olay meydana geldiğinden itibaren Şemdinli Cumhuriyet Savcısı’nın olaya el koyarak soruşturma başlattığını, Hakkari Cumhuriyet Savcısı’nın da soruşturmaya dahil olduğunu, ayrıca yargılamanın Van’da yapılabileceği düşünülerek Van Cumhuriyet Savcısı’nın da soruşturmaya katıldığını ifade etti. 
     Olayın ortaya çıkmasıyla Başbakan Erdoğan’ın, kendisinin ve İçişleri Bakanı’nın konunun tüm yönleriyle aydınlatılması için kararlılık içinde hareket ettiklerini belirten Çiçek, şunları söyledi 
     "Konunun tüm yönleriyle aydınlatılması, gerçeğin hiçbir tereddüte meydan verilmeden ortaya çıkartılması, kamu vicdanında herhangi bir tereddüte meydan bırakılmaması konusunda siyasi kararlılığımız olduğunu, bu işle ilgili yapılacak her türlü çalışmaya her türlü katkıyı vereceğimizi devlet ve hükümet olarak açıkladık. 
     Hazırlık soruşturması olması hasabiyle detaylarını bilemem. Size de veremem zaten. O takdirde usul hukukunu çiğnemiş oluruz. Konu, hiçbir tereddüte meydan vermeyecek şekilde bütün yönleriyle araştırılmaktadır, araştırılacaktır." Adalet Bakanı Çiçek, soruşturmaların ve arkasından yargılamanın basının bilgisi dahilinde yapıldığını ifade ederek, "Çok şükür Türkiye bir demokratik ülkedir. Parlamentosu açıktır. Parlamento konuyla yakından alakalıdır. Siyasi parti heyetleri bölgeye gitmektedir. Düşüncelerini açıklamaktadır. Bu kadar açıklık içinde soruşturma sürdürülürken hukuki olan gizlilik kısmı da dava açıldığında ortadan kalkacaktır. Dolayısıyla bu anlamdaki tereddütlere hiç gerek yok" diye konuştu. 
     
     "HERKESİN SORUMLULUK DUYGUSUYLA HAREKET ETMESİ LAZIM" 
     Çiçek, geçmişte yaşanmış bir kısım olaylardan yola çıkılarak "Bu da böyle olabilir" gibi ihtimaller üzerine soruşturmayı yürüten kişilerin zan altında bırakılmaması gerektiğini vurgulayarak, şöyle devam etti 
     "En ufak bir emare olmadığı halde varmış gibi gösterip toplumun kafasını, zihnini karıştırmakta ben fayda görmüyorum. Herkesin sorumluluk duygusuyla hareket etmesi lazım. Bu nevi olaylar siyasi demeç vermek için kolaylık getirir. Manşete yansımayacak şeyleri siz de manşetten verebilirsiniz. Ama, Türkiye bir hukuk devletidir. Bu olayın olması üzücüdür. Bu tahkikatın bütün tereddütleri ortadan kaldıracak tarzda yapılması ve soruşturulması önemlidir. Bütün bunlar hukuk çerçevesinde yapılacaktır. Tribündeki beklentilere göre bunların yapılması mümkün değildir." Çiçek, konuyu idari yönden soruşturmakla 2 mülkiye müfettişini de görevlendirdiğini, savcıların da titizlikle soruşturmayı yürüttüğünü ifade ederek, "Yine de soruşturmadan tereddütü olan varsa karanlıkta göz kırpmak yerine, içi boş beyanlarda bulunmak yerine soruşturmanın neresinde eksiklik görüyorlarsa bunları da dinlemeye hazırız" dedi. 
     Gerçeğin bütün çıplaklığıyla ortaya konulması konusunda ciddi bir siyasi kararlılıkları bulunduğunu tekrarlayan Çiçek, savcıları zan altında bırakacak beyanlardan herkesin kaçınması gerektiğini söyledi. 
     Cemil Çiçek, bir gazetecinin, "İki astsubayın serbest bırakılmasının bu yönde tereddütler oluşturduğunu" ifade etmesi üzerine de, "Dosyayı bilmeden bu sözleri değerlendirme şansım yok. 
     İki astsubayın serbest bırakıldığı doğrudur. Ancak savcı soruşturmayı yaparken, kişileri tutuklamaya sevk ederken dosyadaki delil durumuna göre bu işleri yapar. Dışarıdaki beklentilere göre değil" yanıtını verdi. 
     Adalet Bakanı Cemil Çiçek, soruşturmanın henüz bitmediğini, işin başlangıcında olduklarını dile getirerek, bir süre sonra serbest bırakılmış olan varsa tutuklanabileceği gibi, tutuklanmış olan varsa serbest de bırakılabileceğini hatırlattı. 
     Bu sözleri, bu olaya mahsus söylemediğini de ifade eden Çiçek, usul hükmüne göre söylediğini belirtti. 
     Dosyayı bilmeden, soruşturmanın içini bilmeden, yorum yapmanın yanlış olacağını kaydeden Çiçek, "Dolayısıyla delil olmadan insanları tutuklarsanız o zaman da başka sorunlar ortaya çıkıyor. Sizler haksız yere insanlar tutuklanıyor diyorsunuz. Dava açıldığında bunu herkes öğrenecektir" diye konuştu. 
     
</TEXT>
</DOC>
