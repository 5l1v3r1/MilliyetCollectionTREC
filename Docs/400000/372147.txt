<DOC>
<DOCNO> 372147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko15.html </URL>
<DATE> 2005/08/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İSO, ikinci büyük 500 sanayi kuruluşunu açıkladı... 
</HEADLINE>
<TEXT>

     İstanbul Sanayi Odası'nın İSO Türkiye'nin 500 büyük sanayi kuruluşunu izleyen ''İkinci 500 Büyük Sanayi Kuruluşu 2004 Yılı Raporu'' açıklandı. 
     Normandy Madencilik A.Ş. 2004 yılındaki 63 milyon 575 bin 371 YTL'lik üretimden satış hasılatıyla ilk sırayı alırken, Petlas Lastik 63 milyon 504 bin 331 YTL ile ikinci oldu. 
     Aydın Mensucat Döşemelik Kumaş Sanayi ve Ticaret A.Ş. ise 62 milyon 940 bin 479 YTL ile üçüncü sırada yer aldı. 
     
     NET SATIŞLARI 20.1 MİLYAR YTL 

     Türkiye'nin en büyük ikinci 500 büyük sanayi kuruluşunun 2004 yılındaki üretimden net satışları 20 milyar 140 milyon 277 bin 407 YTL oldu. 
     İstanbul Sanayi Odası'nın İSO Türkiye'nin 500 büyük sanayi kuruluşunu izleyen İkinci 500 Büyük Sanayi Kuruluşu Raporu, İSO Yönetim Kurulu Başkanı Tanıl Küçük tarafından açıklandı. 
     Rapora göre, 2004 yılında 491 özel büyük kuruluşun 403'ü kar ederken, 88'i zarar etti. 
     İkinci 500 büyük sanayi kuruluşunun 2004 yılı net satış hasılatı 23 milyar 688 milyon 670 bin 695 YTL, brüt katma değeri 4 milyar 942 milyon 970 bin 990 YTL, vergiden önceki dönem karı 628 milyon 768 bin 824 YTL olarak gerçekleşti. 
     2004 yılında ikinci 500 büyük sanayi kuruluşu arasında 95 yeni kuruluş katılırken, özel büyük sanayi kuruluşları sayısı 488'den 491'e yükseldi. Kamu kuruluşları sayısı ise 12'den 9'a geriledi. 
     Özel büyüklerde cari fiyatlarla üretimden satışlar yüzde 20.6 oranında artarken, kamu kuruluşlarında yüzde 19.5 düşüş görüldü. 
     İkinci 500 büyük sanayi kuruluşu içinde 242 İSO üyesi özel büyük sanayi kuruluşu yer aldı. 
     
     İKİNCİ 500'ÜN 74'Ü YABANCI SERMAYELİ 

     Rapora göre, 2004 yılında ikinci 500 büyük sanayi kuruluşu, Türkiye ihracatının yüzde 8.6'sını gerçekleştirdi. İkinci 500'ün toplam ihracatı, ilk 500'ün toplam ihracatının yüzde 16.4'ü kadar oldu. 
     İkinci 500 büyük sanayi kuruluşunun ihracatında ilk sırayı yüzde 50'lik payla tekstil, giyim, deri ve ayakkabı sektörü aldı. İkinci sırada yüzde 11.6 ile metal eşya, makine teçhizat sektörü, üçüncü sırada da yüzde 9.4 ile gıda, içki ve tütün sektörü yer aldı. 
     Rapora göre, ikinci 500 içinde yabancı sermaye paylı 74 kuruluş bulundu. İlk 500'te bu sayı 149 olarak belirlenmişti. 
     İkinci 500 içindeki 74 yabancı sermaye paylı kuruluşun 24'ü yüzde 100 yabancı sermayeli. Yabancı sermaye oranı yüzde 50'den fazla olan kuruluş sayısı 14, yüzde 50'si yabancı sermayeli kuruluş sayısı 10, yüzde 50'nin altında yabancı sermaye paylı kuruluş sayısı 26 oldu. 
     İkinci 500 içinde yer alan 74 yabancı sermaye paylı kuruluş toplam üretimden satışlarda yüzde 15.1, toplam satışlarda yüzde 17.1, brüt katma değerde yüzde 24.8, özsermayede yüzde 12.6, net aktiflerde yüzde 12.9, vergi öncesi dönem karında yüzde 44.1, ihracatta yüzde 13.7, istihdamda yüzde 12.9 pay aldı. 
     1000 büyük sanayi kuruluşu içindeki 223 yabancı sermaye paylı kuruluş, üretimden satışlarda yüzde 39, satış hasılatında yüzde 40, brüt katma değerde yüzde 48.5, özsermayede yüzde 26, net aktiflerde yüzde 27.2, vergi öncesi dönem karında yüzde 44.2, ihracatta yüzde 44.3 ve istihdamda yüzde 23.6'lık paya sahip oldu. 
     Rapora göre, ikinci 500 kapsamındaki özel kuruluşlarda kısa vadeli borçların payı, 2003'te yüzde 37.8 iken, 2004 yılında yüzde 30.7 oldu. 
     İkinci 500 kapsamındaki özel kuruluşlarda 2001 yılında eksi yüzde 1.5 olan satış karlılık oranı, 2002'de yüzde 3.2'ye, 2003'te yüzde 4.3'e çıktı. Enflasyon düzeltmesi sonrası ise yüzde 4.6'ya yükseldi. 
     Rapora göre, 2004'te ikinci 500 büyük sanayi kuruluşu Türkiye GSMH'sinin yüzde 1.2'sini yarattı. Aynı yıl, Türkiye GSMH'sinin yüzde 13.5'i ilk 500 tarafından gerçekleştirildi. 
     İkinci 500 büyük sanayi kuruluşunun yarattığı brüt katma değer, Türkiye sanayi sektörü brüt katma değerinin yüzde 4.6'sı oranında oldu. 
     
     EN ÇOK KAR EDEN KURULUŞ DOW TÜRKİYE 

     Rapora göre, ikinci 500 içinde, 2004 yılında en çok kar eden kuruluşlar 39 milyon 414 bin 559 YTL ile Dow Türkiye Kimya Sanayi ve Ticaret A.Ş., 29 milyon 943 bin 733 YTL ile Ayen Enerji A.Ş. ve 28 milyon 356 bin 290 YTL ile Limak Kurtalan Çimento Sanayi ve Ticaret A.Ş. oldu. 
     En çok ihracat yapan kuruluşlar ise 73 bin 174 dolar ile Sertler Örme Ticaret ve Sanayi A.Ş., 62 bin 246 dolar ile Arbel Bakliyat Hububat Sanayi ve Ticaret A.Ş., 51 bin 580 dolar ile İpaş İplik Sanayi ve Ticaret A.Ş. olarak sıralandı. 
     En çok kişi çalıştıran kuruluşlar 3 bin 154 ile T.T.K Sınırlı Sorumlu Üzülmez Taşkömürü İşletme Müessesesi, 2 bin 332 ile Hugo Boss Tekstil Sanayii Ltd. Şti., 2 bin 325 ile T.T.K Kozlu Taşkömürü İşl. Müessesi oldu. 
     
</TEXT>
</DOC>
