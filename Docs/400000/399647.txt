<DOC>
<DOCNO> 399647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko45.html </URL>
<DATE> 2005/12/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AMB, faiz oranlarını yükseltti 
</HEADLINE>
<TEXT>

     Avrupa Merkez Bankası AMB , faiz oranlarını çeyrek puan artırarak yüzde 2.25'e yükseltti. 
     AMB'nin 5 yıl içinde yaptığı bu ilk faiz yükseltimi, yüksek enerji fiyatları ve aşırı ucuz kredi maliyetlerinin enflasyonu azdıracağına ilişkin kaygıların güçlenmesi üzerine geldi. 
     Faizleri en son 2000 yılında yükselten AMB, 2003 Haziran'ında da çeyrek puanlık bir indirime giderek temel faiz oranını yüzde 2'ye çekmiş ve o tarihten itibaren hiçbir değişiklik yapmamıştı. 
     Faiz artışından yana olanlarla, Avrupa ekonomisindeki canlanışın kırılganlığına dikkat çekerek bir süre daha ucuz faiz politikasının devamını isteyenler arasında karşıt baskılarla karşılaşan AMB'nin bundan sonraki hareket tarzı konusunda da spekülasyonlar sürüyor. 
     Gözlemcilerin çoğu, AMB'nin faiz artırımına devam edeceğini beklemekle birlikte, bu artışların ABD Merkez Bankası'nın yaptığı gibi art arda ve düzenli olarak gelmeyeceğini savunuyorlar. 
     
</TEXT>
</DOC>
