<DOC>
<DOCNO> 351805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko10.html </URL>
<DATE> 2005/06/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Daewoo'nun kaçak patronu tutuklandı... 
</HEADLINE>
<TEXT>

     Güney Kore'nin müflis sanayi devi Daewoo'nun kurucusu Kim Vu Çong, adalete teslim olmak üzere bu sabah ülkesine döndü. 
     Sanayi imparatorluğunun 1999'da yıkılmasından sonra yurtdışına kaçan ve milyarlarca dolar yolsuzluk yaptığı gerekçesiyle 2001'den bu yana kırmızı bültenle aranan 68 yaşındaki Kim, uluslararası Seul Incheon havaalanına indikten sonra kendisini bekleyen basın mensuplarına, Daewoo yüzünden insanların başına dert açmış olduğuna üzüldüğünü söyledi ve halktan özür diledi. Kim, ''adaletin tecelli etmesi için üzerine düşeni yapacağını'' belirtti. 
     Kim Vu Çong, Daewoo'nun Temmuz 1999'da 80 milyar dolar borçla iflas etmesi üzerine yurtdışına çıkmıştı. 
     Dev şirkette başlatılan soruşturma çerçevesinde savcılar, grubun kurucusu olan Kim'in 1999'dan bu yana Fransa, Almanya, Sudan ve Fas gibi birçok ülkede görüldüğünü belirtmişler, eski sanayicinin geri getirilmesinin zor olduğunu, zira ülkedeki birçok politikacıyla yakın ilişkisi bulunan Kim'in getirilmesi için üst düzey yetkililerden onay çıkmadığını öne sürmüşlerdi. 
     Savcılar, Kim'in 1997'deki mali kriz döneminde, üst düzey yöneticilerin hesaplarda yaptığı şişirmeden haberi olmasına rağmen bir şey yapmadığını ve firmanın denizaşırı faaliyetlerinde kullanmak üzere İngiltere'de oluşturduğu hesaptan kendi hesabına 20 milyar dolar geçirdiğini iddia ediyor. 
     1997'deki Asya krizinin ardından 55 milyar dolarlık borç yüküyle ayakta kalmaya çalışan, ancak buna fazla dayanamayan Daewoo'nun patronu Kim'in Kore'deki tüm malvarlığına el konulmuştu. Eski sanayici, geçinebilmek için Güneydoğu Asya'da yatırım yapan bir Fransız mühendislik şirketine danışmanlık hizmeti veriyordu. 
     
     DAEWOO'NUN HİKAYESİ 

     110 ülkede 320 bin kişinin çalıştığı ve otomotivden beyaz eşyaya kadar her sektörde yatırımları bulunan Daewoo, kuruluşundan 33 yıl sonra ülkenin Samsung ve Hyundai'den sonra üçüncü büyük şirketi haline gelmişti. 
     Başarı öyküsünü yazan Kim'in ''Dünya Büyük ve Yapacak Çok İş Var'' adlı kitabı, Kore'de 2 milyondan fazla sattıktan sonra, 21 yabancı dile çevrilmişti. 
     Kim'in batışının en büyük nedeni ise otomotivde uluslararası bir isim haline gelmek istemesiydi. Bu amaçla Polonya, Ukrayna, İran, Vietnam ve Hindistan'da otomobil fabrikaları kuran Kim, önemli miktarda borçlandı. 
     Ancak Asya krizi, Kim'i, fabrikaların kuruluşu aşamasında yakaladı. Bankalar kredileri geri çağırdı ve Daewoo sallanmaya başladı. 
     Bu sırada devreye General Motors girdi. Amerikalı otomotiv devine Daewoo Motors'un yüzde 50'sini 7-10 milyar dolara satışına ilişkin görüşmeler 1998'de bir ön anlaşmayla sonuçlandı. Ancak GM daha sonra, bilançoda ''saklanmış zararlar'' olduğunu ileri sürerek anlaşmadan caydı. GM, sonunda 2002 yılında Daewoo'nun otomobil bölümünün sahibi oldu. 
     Daewoo'nun 7 eski yöneticisi de 2001'de 7 yıla varan hapis cezaları almış, 4'ü devlet başkanı tarafından affedilmişti. Daewoo'nun batışı, 1997-98'deki Asya Krizi'nden olumsuz etkilenen Güney Kore'nin Uluslararası Para Fonu'ndan 58 milyar dolar kredi almasına neden olmuştu. Daewoo'nun batışının etkilerini ortadan kaldırmak ve gruba bağlı diğer şirketleri yeniden kazanmak için Güney Kore hükümeti, el konulan şirketten sadece 8 milyar elde edebildi. 
     
</TEXT>
</DOC>
