<DOC>
<DOCNO> 361020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko27.html </URL>
<DATE> 2005/07/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Serdengeçti Gözden geçirme ertelenmese bile faizi düşürmezdik 
</HEADLINE>
<TEXT>

     Merkez Bankası Başkanı Süreyya Serdengeçti, ''Sosyal Güvenlik Yasası zamanında çıkmış olsaydı, IMF ile ilgili gözden geçirme ertelenmemiş olsaydı dahi şu anda bana göre faizleri düşürme imkanı yoktu. O yüzden düşmeyecekti'' dedi. 
     CNBC-e'de soruları yanıtlayan Serdengeçti, Merkez Bankası'nın kısa vadeli faiz oranlarını düşürmemesine yönelik eleştirileri yanıtlarken, para politikaları hakkında bilgi verdi. 
     ''Sosyal Güvenlik Yasası çıkmadı, gözden geçirme gecikiyor. O zaman Merkez Bankası faizleri düşürmez'' şeklindeki değerlendirmeleri yadırgadığını belirten Serdengeçti, yasa çıkana kadar Merkez Bankası'nın faizleri indirme politikasına ara vermesi gibi bir durumun da söz konusu olmadığını vurguladı. 
     Serdengeçti, ''Önümüzdeki 3 ay içinde enflasyona, talebe ilişkin daha bir çok veriler yayımlanacak. Biz bir çok tahminlerde bulunacağız. Bunları görmeden kısa vadeli faizlerin nasıl seyredeceği ya da düşmeyeceğini söylemek mümkün değil'' diye konuştu. Merkez Bankası'nın son duyurusunda, büyüme göstergelerine, özellikle iç talebe, enflasyon gelişmelerine konsantre olunduğu anlatan Serdengeçti, duyuruda, ''sosyal güvenlik yasası çıkmazsa faiz düşmez, diye bir şeyin olmadığını'' vurguladı. 
     
     ''DUYURULAR ÇOK İYİ OKUNMALI'' 
     Petrol fiyatlarındaki artışa da dikkati çeken Serdengeçti, şunları söyledi 
     ''Sadece Sosyal Güvenlik Yasası üzerinde durulmasını pek anlamıyorum. Merkez Bankası duyuruları çok iyi okunmalı. Herkesin Merkez Bankası ile aynı fikirde olmasını beklemiyorum. Ama bu duyurular okunmadan analiz yapılıyorsa, bunu son derece mahsurlu bulurum. Bundan insanlar zarar görürler.'' Sosyal Güvenlik Yasası'nın çıkmamış olmasının hiç önemli olmadığının söylenemeyeceğini vurgulayan belirten Serdengeçti, bunun büyüme, enflasyon ile ilgili verilerden sonra geldiğini belirtti. Sonuçta hazır, üzerinde çalışılmış bir yasa olduğuna işaret eden Serdengeçti, yapısal reformların gecikmesinin evvelden beri bekleyişleri olumsuz etkileme endişesi getirdiğini belirterek, bekleyişlerin olumsuz etkilenmesinin de büyüme ve enflasyon üzerinde etkisi olacağını, Merkez Bankası'nın bu yönde dolaylı etkilerinden endişe ettiğini söyledi. 
     Serdengeçti, ''Bana göre Sosyal Güvenlik Yasası, enflasyon ve büyümeye ilişkin göstergelerden sonra şu anda üçüncü plandadır'' dedi. 
     
     ''SADECE BEKLENTİLERE BAKMIYOR'' 
     Merkez Bankası'nın bekleyişlere önem verdiğini ancak sadece beklentilere bakmadığını anlatan Serdengeçti, şöyle devam etti 
     ''Ekonomi ile ilgili bugünü ve geleceği ile ilgili ne kadar gösterge bulabiliyorsa, derleyebiliyorsa, hepsine bakıyor. Bekleyişler sadece bir tanesi. Kredibilite artışına rağmen gelecek yılki enflasyon tahmininin hala yüzde 5'e yakınsamamış olması, bana göre bir sorun tabii. Nisan ayı itibariyle özel kapsamlı TÜFE göstergelerinin bazılarında yukarı doğru bir kıpırdanma başladı. Ancak bir aylık kıpırdanmanın bir eğilimin ortaya çıktığı anlamına gelmez. Biraz izlemek, analiz etmek gerekti. Şu anda ise bir eğilimden söz etmek söz konusu.'' Serdengeçti, iç talep ile ilgili endişelerin giderek daha fazla gerçekleşmesi, örneğin petrol fiyatının dolaylı etkilerinin çok yoğun bir şekilde ortaya çıkması, buna başka şeylerin de ilave edilmesi halinde, sonuçta enflasyon hedeflerinin ciddi tehdit alına girebileceğini belirtirken, şunları söyledi 
     ''Bu durumda Merkez Bankası'nın faizi artırması gerekir. Merkez Bankası da faizi artırır. Merkez bankacılığı da budur. Merkez Bankası bu gerçeğin altını defalarca çizmiştir. 2004 Ağustos'unda yayımladığımız para politikasında bunun nedenleri sonuçları irdelenmişti. Şu anda böyle bir şey yok.'' 
     
     ''BÜYÜME GÜÇ KESMEDİ'' 
     ''Büyümenin güç kestiği''ne ilişkin değerlendirmelere katılmadığını söyleyen Serdengeçti, büyümeye ilişkin rakamları şöyle değerlendirdi 
     ''Dayanıklı ve yarı dayanıklı tüketim, inşaat harcamalarında artış var. İnşaat yatırımları, konut ve sınai yapı ruhsatlarında yükselme görüyoruz. Bu, ülkedeki potansiyel üretim düzeylerini yukarıya çekecektir. İstihdamdaki gelişmeler durgunluğa ve yavaşlamaya işaret etmiyor. Yavaş yavaş olsa da yukarı doğru gelişme var. Kredilerde, özellikle konut kredilerinde yavaşlama yok. İthalatta, tüketim mallarının oranı hafif aşağı gelse de ara mallarının oranı artıyor. Bu durum ortadayken, birinci çeyrek verileri açıklanmışken yavaşlamadan söz ediliyor. Burada 2 tane hata yapılıyor, baz etkisi ve mevsimsellik hesaba katılmıyor.'' İç talep üzerinde en fazla etkili olan sıkı maliye ve sıkı para politikalarının halen yürürlükte olduğuna işaret eden Başkan Serdengeçti, ''Ama, hükümet de bunu söylüyor, programda da var zaten, gerekirse ilave tedbirlerin alınması her zaman söz konusu olabilir'' dedi. 
     Onun haricinde iç talepten endişe ediliyorsa gelirler politikasına dikkat edilmesi gerektiğini, ücretlere fazla zam yapmanın burada bir takım zararları olabileceğini anlatan Serdengeçti, ''Para politikası alanında da faiz artışı gelir. İç talep daha da tehdit eder hale gelirse, zorunlu karşılıklarda artış yapılır. Ama şu anda bunun koşulları yok'' diye konuştu. 
     
     KAMU KESİMİNDEKİ ÜCRET ARTIŞI 
     Merkez Bankası'nın gelirler politikasındaki tutumunun hep aynı olduğunu, dikkatli olunması gerektiğini anlatan Serdengeçti, şöyle devam etti. 
     ''İstikrar programı uygulandığı dönemde gördüğümüz kadarıyla gelirler politikası hemen hemen az çok enflasyonla uyumlu bir şekilde devam etmiştir. Reel ücretlerin seyri önceden istikrar çabalarımıza yardımcı olmakla beraber, artık bir süredir, geçen yılın sonundan beri eskisi kadar yardım etmeyebileceği görüşü var. Reel ücretlerde sektörden sektöre farklılıklar var. Bazı sektörlerde artışlarda daha fazla görüyoruz. Bu tabii sıkıntı yaratabilir.'' Petrol fiyatlarındaki artışın etkisinin Temmuz enflasyonunda görüleceğini belirten Serdengeçti, ''İleride açık enflasyon hedeflemesine geçtiğimizde bu tür unsurlar son derece önem kazanacak. Dışarıdan petrol fiyatları biçiminde gelen bir şokta, bu tarım ürünleri için de geçerlidir, birinci etkiye karşı Merkez Bankası'nın para politikasının ya da hükümet politikalarının yapabileceği fazla bir şey yok'' dedi. 
     
</TEXT>
</DOC>
