<DOC>
<DOCNO> 391955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun31.html </URL>
<DATE> 2005/11/03/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Doğu Avrupa'daki ABD'ye ait cezaevleri iddiası soruşturulacak 
</HEADLINE>
<TEXT>

     Avrupa Komisyonu'nun, Amerikan Merkezi Haberalma Teşkilatı'nın CIA El Kaide üyelerini sorgulamak için Doğu Avrupa'da gizli cezaevleri kurduğu yolundaki haberleri soruşturacağı bildirildi. 
     Avrupa Birliği AB sözcüsü Friso Roscam Abbing gazetecilere yaptığı açıklamada, AB üyesi 25 ülke hükümetlerinden iddialara ilişkin bilgi isteneceğini, tam olarak ne olduğunu öğrenmek zorunda olduklarını söyledi. 
     Gizli cezaevlerinin AB insan hakları yasaları ve diğer Avrupa insan hakları sözleşmelerini ihlal ettiğini ve Avrupa Komisyonu'nun konuyu inceleyeceğini ifade eden Abbing, Avrupa Komisyonu'nun, insan haklarını ihlal eden üye ülkelere karşı harekete geçemediğine dikkat çekti. 
     Abbing, mahkumlara davranış konusuna gelince, Avrupa İnsan Hakları Sözleşmesi ve İşkenceyle Mücadelede Uluslararası Sözleşmeye imza atmış 25 üye ülkenin bu sözleşmelerden kaynaklı yükümlülüklerini tam olarak yerine getirmesi gerektiğinin çok açık olduğunu bildirdi. 
     Avrupa Komisyonu'nun adalet ve içişleri müdürlüğünden teknik uzmanların AB üyesi ülkeler ve AB'ye aday ülkelerdeki muadilleriyle haberlerin doğruluğunu değerlendirmek için temas halinde olduğunu kaydeden Abbing, soruşturmayı tamamladıktan sonra tutumlarını belirleyeceklerini belirtti. 
     Avrupa Konseyi Başkanlığı sözcüsü Matjaz Gruden de konuyla ilgili olarak bazı soruşturmaların yapılabileceğini, tam bir sonuç elde edinceye kadar harekete geçmenin zor olduğuna işaret ederek, ''Bu gerçekten bizim topraklarımızda olmuşsa Avrupa insan hakları sözleşmesinin ihlali söz konusu olacak'' dedi. 
     Gizli cezaevlerinin, birçoğu AB üyesi Avrupa Konseyi'nin 46 üyesi tarafından imzalanan Avrupa İnsan Hakları Sözleşmesi'ni ihlal ettiğini bildiren Gruden, gizli cezaevleri kurulmasına izin veren Avrupa ülkelerine yönelik ne tür önlem alınacağına tam bir soruşturmadan sonra karar verilebileceğini kaydetti. 
     Uluslararası Kızılhaç örgütü de ABD'den iddialara ilişkin bilgi ve varsa bu gizli cezaevlerine giriş izni istedi. Kızılhaç sözcüsü Antonella Notari, ''teröre karşı küresel savaş'' adı altında gözaltına alınan çok sayıda kişinin akıbeti ve bilinmeyen yerlerde tutulması konusunda kaygı duyduklarını söyledi. 
     Romanya, Slovakya, Macaristan, Gürcistan ve Ermenistan kendi topraklarında gizli cezaevi bulunmadığını açıklamıştı. Letonya Güvenlik Polisi Müdürü Janis Reinikis de kendi ülkesine bu tip bir cezaevi bulunmadığını belirtti. 
     Washington Post gazetesi, CIA'nin, El Kaide terör örgütünden bazı önemli şüphelileri 8 ülkedeki gizli cezaevlerinde tuttuğunu ve sorguladığını yazmıştı. 
     Haberde, CIA'nin yaklaşık 4 yıl önce farklı zamanlarda kurduğu bu cezaevlerinin Doğu Avrupa ülkeleri, Afganistan ve Tayland dahil 8 ülkede bulunduğu belirtilmişti. 
     
</TEXT>
</DOC>
