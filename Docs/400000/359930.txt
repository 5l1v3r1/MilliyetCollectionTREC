<DOC>
<DOCNO> 359930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/gun01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kadından biri şiddetle tanışıyor 
</HEADLINE>
<TEXT>


Birleşmiş Milletler Nüfus Fonu'nun bildirisinde, "Türkiye'de kadınlar halen toplumsal yaşamda söz sahibi olmak için mücadele etmektedirler" deniliyor 

Yıldız Yazıcıoğlu - Ankara 

Birleşmiş Milletler Nüfus Fonu'na UNFPA göre, her 3 Türk kadınından biri, sadece kadın olduğu için, hayatı boyunca en az bir kez şiddete maruz kalıyor. 

'Eşitlik şart' 
UNFPA Türkiye Temsilcisi Anne Birgitte Albrectsen bugün açıklanacak Dünya Nüfus Günü bildirisinde, "eşitlik güçlendirir" sloganıyla, toplumsal ilerleme için kadın-erkek eşitliğinin şart olduğuna dikkat çekiyor. 
"21. yüzyılda Türkiye'de kadınlar halen yaşamın her alanında kendilerine uygulanan ayrımcılıkla savaşmak ve toplumsal yaşamda söz sahibi olabilmek için mücadele etmektedirler" diyen Albrectsen'in değerlendirmeleri şöyle 
Kadınlar, erkeklere göre üreme sağlığı problemleriyle 3 kat fazla karşılaşıyor.Kadınların yüzde 20'si okuma-yazma bilmiyor. Okul çağındaki 570 bin kız çocuğu eğitimden yoksun.Her 3 kadından biri, kaçınılmaz yazgı gibi hayatında en az bir kez şiddetle tanışıyor. Kadınlar, namus adına işlenen cinayetlere kurban edilmektedir.Kentlerde yaşayan eğitimli genç kadınlar için işsizlik sıkıntısı, genç erkeklere oranla 2 kat fazla.Toplumsal cinsiyet ayrımcılığı ve ataerkil düzen nedeniyle çocuk anneler sorununa rastlanıyor. Çocuk anneler, sağlıklarından ve hatta yaşamlarından oluyor. Son 5 yılda doğum yapan kadınların yüzde 12.5'i 20 yaşın altında. 
Bu verilere rağmen, Türkiye'nin son yıllarda hukuki alanda çok fazla ilerleme kaydettiğini vurgulayan Albrectsen, kadın ve kız çocuklarını güçlendirmek için UNFPA olarak çalışmayı sürdüreceklerini ifade etti. 


</TEXT>
</DOC>
