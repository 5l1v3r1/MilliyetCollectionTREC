<DOC>
<DOCNO> 356319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo43.html </URL>
<DATE> 2005/06/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Okçulukta yarışan 7.5 aylık hamile Türk sporcu, herkesin ilgisini çekiyor 
</HEADLINE>
<TEXT>

     15. Akdeniz Oyunları'nda okçulukta mücadele eden Türk Milli Bayan Takımı'nda yer alan 7.5 aylık hamile Zekiye Keskin Şatır, herkesin ilgisini çekti. 
     6 ülkeden 18 sporcunun yarıştığı okçuluk olimpik yay bayanlarda mücadele eden Zekiye Keskin Şatır, AA muhabirine yaptığı açıklamada, ''7.5 aylık hamileyim. Bir kız çocuğu bekliyorum. Bu zamana kadar herşey yolunda gidiyor. Sıcaklar sorun ama rahat bir hamilelik geçiriyorum. Oyunlarda herkes merakla bana bakıyor'' dedi. 
     Madalya beklentisi bulunan milli sporcu, ''Biz, takım halinde 3 değil aslında 4 bayan yarışıyoruz. Çünkü ben, 2 bayan olarak yarışıyorum'' diyerek espri yaptı. 
     1.5 yaşında Selin adında bir kız çocuğunun olduğunu belirten Şatır, ''İlk doğumda doktor 1 yıl spor yapmama izin vermedi. Ama bu sefer bir sorun yok. Akdeniz Oyunları sonrasındaki dönemi dinlenerek geçireceğim. Doğumdan 1 ay sonra da yeniden okçuluğa dönerim'' diye konuştu. 
     Şatır'a, antrenörü ve takım arkadaşları da her türlü desteği verdiklerini söylediler. 
     
</TEXT>
</DOC>
