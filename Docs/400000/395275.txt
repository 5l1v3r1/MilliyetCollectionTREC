<DOC>
<DOCNO> 395275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonyas10.html </URL>
<DATE> 2005/11/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Dünyanın 2. büyük guleti Bodrum'da yapılıyor 
</HEADLINE>
<TEXT>

     Bodrum’da, laminant tekne kategorisinde dünyanın ikinci büyük guleti yapılıyor. 
     AA muhabirinin aldığı bilgiye göre, Erol Ağan Tersanesi’nde, 41 metre uzunluğunda olan "Angelica" isimli guletin yapımında, 20 işçi çalışıyor. Şubat ayında yapımına başlanan guletin, 1.5 yılda tamamlanması planlanıyor. 
     İtalyan Franco Sponza tarafından sipariş edilen ve 2 milyon dolara mal olacak gulet, 2 direk üzerine kurulacak ve 5 kamarası olacak. 
     Erol Ağan Tersanesi’nde 25 senedir görev yapan, "Angelica" isimli guletin yapımından sorumlu tekne ustası Mazlum Ağan, guletin tamamen yeni teknolojiler kullanılarak yapıldığını belirtti. Ağan, şunları söyledi 
     "Yat turizminde önemli ilerlemeler kaydedildi. Angelica’nın uzunluğu 41 metre olacak ama 50 metre uzunluğunda sipariş de alıyoruz. 
     Bu tersanede tekne ve guletlerin tamirlerini de yapıyoruz." Ağan, guletin, laminant tekne kategorisinde büyüklük bakımından dünyada ikinci sırada yer aldığını söyledi. 
     
</TEXT>
</DOC>
