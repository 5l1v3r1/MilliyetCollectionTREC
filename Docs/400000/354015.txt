<DOC>
<DOCNO> 354015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko34.html </URL>
<DATE> 2005/06/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hyundai, Coupe modelinin yeni versiyonunu satışa sundu... 
</HEADLINE>
<TEXT>

     Hyundai, ilk kez 1997 yılında satışa sunulan ve 2002 yılında da tamamen yenilenen Coupe modelinin, iç ve dış görünümünde değişiklikler yapılan yeni versiyonunu Coupe FX ismiyle satışa sundu. 
     20-34 yaş grubunda yer alan ağırlıkla erkek sürücüleri hedefleyen Hyundai Coupe FX, genç bekar veya çocuksuz genç evliler, üniversite öğrencileri, çalışan profesyoneller, yenilikleri takip eden ve uygulayan, tasarıma önem veren ve modifiyeli araçlara ilgi duyan kitleye hitap ediyor. 
     Boyutları değişmeyen Hyundai Coupe FX'in dış görünümünde yapılan değişiklikler arasında üç ayrı lambanın kullanıldığı siyah zeminli ön farlar, daha keskin hatlara kavuşan arka stoplar, farklı tasarlanan ön tampon, ön sis farları ve ön ızgara, tarak şeklinde dizayn edilmiş yan ızgara ve yeni tip beş kollu hafif alaşımlı jantlar bulunuyor. 1.6 litrelik motorla birlikte 205 55 R16 lastikler kullanılırken 2.0 lt ve 2.7 V6 motorlarda 17 inçlik jantların bulunduğu 215 45 R17 ebadındaki lastikler standart olarak sunuluyor. 
     Coupe FX'in iç donanımında ilk dikkati çeken özellik krom kaplamanın daha fazla kullanılmış olması. 
     Tüm araçlarda ışığa duyarlı otomatik yanan farlar, ön havalandırma ızgaralarına eklenen açma kapama ayarları, orta konsola ve tavana daha ergonomik konumda yerleştirilen butonlar da yenilenen bölümler arasında bulunuyor. 
     Gri, kırmızı, siyah ve sarı renk seçenekleriyle ithal edilen Coupe FX'te 1.6 litrelik motora sahip versiyonun anahtar teslim fiyatı 40 bin 990 YTL. Manuel şanzımanlı Coupe FX 2.0 CVVT 54 bin 950 YTL'ye satılırken Coupe FX 2.0 CVVT H-Matic ise 56 bin 750 YTL'lik anahtar teslim fiyatına sahip. 

     
</TEXT>
</DOC>
