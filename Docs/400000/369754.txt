<DOC>
<DOCNO> 369754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo06.html </URL>
<DATE> 2005/08/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Halil'den gol şov, Everton'ı 'şeytan' çarptı, Avrupa Şampiyonu suskun 
</HEADLINE>
<TEXT>

     Bundesliga'da sezonun ikinci haftasında 'Halil Altıntop şov' vardı. Genç golcü, geçen hafta Schalke önünde takımın tek golünü attıktan sonra sakatlanarak oyunu terk etmiş ve Kaiserslautern mücadeleyi 2-1 kaybetmişti. Dün sahaya 'ilk 11'de çıkan Halil, takımının Duisburg'u 5-3 mağlup ettiği maçta gol perdesini 3. dakikada açtı. Duisburg Möhrle'nin ayağından beraberliği sağlarken ev sahibi ekip Lembi'nin 27. dakikadaki golüyle ilk yarıyı 2-1 önde kapadı. Halil 58'de skoru 3-1'e taşıdı. Möhrle'nin ikinci golü farkı bire indirdi. Ardından Ahanfouf maça beraberliği getirirken Sanogo durumu 4-3'e getirdi. Maçta son sözü yine Halil söyledi 5-3. 
     Günün bir başka gollü mücadelesi Leverkusen'de oynandı. Ev sahibi takım, son şampiyon Bayern önünde kötü maçladığı maçta Ballack ve Makaay'ın golleriyle ilk 11 dakikada iki farklı mağlup duruma düştü. Berbatov'un golü, Leverkusen cephesini harekete geçirdiyse de Karimi'nin golü farkın yeniden ikiye çıkmasına neden oldu. 
     
     Makaay da 'hat-trick' yaptı 

     İkinci yarıda Makaay fırtınası vardı. Hollandalı golcü 57 ve 60. dakikalarda attığı iki golle hat-trick yaparken iki hafta sonunda toplam gol sayısını beşe çıkardı. Marko Babiç'in attığı gol skoru belirledi 2-5. 
     Bundesliga'nın iddialı takımlarından Hertha Berlin ise evinde Eintracht Frankfurt'u 2-0 mağlup etti. Ev sahibi takımın gollerini Schröder ve Van Lent kk attı. Hertha'da Yıldıray Baştürk, 63. dakikada Wichniarek'in yerine oyuna dahil oldu. 
     'Ruhr derbisi'nde ise Dortmund evinde Schalke'ye 2-1 yenildi. Konuk ekibin iki golünü Kevin Kuranyi atarken ev sahibi takımın tek sayısında Smolarek'in imzası vardı. Schalke'de Hamit Altıntop 90 dakika forma giyerken Dortmund'da genç Nuri Şahin 'ilk 11'de forma şansı buldu ve 77. dakikada yerini Kruska'ya bıraktı. 
     Bundesliga'da günün diğer maçlarında sonuçlar şöyle Arminia Bielefeld-Hamburg 0-2, Mönchengladbach-Wolfsburg 1-1, Nürnberg-Hannover 96 1-1. 
     Everton'ı 'şeytan' çarptı 
     Ve İngiltere Premier Ligi'nde perde açıldı, Manchester United ilk maçta Everton'ı 2-0'la geçti. Goller Nistelrooy ve Rooney'den gelirken, Alex Ferguson Chelsea genel menajeri Peter Kenyon'a sert tepki gösterdi... 
     İngiltere'de son 10 yılın en başarılı takımı Manchester United, geçen yıl Chelsea'yi durduramamış ve ligi üçüncü sırada bitirmişti. Bu sezon kadrosuna PSV'den Park Ji-Sung, Fulham'dan Edwin van Der Sar gibi isimleri katan Kırmızı-şeytanlar, Premier Lig'in açılış maçında Everton deplasmanındaydı. 
     Geçen sezon yaptığı büyük çıkışla puan sıralamasında 4. sırayı alıp Şampiyonlar Ligi bileti kazanan Everton ise Alessandro Pistone, Mikel Arteta, John Ruddy, Per Kroldrup ve Simon Davies gibi isimlerle kadrosuna güçlendirdi. 
     Ve iki takım Goodison Park'ta kozlarını paylaştı. Ferguson'ın Kırmızı-şeytanları, ilk yarının sonunda 43. dakika Hollandalı yıldız Nistelrooy'un klas golüyle öne geçti. İkinci yarının hemen başında mavilerin defans oyuncusu Yobo'nun yaptığı inanılmaz hatayı geçen sezon Everton'dan Manchester'a transfer olan Rooney affetmedi ve skoru 2-0 yaptı. 
     Günün başarılı isimlerinden biri de bu sezon devraldığı Manchester United kalesinde başarılı bir görüntü çizen Hollandalı file bekçisi Van der Saar'dı. 
     Manchester United menajeri Sir Alex Ferguson maç sonrası yaptığı açıklamada karşılaşmanın çok zor geçtiğini belirterek "Fikstürde Everton'ı gördüğünüzde zor bir maç olacağını bilirsiniz. Öyle de oldu. Fakat golü tam istediğimiz anda bulduk. İyi bir form yakalamış olmamız sevindirici" diye konuştu. 
     Bu arada Sir Alex Ferguson, Chelsea genel menajeri Peter Kenyon'ın Premier Lig'de Chelsea'nin yarışı bu sezon da tek başına sürdüreceği yönündeki açıklamalarına sert tepki gösterdi ve konuyla ilgili olarak şunları söyledi "Bunu söyleyen bir menajer, bir futbol adamı olsaydı oyunu hiç bilmediğini söylemek zorunda kalırdım. Bu konuda böyle konuşamazsınız ve bir futbol adamı böyle şeyler söylemez. Kenyon bir futbol adamı değil." 
     
     'Avrupa Şampiyonu' suskun 

     Günün bir diğer maçında Şampiyonlar Ligi şampiyonu Liverpool, Middlesbrough ile karşılaştı. Avrupa başarısının ardından lig performansı merakla beklenen Kırmızılar baskılı oynamalarına rağmen gol bulamadı ve Middlesbrough ile 0-0 berabere kaldı. 
     Diğer sonuçlar şöyle Aston Villa-Bolton 2-2, Fulham-Birmingham City 0-0, Manchester City-West Bromwich 0-0, Portsmouth-Tottenham 0-2, Sunderland-Charlton Athletic 1-3, West Ham United-Blackburn Rovers 3-1. 
     Paris S.G. fırtınası 
     Fransa Ligi'nin üçüncü haftası ise iki maç dışında dün oynandı. İlk iki haftayı lider Lyon'la birlikte 6 puanla geçen Paris Saint Germain, sahasında Toulouse'u 2-0 yenerek 9 puana yükseldi. Ev sahibinin gollerini Portekizli forvet Pauleta kaydetti. 
     Diğer sonuçlar şöyle Auxerre-Bordeaux 1-0, Le Mans-Rennes 4-0, Lille-Troyes 1-2, Nancy-Lens 1-2, Nantes-Ajaccio 0-2, Nice-Sochaux 1-2, Saint Etienne-Metz 2-0. 
     Eski Beşiktaşlı John Carew'in attığı gollerle göz kamaştıran bir performans sergilediği Lyon ise bu akşam Marsilya deplasmanına çıkıyor... 
     
</TEXT>
</DOC>
