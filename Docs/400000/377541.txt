<DOC>
<DOCNO> 377541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo02.html </URL>
<DATE> 2005/09/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Halil boş geçmedi, Schalke berabere... 
</HEADLINE>
<TEXT>

     Bundesliga'da bu sezon göz kamaştırıcı bir performans sergileyen Halil Altıntop, dün ligdeki yedinci golünü attı ama takımı Kaiserslautern, evinde Werder Bremen'e 5-1 mağlup oldu. 
     Halil Altıntop, her ne kadar Milli Takım'da gol atmayı unutan Hakan Şükür'ü kesemese de Bundesliga'daki popülerliğini ve gol krallığındaki iddiasını sürdürüyor. 
     Genç forvet, dün takımı Kaiserslautern'in evinde Werder Bremen'e 5-1 mağlup olduğu maçta yine golünü attı ve toplam sayısını yediye yükselterek 'gol krallığı'nda Roy Makaay'ı bu hafta itibarıyla geride bıraktı. Maçın gollerine gelince Fransız Micoud 31. dakikada perdeyi açan isimdi. Klose 44'te, Frings de 45'te attıkları gollerle ilk 45 dakikanın skorunu 3-0 olarak ilan ettiler. İkinci devrede Werder gol sağanağına devam etti Klose 78'te dördüncü gole imza koyarken Halil 84'te takımının şeref sayısını attı. 
     Mücadelede son sözü 89'da Vranjes söyledi 5-1. 
     Werder Bremen'de Ümit Davala forma şansı bulamazken Kaiserslautern'de yeni transfer Berkant, 67. dakikada Jancker'in yerine oyuna girdi. 
     Lider Bayern ise deplasmanda Nürnberg'i 2-1 mağlup ederek 'dörtte dört' yaptı. Roy Makaay'ın sakatlığı dolayısıyla forma giymediği maçta ev sahibi takımın tek sayısını Pinola atarken, Bayvera ekibinin gollerinde Guerrero ve Ballack imzaları vardı. 
     
     Hamit 90 dakika oynadı 

     Brezilyalı Rafinha'nın gelmesiyle birlikte Alman spor yazarlarınca takımdaki yerini kaybedeceği iddia edilen Hamit Altıntop'un 90 dakika forma giydiği maçta ise Schalke, deplasmanda Bayer Leverkusen'le 1-1 berabere kaldı. Ev sahibi ekibin golünü Bulgar forvet Berbatov atarken, Schalke'nin beraberlik golü, milli maçta Türkiye ağlarını da havalandıran Danimarkalı Larsen'in ayağından geldi. 
     Sezonun iddialı takımı Stutgart'ın kan kaybı ise sürüyor. Trapattoni'nin çalıştırdığı Kırmızı-Beyazlılar, dün de evinde Bielefeld'le 1-1 berabere kalırken goller Tomasson ve Pinto'dan geldi. 
     
     Bundesliga'da günün diğer maçları şöyle 

     Hannover-E. Frankfurt 2-0. 
     Mainz-Hamburg 1-3. 
     Mönchengladbach-Duisburg 2-1. 

     
</TEXT>
</DOC>
