<DOC>
<DOCNO> 377578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur10.html </URL>
<DATE> 2005/09/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
KPDS için son başvuru yarın... 
</HEADLINE>
<TEXT>

     Kamu Personeli Yabancı Dil Bilgisi Seviye Tespit Sınavı'na KPDS 5 Eylül'de başlayan başvuru süresi yarın sona eriyor. 
     KPDS, yabancı dil tazminatı almak isteyen kamu personeliyle yatırım hizmetlerinde çalışmaları nedeniyle yabancı dil tazminatından yararlanmak isteyen teknik personelin yabancı dil bilgi seviyesini belirlemek amacıyla yapılacak. 
     Sınava, yabancı dil tazminatından yararlanmak isteyen 657 sayılı Devlet Memurları Kanunu, 926 sayılı Türk Silahlı Kuvvetleri Personel Kanunu, 2802 sayılı Hakimler ve Savcılar Kanunu, 2914 sayılı Yükseköğretim Personel Kanunu, 2914 sayılı Yükseköğretim Personel Kanunu ve 3466 sayılı Uzman Jandarma Kanunu'na göre çalışanlarla kadro karşılığı sözleşmeli personel ve 399 sayılı Kanun Hükmünde Kararname'nin 3 c maddesine tabi sözleşmeli personel katılabilecek. 
     Yurt Dışında Görevlendirilecek Memurların Seçim Esaslarına Dair Yönetmelik gereğince, kamu kurum ve kuruluşlarınca yurtdışı teşkilatında sürekli göreve atanacak memurların da bu sınava girmesi gerekiyor. 
     Kamu kurum ve kuruluşlarında mütercim ve tercüman ya da bilgi işlem çözümleyicisi olarak görev yapanlar ile bu görevler için başvuruda bulunacaklar, YÖK kanalıyla yurtdışında lisansüstü öğrenim görmek isteyenler ile Lisansüstü Eğitimi Giriş LES ve araştırma görevlisi, doktora ve sanatta yeterlilik sınavlarına girecekler, diplomalarının denklik işlemleri için KPDS'den puan şartı arananlar, ayrıca herhangi bir kurumda çalışmamakla birlikte yabancı dil seviyesini tespit ettirmek isteyen fakülte ve yüksekokul mezunları da bu sınava katılabilecekler. 
     
     BAŞVURU 

     Sınava başvurmak isteyenler, valiliklerin il ve ilçelerde kurdukları bürolar ile üniversite rektörlüklerinden, KKTC'de ikamet edenler ise Lefkoşa'daki ÖSYM temsilciliğinden, önce ''Başvurma Koşullarına İlişkin Bazı Açıklamalar'' metnini alacaklar. 
     Adaylar, sınav ücreti olan 45 YTL'yi 45 milyon TL Ziraat Bankası'ndaki ilgili hesaba yatırdıktan sonra, ücreti yatırdıklarını gösterir banka dekontuyla birlikte yine aynı bürolardan başvurma belgesi ve kılavuz alabilecekler. 
     Adaylar, başvurma belgelerini kılavuzda belirtilen kurallara göre doldurduktan sonra, son 6 ay içinde çekilmiş, başı açık bir fotoğraflarını yapıştıracaklar. Başı açık fotoğraf yapıştırmayan ya da fotoğraf yerini boş bırakan adayların başvuru belgeleri teslim alınmayacak. 
     Bu belgeyi, halen bir kurumda çalışanların, kurumun en üst amir veya onun görevlendirdiği yetkililere, LES'e girmek isteyenlerle kendilerinden KPDS puanı istenen üniversite öğrencilerinin de kendi üniversitelerine onaylatmaları gerekiyor. 
     Halen hiçbir kurumda çalışmayanlarla üniversitelerce kendilerinden KPDS puanı istenenlerin ise başvurma belgelerine ya nüfus cüzdanı, diploma veya mezuniyet belgelerinin onaylı birer suretini ya da başvuru sırasında asıllarını göstermek suretiyle fotokopilerini eklemeleri gerekiyor. 
     Adaylar, onaylattıkları başvuru belgelerini ve sınav ücreti banka dekontlarını en geç yarın mesai bitimine kadar teslim edebilecekler. 
     
     SINAV 

     Sınav, 13 Kasım'da Ankara ve Lefkoşa'da, başvuran aday sayısı fazla olduğu takdirde ise bu yerlerin yanı sıra diğer büyük şehirlerde yapılacak. 
     Sınav, Almanca, Arapça, Bulgarca, Çince, Danca Danish Dili , İngilizce, İrlandaca, İspanyolca, İtalyanca, Lehçe, Macarca, Portekizce, Rumence, Rusça, Sırpça ve Yunancadan yapılacak. Ancak, yatırım hizmetlerindeki çalışmaları nedeniyle yabancı dil tazminatından yararlanmak isteyenler, sadece Almanca, İngilizce ve Fransızcadan sınava girebilecek. 
     
</TEXT>
</DOC>
