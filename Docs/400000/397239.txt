<DOC>
<DOCNO> 397239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun06.html </URL>
<DATE> 2005/11/23/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
İtalya'da 30 milyon litre Nestle marka bebek sütüne el kondu 
</HEADLINE>
<TEXT>

     İtalya'da, içindeki bir madde yüzünden tüketime uygun olmadığı gerekçesiyle bebekler için üretilen Nestle marka yaklaşık 30 milyon litre süte el konduğu bildirildi. 
     İsviçreli gıda grubu Nestle marka bebek sütlerine ambalajlama sırasında mürekkep karıştı. Firma, bazı Avrupa ülkelerindeki sütlerini toplattı. 
     Sağlığa yönelik bir tehdidin söz konusu olmadığını bildiren Nestle yetkilileri, Fransa, İspanya, Portekiz ve İtalya'daki sütlerin toplatıldığını açıkladı. 
     İtalya'nın ANSA ajansının haberinde, ''ambalajlarındaki bir madde nedeniyle tüketime uygun olmadığı'' gerekçesiyle İtalyan adli makamlarının talimatı üzerine süte el konulması kararı verildiği, talimatın ülkede piyasada bulunan hemen hemen tüm Nestle marka bebek sütlerini kapsadığı belirtildi. 
     Ajans, ilk olarak 9 Kasım'da 2 milyon litre süte el konduğunu, bu üründe yapılan analizlerin, ITX maddesinin son kullanma tarihi Eylül 2006 olan tüm ürünlerde bulunduğu tespitinin yapıldığını ve söz konusu ürürlerin derhal piyasadan çekilmesinin istendiğini kaydetti. 
     İtalyan uzmanlar, henüz zehirli olup olmadığı belli olmayan bu maddenin sütün özelliğini bozduğunu, dolayısıyla toplatılması gerektiğini açıkladı. 
     Bu arada, Nestle, dün yayımladığı bildiride, yetkililerin ihbarı üzerine, ambalajların üretiminde kullanılan ITX adlı bir maddenin karıştığı tüm ürünleri derhal geri çekme kararı aldığını bildirdi. 
     Bildiride, süte bu maddenin karışmasının önlenmesi için ambalaj üretiminde yöntem değişikliğine gidildiği belirtildi. 
     ANSA ajansı, son kullanma tarihi Eylül 2006'dan daha ileri bir tarihe denk gelen Nestle ürünlerinin ise hiçbir risk taşımadığını bildirdi. 
     
     SAĞLIK TEHDİDİ OLUŞTURMUYOR 

     Avrupa Birliği Gıda Güvenliği Kurumu, Nestle’nin bebek sütlerinde saptanan mürekkep bileşenlerinin insan sağlığı için tehdit oluşturmadığını belirtti. 
     AB’nin sağlık yetkilisi Philip Tod, gazetecilere açıklamasında, Parma’daki Gıda Güvenliği Kurumu’nun ön raporuna dayanarak, Nestle’nin bebek sütlerinin sağlığa tehdit oluşturmasının muhtemel olmadığını söyledi. 
     Sütlerde, kutularının ambalaj baskılarından kaynaklanan mürekkep bileşenlerinin bulunduğunun belirtilmesi üzerine, Nestle bebek sütü ürünlerini Avrupa pazarlarından çekeceğini açıklamıştı. 

     
</TEXT>
</DOC>
