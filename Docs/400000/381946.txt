<DOC>
<DOCNO> 381946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy24.html </URL>
<DATE> 2005/09/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ermeni Konferansı için suç duyurusu .. 
</HEADLINE>
<TEXT>

     Hukukçular Birliği Derneği, "İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları" konferansını düzenleyenler ile yargı sürecine ilişkin açıklama yapanların da aralarında bulunduğu 17 kişi hakkında Beyoğlu Cumhuriyet Başsavcılığı’na suç duyurusunda bulundu. 
     Hukukçular Birliği Derneği Yönetim Kurulu Üyesi Kemal Kerinçsiz, beraberindeki avukatlarla birlikte suç duyurusu dilekçesini Beyoğlu Cumhuriyet Başsavcılığı’na verdikten sonra basın mensuplarına açıklamalarda bulundu. 
     İstanbul 4. İdare Mahkemesi’nin "yürütmenin durdurulması" kararına rağmen konferansın düzenlenmesinin "tam bir hukuk katli" anlamına geldiğini öne süren Kerinçsiz, "Şimdi de cezai yargı sürecini başlattık" dedi. 
     Kerinçsiz, yargı süreci devam ederken açıklamalarda bulunduğu gerekçesiyle Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, Marmara Üniversitesi Öğretim Üyesi Prof. Dr. Ülkü Azrak ve AB Komisyonu’nun genişlemeden sorumlu üyesi Olli Rehn’in sözcüsü Christina Nagy ile konferansı düzenleyen Sabancı Üniversitesi Rektörü Prof. Dr. Tosun Terzioğlu ve Boğaziçi Üniversitesi Rektörü Prof. Dr. Ayşe Soysal, konferansın yapıldığı Bilgi Üniversitesi’nin Rektörü Prof. Dr. Aydın Uğur, hazırlık komitesi üyeleri Prof. Dr. Ethem Elden, Prof. Dr. Murat Belge, Doç. Dr. Halil Berktay, Prof. Dr. Selim Deringil, Doç. Dr. 
     Cemil Koçak, Prof. Dr. Nükhet Sirman ile Yrd. Doç. Dr. Akşin Somel, yargı kararını yerine getirmedikleri iddiasıyla İstanbul Valisi Muammer Güler ve Emniyet Müdürü Celalettin Cerrah haklarında suç duyurusunda bulunduklarını söyledi. 
     "Hukuk, bağımsız yargının en fazla saldıran kişilere gerekli olacağı kanaatindeyiz" diyen Kerinçsiz, düşüncenin engellenmesinden yana olmadıklarını söyledi. 
     Kerinçsiz, bu toplantının bilimsel olmadığını savunarak, "Sözde Ermeni soykırımının bir devlet üniversitesinden tanınmasına karşıyız. 
     Bir düğün salonunda istedikleri gibi tartışsınlar. Devlet üniversitelerini bu işe alet etmesinler" diye konuştu. 
     Kerinçsiz, bu müdahaleyi kaba güçle yapmadıklarını, sadece dava açma hakkını kullandıklarını ifade etti. 
     İstanbul Üniversitesi’nin 2006 yılının Mart ayında Ermeni Konferansı düzenleyeceğini de hatırlatan Kerinçsiz, bu konferansa tüm taraflar çağrılacağı için karşı olmadıklarını söyledi. 
     
</TEXT>
</DOC>
