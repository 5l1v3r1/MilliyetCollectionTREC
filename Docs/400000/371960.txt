<DOC>
<DOCNO> 371960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur28.html </URL>
<DATE> 2005/08/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Memurlar, yarın meydanlara iniyor... 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı İsmail Hakkı Tombul, ''Bugün masaya bizi tatmin edecek öneriler gelmezse, yarından itibaren tüm alanlar, işyerleri mücadelemize sahne olacaktır'' dedi. 
     Kamu İşveren Kurulu ile yetkili memur sendikaları arasında bugün ikinci turu yapılacak toplu görüşmeler öncesinde KESK üyeleri Kızılay'da, Yeni Karamürsel Mağazası'ndan tek sıra halinde Milli Eğitim Bakanlığı'na kadar yürüdüler. KESK üyeleri bu sırada ellerinde ''Kamu personel rejimine hayır'', ''Yoksulluk, faiz ve savaş bütçesine hayır'', ''Sefalet ücretine hayır'' yazılı pankartlar taşırken, ''İnsanca yaşamak istiyoruz'', ''Zafer direnen emekçinin olacak'' şeklinde sloganlar attılar. 
     KESK Genel Başkanı İsmail Hakkı Tombul, burada yaptığı konuşmada, toplu görüşme sürecinde sadece kamu emekçilerinin haklarını değil, aynı zamanda onların haklarını etkileyen ekonomik program ile çalışma yaşamına ilişkin diğer yasaları da tartıştıklarını belirtti. Toplu görüşme masasına bugün kendilerini tatmin edecek önerilerin gelmemesi halinde, yarından itibaren tüm alanlar ile işyerlerinin mücadelelerine sahne olacağını bildiren Tombul, şunları kaydetti 
     ''Biz taleplerimizi ortaya koyduk. Hükümet, bütçe kalemlerinden ve IMF'ye verilen sözlerden bahsediyor. Yüzde 6.5'lik faizi dışı fazlayı tutturabilmek için eğitim ve sağlık hizmetlerine kaynak aktarılamıyor. IMF'ye verilen sözler bizi bağlamaz, geniş halk kesimlerini tatmin etmek istiyorsanız ekonomik programdan vazgeçin. Toplu görüme masasında bunları bir kez daha ifade edeceğiz.'' 
     
     EĞİTİM-SEN GENEL BAŞKANI DİNÇER 
     Eğitim- Sen Genel Başkanı Aladdin Dinçer de yaptığı basın açıklamasında, Kamu Personel Kanunu Tasarısı Taslağı'na yönelik eletirlerde bulundu. Aladdin Dinçer, ''Hükümetin, kamu emekçilerinin iş güvencesini kaldırmayı, düşük ücreti ve performansa dayalı ücretlendirmeyi öngören bir yasayı dayatmaya çalıştığını'' savundu. Dinçer, yasanın çıkmaması için her türlü eylem ve etkinliği gerçekleştireceklerini ifade etti. 
     Bugünkü toplu görüşmelerde öğretmenlere verilen eğitime hazırlık ödeneğinin 400 Yeni Türk Lirası'ndan 800 Yeni Türk Lirası'na çıkarılarak tüm eğitim çalışanlarına verilmesini, eğitim tazminatı ve ek ders ücretlerinin artırılmasını isteyeceklerini açıklayan Dinçer, konut edindirme yardımı hesaplarının tasfiye edilmesi, Kamu Personel Kanun Tasarısı Taslağı'nın geri çekmesi ve kadrosuz öğretmelere kadro verilmesi taleplerini de sözlerine ekledi. 
     Toplu görüşmelere katılacak KESK yöneticileri, açıklamanın ardından Başbakanlık Merkez Binası'na yürüyerek gitti. 
     
</TEXT>
</DOC>
