<DOC>
<DOCNO> 375543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun18.html </URL>
<DATE> 2005/09/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
ABD, Avrupa Birliği ve NATO'dan acil yardım istedi 
</HEADLINE>
<TEXT>

     Katrina kasırgasıyla beklenmedik biçimde yıkıma uğrayan ABD, bu sabah AB ve NATO'dan acil yardım talebinde bulundu. 
     AB Komisyonu'ndan yapılan açıklamada, ABD'nin battaniye, tıbbi ilkyardım kiti, su ve 500 bin afetzede için gıda yardımı talebinde bulunduğu bildirildi. 
     AB üyesi ülkeler tarafından yapılan yardım önerilerinin eşgüdümünün kriz merkezi aracılığıyla yapılacağı ve ABD ile teması dönem başkanı İngiltere'nin yürüteceği açıklandı. 
     Brüksel'deki kriz merkezinin ABD'ye ilk aşamada gönderilecek yardım malzemesi ile ekiplerin değerlendirmesini yapmakta olduğu, yakında bir teknik koordinatörün atanacağı ve AB'nin yapacağı ilk yardımın bugün şekilleneceği belirtildi. 
     NATO da ABD'den acil yardımı talebi aldığını bildirdi. 
     ABD'nin özellikle gıda yardımı talebinde bulunduğunu belirten NATO yetkilileri, İttifak'ın üye ülkelerin yanıtlarını koordine etmekte olduğunu ve Amerikalı yetkililerle eşgüdüm ve teması sağlamak üzere bir subayın Washington'a gönderildiğini kaydettiler. 
     
</TEXT>
</DOC>
