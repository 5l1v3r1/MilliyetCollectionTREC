<DOC>
<DOCNO> 369383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonyas08.html </URL>
<DATE> 2005/08/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
S.Arabistan'da yeni flört aracı Bluetooth'lu cep telefonları... 
</HEADLINE>
<TEXT>

     Suudi Arabistan yönetiminin, kadın erkek ilişkilerine kamuya açık alanlarda getirdiği kısıtlamalar, telefon teknolojisine yeniliyor. 
     Kadın ve erkeklerin ayrı oturduğu, kadınların ve erkeklerin ancak yakın akrabası karşı cinsten kişilerle birlikte oturmasına izin verilen restoranlarda genç kızlar ve erkekler, haberleşmek için ''bluetooth'' teknolojisini kullanıyor. 
     Akraba olmayan kadın ve erkeklerin birbirleriyle konuşurken, aynı arabada seyahat ederken veya birlikte yemek yerken yakalanmaları durumunda gözaltına alındığı Suudi Arabistan'da yaşayanlar için, bluetooth teknolojisi büyük rahatlık. 
     Bu teknoloji, cep telefonu sahiplerinin, aynı teknolojiye sahip cep telefonu kullananlarla 9-10 metrelik alan içinde telefon şebekesini kullanmadan doğrudan görüşmesine imkan tanıyor. 
     Reem 24 adlı genç kız geçen yıl ortaya çıktığından bu yana blutooth teknolojisini kullandığını belirtirken, Mona 21 bu teknolojiden sonra ''restoranlara gelmenin daha eğlenceli hale geldiğini'' belirtiyor. 
     Kullanıcılar, cep telefonlarındaki bluetooth arama tuşuna basarak çekim alanı içinde aynı teknolojiyi kullanan olup olmadığını öğreniyor. Bu alan içinde bulunanların, elbette takma adlarıyla bir listesini telefonunda gören kişi, listeden o adı tıklayarak, iletişime geçiyor. 
     Listede çıkan adlarsa oldukça ilginç poster boy, hassas kız, aslan kalbi, kalp hırsızı, küçük prens, gözyaşı mahkumu gibi. Bazılarıysa daha davetkar dokunması güzel ve Suudi Gay Kulübü gibi. 
     Bluetooth, Suudi Arabistan'da şimdiye kadar en gözde flört başlatma yöntemi olan, kadınların arabalarının ya da çantalarının içine telefon numarası yazılı kağıtları atmanın yerini almış durumda. 
     Bluetooth ile genç kız ve erkekler alışveriş merkezlerinde, restoranlarda hatta trafik ışıklarında beklerken bile iletişim kurabiliyorlar. 
     Gönderilen görüntülü mesajların birçoğu oldukça masum. Ama bu kadarı bile tutucu Suudi Arabistan rejimi için kabul edilemez olabiliyor. 
     Telefonlardan gönderilen fotoğrafların çoğunda bebek resimleri ve göbek dansı yapan figürlerin yanı sıra Arapça şarkılar var ama duygusal mesajlar da yaygın. 
     En popüler mesajlardan biriyse şöyle 
     ''Dün gece sana bir melek gönderdim ama hemen geri geldi. Neden geldiğini sordum. Başka melekleri seyretmesine izin yokmuş.'' Bazı mesajlarsa daha açık ve davetkar içeriklere sahip. 
     Suudi basınında konu, kadınların düğünlere katılan erkeklerin resimlerini çekerek diğer kadın arkadaşlarına cep telefonuyla göndermelerinin yaygınlaşmasından sonra gündeme gelmişti. 
     Suudi yönetimi, bu nedenle geçen yıl kameralı cep telefonlarını yasaklamış, ama yeni kuşak cep telefonlarının büyük çoğunluğu kameralı olduğu için, yasağı kaldırmak zorunda kalmıştı. 
     
</TEXT>
</DOC>
