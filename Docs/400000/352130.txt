<DOC>
<DOCNO> 352130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun20.html </URL>
<DATE> 2005/06/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiliz askerlerin üçte biri operasyona hazır değil 
</HEADLINE>
<TEXT>

     İngiltere Avam Kamarası tarafından hazırlanan bir rapor, ''İngiliz askerlerinin üçte birinden fazlasının yeni bir operasyona hazır olmadığını'' gösterdi. 
     ''Askerlerin Irak operasyonunun izlerini hala taşıdığını ve ağır bir stres altında bulunduğunu'' gösteren raporda, bu durumun da yeni görevler alınmasına engel olduğu belirtildi. 
     ''Askerlerin bu etkileri üzerinden atması, 2006 yılı, hatta onun da ötesini bulabilecek'' denilen raporda, askerlerin yüzde 38'inde ''ciddi bir güç kaybı ve hazırlıksızlık'' bulunduğu, bunların yüzde 2'sinde durumun ''kritik'' sayılabilecek kadar kötü olduğu vurgulandı. 
     Raporda, Savunma Bakanlığı'nın da durumun ciddiyetini kabul ettiğine işaret edildi. 
     ''Ortak eğitim ve tatbikatın sürdürülememesi halinde, İngiliz askerlerinin gelecekte belli tarzdaki operasyonlara katılmasının iyice imkansızlaşacağına'' da işaret edilen raporda, ''kraliyet donanmasının sadece yarısından biraz fazlasının yeni bir göreve gönderilebilecek durumda olduğu'' kaydedildi. 
     Hava kuvvetlerinde de personelin uçuş saatlerinin gelecek yıl için ayda 17,5 saatten 16,5 saate indirildiği kaydedilen raporda, bunun havacı personelin savaş kabiliyetini olumsuz etkileyeceği uyarısında bulunuldu. 
     
</TEXT>
</DOC>
