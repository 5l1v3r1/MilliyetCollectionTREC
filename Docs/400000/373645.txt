<DOC>
<DOCNO> 373645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/guncel/axgun01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Koşuyolu'nda 16 yıl sonra özlenen tablo 
</HEADLINE>
<TEXT>


İnşaatına 1989'da başlanan ve tam 16 yıl sonra bitirilen Koşuyolu Kalp Hastanesi, Kartal Cevizli'deki yeni binasının kapılarını 5 Haziran'daki resmi açılışından sonra Milliyet'e açtı 

AYŞEGÜL AYDOĞAN İstanbul 

İnşaatına 1989'da başlanan ve çeşitli dönemlerde yapımı sekteye uğrayan, devlet hastanesi statüsündeki Koşuyolu Kalp Hastanesi'nin Kartal Cevizli'deki yeni kompleksi, tam 16 yıl sonra bitirildikten sonra kapılarını Milliyet'e açtı. 
Hastalar en fazla 2 kişilik odalarda yatıyor uzayıp giden kuyruklara rastlanmıyor yakınları, yoğun bakımdaki hastalarını kapalı devre televizyon sistemi aracılığıyla izleyebiliyor. 
Yıllarca inşaat görüntüleriyle haberlere konu olan Kartal Cevizli'deki kompleksin 12 yıl önce hizmete girmesi planlanıyordu. Ancak ödeneksizlik nedeniyle bir türlü bitirilemeyen hastane, 5 Haziran'da resmen açıldı. Şimdi de Türkiye'nin hatta Avrupa'nın en büyük kalp merkezlerinden biri olmaya aday. 

Sanki özel hastane 
Günlük açık kalp ameliyatı sayısı, 10 - 12 arasında. 2 ay içinde 320 açık kalp ameliyatının yapıldığı hastanede halen 300'e yakın hasta yatıyor. Hedef ise eski hastanede yıllık 2 bin 500 olan ameliyat sayısını 4 bine çıkarmak. 
Hastanede yoğun bakım servisleri ve hasta katları dolu olmasına karşın bilinen görüntülerden çok uzak, yaygın benzetmeyle 'özel hastane' izlenimi bırakıyor. Uzayıp giden kuyruk ve sıralara rastlanmıyor. 1989 projesine göre 3 kişilik dizayn edilen hasta odaları, pek çoğu tek kişilik olmak üzere en fazla 2 kişinin yatacağı şekilde tekrar düzenlendi. 'Hasta Hakları' biriminde ise her gün saat 14.00'te açılan televizyondan, yakınları, yoğun bakımda yatan hastalarını izleme imk nı buluyor. 
Hastanenin, Koşuyolu Kalp Eğitim ve Araştırma Hastanesi olan eski isminin de, İstanbul Yüksek İhtisas Hastanesi ya da Kartal Koşuyolu Yüksek İhtisas Hastanesi olması gündemde. 




</TEXT>
</DOC>
