<DOC>
<DOCNO> 387808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun03.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarayda ceza üç kişiye 
</HEADLINE>
<TEXT>


Topkapı Sarayı'ndaki hırsızlıkla ilgili olarak müze müdür yardımcısı, güvenlik amiri ile soyulan deponun sorumlusu suçlu bulundu 

ÖMER ERBİL İstanbul 

KÜLTÜR ve Turizm Bakanlığı Teftiş Kurulu'nın, Topkapı Sarayı'nda haziranda meydana gelen hırsızlığa ilişkin soruşturmasından 3 kişiye ceza çıktı. Müze Müdür Yardımcısı Göksen Sonat, güvenlik amiri Mehmet Aydın ile soyulan deponun sorumlusu müze uzmanı Ferda Albek kınama cezası alırken, Albek'e ayrıca, soruşturmayı yürüten müfettiş Celal Kılıç'ın raporuyla tazmin etme cezası çıkarıldı. 
Sarayda hırsızlığın ortaya çıktığı 27 Haziran sabahı 07.30'da Bağdat Köşkü Kavuk Odası'nın camının kırıldığını temizlik görevlisi Ali Kılıç fark etti. Durum, güvenlik amiri Aydın'a bildirildi. Ancak, bu bilgiye rağmen bir şey yapmayan Aydın, kınama cezası aldı. Bağdat Köşkü, Sünnet Odası, Revan Köşkü, Mustafa Paşa Köşkü, Ekinbaşı Odası ve Zülüflü Baltacılar Koğuşu'nda alarm bulunmuyor. 
Kubbealtı'ndaki alarmlar, uzun süredir bozuk olduğu için çalışmıyor. Yine sarayda sergilenmeyen eserlerin muhafaza edildiği depoların yarısından fazlasında da alarm ve kamera yok. Bu eksikleri gidermekle yükümlü Müze Müdür Vekili Göksen Sonat da soruşturma sonucunda kınama cezası aldı. 

Ağır ceza, uyarana 
Bağdat Köşkü ve deposundan sorumlu müze memuru Ferda Albek ise zararı tazmin etmeyle en ağır cezayı aldı. Albek, müze müdürlüğüne depolarda, alarm ve güvenliğin bulunmadığını defalarca rapor edip uyarmış, olaydan 6 gün önce, yani 21 Haziran 2005 tarihinde de güvenlik müdürüne depoların durumunu gösteren rapor sunmuştu. 


</TEXT>
</DOC>
