<DOC>
<DOCNO> 370894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko28.html </URL>
<DATE> 2005/08/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Carrefoursa Herhangi bir satın alma düşünmüyoruz 
</HEADLINE>
<TEXT>

     CarrefourSA Genel Müdürü Luc De Noirmont, 2008-1010 yılına kadar pazarda lider olmayı hedeflediklerini bildirdi. 
     Noirmont, düzenlediği basın toplantısında yaptığı konuşmada, gelecek haftadan itibaren cironun yüzde 10'undan fazlasının gerçekleştiği okulların açılış dönemine gireceklerini ve bu dönemde ailelere en cazip fırsatları sunmaya çalışacaklarını belirterek, 450 yeni ürünün eklendiği okul öncesinde uygulayacakları fiyatlar hakkında bilgi verdi. 
     Gima'nın satın alma işleminin 13 Temmuz'da resmen tamamlandığını hatırlatan Noirmont, toplam 6 bin 500 kişiyi ifade eden toplam personel içinde çalışmaları yürüten grupların iki temel hedef doğrultusunda çalıştığını, kısa vadedeki ilk hedeflerinin ciroyu artırmak olduğunu vurguladı. 
     Alınan ilk kararlar doğrultusunda yapılan uygulamaların düşük olan Temmuz ayı cirolarının geçen yıla oranla yüzde 5 ila 10 arasında artmasını sağladığını belirten Noirmont, uzun vadedeki hedeflerinin ise 2006 bahar aylarında işleyişe geçecek olan yeni GimaSA konsepti olduğunu kaydetti. 
     Noirmont, Gima ile birlikte müşteriler, çalışanlar, tedarikçiler ve hissedarlar için Türkiye'de perakende sektöründe en büyük değeri yaratmak istediklerini dile getirerek, ''Carrefour yılda 100 milyon dolardan fazla yatırım gerçekleştirmeyi ve çalışanlarının sayısını 2010 yılına kadar iki katına çıkarmayı hedeflemektedir'' dedi. 
     Migros-Tansaş görüşmelerine de değinen Noirmont, ''Tansaş ve Migros arasındaki görüşmeler, bize Migros ve Carrefour'un Türk pazarını canlandırma görevini üstlendiklerini göstermektedir. Bu oluşumlar Türkiye'de yeni olmakla birlikte tüketicinin yararına hizmet etmekte ve aynı zamanda Türkiye'yi Avrupa'daki birçok ülkede varolan piyasa şartlarına yaklaştırmaktadır'' diye konuştu. 
     
     ''GİMA BİZİM İÇİN DAHA FAZLA DEĞER YARATACAK'' 
     Luc De Noirmont, soruları da yanıtlarken, Migros-Tansaş görüşmelerine ilişkin bir soru üzerine, Türkiye perakende pazarında 2 veya 3 liderden bahsedilebileceğini, bunlardan ikisinin Carrefour ve Migros olduğunu belirterek, şunları kaydetti 
     ''Carrefour'un stratejisi çok açık. Amacımız hipermarketlerin gelişimini sağlamak. Süpermarket alanında satın almak istediğimiz 2 şirket Gima ve Tansaş'tı. Biz Gima'yı seçtik. Çünkü bizim için daha fazla değer yaratacağını düşünüyoruz. Gima ile süpermarket konseptini geliştirebileceğimizi düşündük. Ulusal kapsamda 30 şehirde yer alıyordu. Mağaza konsepti de bize daha uygundu. 2008-2010 yılına kadar pazarda lider olmayı hedefliyoruz. Tabii ki pazarda bizim gibi Migros da var.'' Noirmont, Wal-Mart'ın CarrefourSA ile görüştüğü yönündeki haberlere ilişkin soruya ise şu yanıtı verdi 
     ''Her gün birçok şey söyleniyor. Ancak grubun stratejisi çok açık. Biz Carrefor Grubu olarak devam etmek istiyoruz. Türkiye büyüme hızı en fazla 5 ülkeden biri. Türkiye'de yatırımlarımızı hızlandırmayı düşünüyoruz. Gima'yı bundan dolayı satın aldık. Bütün şirketler Carrefour dahil birçok şirketle görüşme yapabilir. Ama biz organik olarak, mağaza açarak büyümek istiyoruz. Şu anda herhangi bir şirketle bir şey düşünmüyoruz.'' Avrupa perakende pazarında şu anda ön önemli oyuncunun Carrefour, ABD'de ise cirosunun yüzde 90'ını bu ülkede yapan Wal-Mart olduğuna işaret eden Noirmont, ''Avrupa perakendecilerinin gücü, gıda maddelerinde uzman olmalarından kaynaklanıyor. Wal-Mart günün birinde atılımda bulunabilir. Wal-Mart ile ilgili bekleyelim ve bakalım ne olacak '' dedi. 
     
     -''HERHANGİ BİR SATIN ALMA DÜŞÜNMÜYORUZ'' 
     Luc De Noirmont, ''Migros, Tansaş'ı satın alırsa pazarda bir numara olacak. Bu durumda siz yakın zamanda zincir bir mağaza satın almayı düşünüyor musunuz '' sorusu üzerine, şu anda Türkiye pazarında herhangi bir satın alma düşünmediklerini söyledi. 
     Gima'nın satın alınmasından sonra hangi isimle devam edileceğine yönelik soruya ilişkin de Noirmont, isim konusunda şu anda net bir şey söyleyemeyeceğini belirterek, ''Ya Champion, ya Gima olacak. Süpermarket konusunda yerel boyuta gereken önemi vermek istiyoruz. Bizim için ismin ötesinde konseptin içeriği önemli. Süpermarket formatını, tüketicilerin ihtiyaçlarını dikkate alarak Türk şirketi formatına sokmak istiyoruz'' dedi. 
     Noirmont, fiyat rekabetine ilişkin olarak da, Mayıs ayından beri kredi kartlarıyla yapılan alışverişlerde düşüş hissettiklerini, ancak durumun normale dönmesini beklediklerini ifade ederek, fiyatla ilgili mücadelenin daha da artacağını, Carrefour olarak en düşük fiyatları sunarak tüketicilere avantajlı seçim olanakları sunduklarını kaydetti. 
     
</TEXT>
</DOC>
