<DOC>
<DOCNO> 393457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy29.html </URL>
<DATE> 2005/11/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gül İlerleme Raporu ve Katılım Ortaklığı Belgesini değerlendireceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin AB Komisyonu’nca açıklanan İlerleme Raporu ve Katılım Ortaklığı Belgesi’ni dikkatle değerlendireceğini söyledi. 
     AB’ye üye ülkelerin Ankara büyükelçileriyle İngiliz Büyükelçiliği’ndeki aylık olağan toplantılarının öğle yemeği bölümünde bir araya gelen Gül, burada bir konuşma yaptı. 
     Gül, Türkiye’nin söz konusu belgeleri dikkatle değerlendireceğini belirterek, "Bu belgelerde yer alan her nokta üzerinde anlaşamayabiliriz. Bununla birlikte, önceden olduğu gibi bu belgelerde bazı hassas konular olabilir. Yine de, kaygılarımızın çoğunu katılım süreci boyunca dile getirebileceğimize inanıyoruz" diye konuştu. 
     Gül, Türkiye ve AB’nin yeni sürece en iyi şekilde hazırlanabilmek için birlikte çalışması, müzakere sürecinin başarılı geçmesi için karşılıklı sorumlulukları yerine getirmesi gerektiğini belirtti. 
     Konuşmasında AB büyükelçilerine, bugün itibarıyla dört faslın tanıtıcı taramasının tamamlandığı bilgisini de veren Gül, sürecin olması gerektiği gibi yolunda seyrettiğini ifade etti. 
     Gül, Türk kamuoyunun AB Komisyonu’nun Genişlemeden Sorumlu Üyesi Olli Rehn’in Kayseri ziyaretiyle AB’nin terörizm ve terör örgütü PKK’yla mücadeledeki sağlam duruşuna ilişkin ifadelerini memnuniyetle karşıladığını, bunların "iletişim"in güzel örnekleri olduğunu belirtti. 
     Başmüzakereci Ali Babacan ile Reform İzleme Grubu’nun dokuzuncu toplantısına katılacaklarını hatırlatan Gül, bu sefer toplantıda adalet ve içişleri bakanlarının da yer alacağını belirterek, grubun çalışmalarına yeni bir ivme kazandırmayı amaçladığını kaydetti. 
     Yapılacak reformlar için parlamentodan destek isteyeceklerini ifade eden Gül, geçen hafta TBMM Başkanı ve parlamentodaki liderlerle bu konuyla ilgili olarak görüştüğünü de hatırlattı. 
     
     "TÜRKİYE’NİN TEK BAŞINA YAPAMAYACAĞI ŞEYLER VAR" 

     Konuşmasında, müzakere sürecinin başarısı için her türlü çabayı göstermeye hazır olduklarını belirten Gül, buna rağmen, Türkiye’nin tek başına yapamayacağı şeyler olduğunu söyledi. 
     Buna Kıbrıs meselesinin çözümünü örnek gösteren Gül, "Deneyimler, tek başına Türkiye’nin çabalarının, Kıbrıs konusunda kapsamlı bir çözüm için yeterli olmadığını gösteriyor" diye konuştu. 
     Kıbrıs konusuyla Türkiye’nin AB ile müzakere sürecinin iki bağımsız konu olduğunu ifade eden Gül, Kıbrıs meselesinin çözümsüz kalmasının, daha önemli, acil ve stratejik konularda ileride gereksinim duyulabilecek işbirliğine engel teşkil edebileceğine yönelik kaygılarını da dile getirdi. 
     Konuşmasında bölgesel konulara da değinen Gül, Iraklıların tüm enerjisini 15 aralıktaki seçimlere kanalize etmesi gerektiğini belirterek, hem bu seçimlerin başarısını, hem de Kerkük gibi tartışmalı bölgelere ilişkin sorunların çözümü için tarafsızlık ve şeffaflığın önemli olduğunu ifade etti. 
     Gül, Azerbaycan’da yapılan seçimlerle birlikte Yukarı Karabağ sorununun çözümü için yeni bir pencere açılmasını umduklarını da kaydetti. 
     Türkiye’nin komşuları Suriye ve İran ile geleneksel bağları olduğunu bildiren Dışişleri Bakanı Gül, bu ülkelerin, son günlerde gündeme gelen konularla ilgili olarak uluslararası toplumla işbirliği içinde olmasının önemini vurgulamaya devam edeceklerini kaydetti. 
     
</TEXT>
</DOC>
