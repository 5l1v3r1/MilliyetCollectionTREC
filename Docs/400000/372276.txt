<DOC>
<DOCNO> 372276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur33.html </URL>
<DATE> 2005/08/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Trabzon'da yakalanan terörist Karadeniz'e sızma planlarını anlattı 
</HEADLINE>
<TEXT>

     Tekin ATAY TRABZON, DHA 

TRABZON’un Maçka İlçesi’nde önceki gün 3 polisin yaralandığı silahlı çatışmada biri ölü ele geçirilen, biri kaçan 3 PKK teröristinden sağ yakalanan Serhat’ kod adlı Sinan Gencer’in Trabzon Emniyet Müdürlüğü Terörle Mücadele Şubesi'ndeki sorgusu sürüyor. Sorguya, Trabzon'un yanı sıra Bingöl, Erzurum, Bayburt, Gümüşhane, Artvin, Rize ve Giresun illerinin Terörle Mücadele Şube Müdürleri ile MİT ve Jandarma yetkilileri de katıldı. 
     Maçka’daki bir alışveriş merkezinden önceki gece giyim eşyası ve ayakkabı almak istedikleri sırada kimlik kontrolü yapan Komiser Yardımcısı Tolga Doğruel’i başından tabancayla vurarak yaralayan 3 teröristten biri ormanlık alana kaçarken, ikisi ilçe merkezindeki çalılıkta kıstırıldı. 
     Geceyarısı çatışmaya giren iki teröristin açtığı ateşle polis memurları Ekrem Çakmak ve Serdar Kıraç yaralandı. Teröristlerden Suriye uyruklu Ferhat’ kod adlı grup lideri, dün sabah Özel Harekat timlerince ölü ele geçirilirken, Van nüfusuna kayıtlı Serhat’ kod adlı Sinan Gencer ise sağ yakalandı. 
     Sinan Gencer’in yaptığı yer göstermede ilçe merkezini tam karşıdan gören ağaçlık bir yamaçta, 2 kalaşnikof marka tüfek, 7 dolu şarjör, 3 el bombası, 1 saat düzenekli tuzak, 2 hücum yeleği ve yaklaşık 2.5 kilogram ağırlığında C- 4 plastik patlayıcı ele geçirildi. 
     
     
     KAÇAN TERÖRİST DE SURİYELİ 

     Sinan Gencer, daha sonra sorgulanmak üzere Trabzon Emniyet Müdürlüğü’ne götürüldü. Gencer’in ilk ifadeleri doğrultusunda ormanlık alana kaçan üçüncü teröristin de Çektar’ kod adlı Suriye uyruklu olduğu belirlendi. 
     
     TORUL’DA DA ALIŞVERİŞ YAPMIŞLAR 

     Bir süre önce bölgeye sızdıkları belirlenen 3 PKK teröristinin 29 Temmuz akşamı Gümüşhane’nin Torul İlçesi’nde askerlik şubesine düzenlenen ve Piyade Er Doğan Kef’in şehit edilmesi olayının da faili oldukları saptandı. 3 teröristin, bu saldırıdan birkaç gün önce Torul’daki bir marketten alışveriş yaptıklarını da tespit eden güvenlik güçlerinin, Torul’daki görgü tanıklarını Sinan Gencer’i teşhis için Trabzon’a davet ettikleri belirtildi. Ayrıca ele geçirilen silahlar, teröristlerin daha önce hangi eylemlerde kullanıldıklarının belirlenmesi için, inceleme yapılmak üzere Samsun’daki Bölge Kriminal Polis Laboratuvarı’na gönderildi. 
     
     KOMİSERİ ÇELİK YELEK, POLİSİ EL FENERİ KURTARDI 

     Teröristlerin açtığı ateş sonucu yaralanan Komiser Yardımcısı Tolga Doğruel’in çelik yelek sayesinde ölümden döndüğü anlaşıldı. Dün sabah öldürülen Suriyeli Ferhat’ kod adlı teröristin, kafasına ateş ettiği Doğruel’e, yere düştükten sonra göğsüne 3 el daha ateş ettiği ancak kurşunların çelik yelek nedeniyle Doğruel’e zarar vermediği saptandı. 
     Gece çıkan çatışmada karnından yaralanan polis memuru Ekrem Çakmak’ın ise, hücum yeleğinin cebindeki el feneri sayesinde ölümden döndüğü belirlendi. Teröristlerin tabancasından çıkan kurşunun, polis memuru Çakmak’ın kalbinin hizasındaki yelek cebinde bulan el fenerine çarptıktan sonra hafif şekilde yön değiştirip karın boşluğuna saplandığı tespit edildi. 
     Yaralı polis memurlarından Serdar Kıraç'ın taburcu edildiği belirtilirken, Komiser Yardımcısı Tolga Doğruel ile polis memuru Ekrem Çakmak'ın tedavisinin sürdüğü, her iki yaralının da hayati tehlikelerinin bulunmadığı kaydedildi. 
     
     KAÇARKEN, TERÖRİSTLER GELİYOR’ DİYE BAĞIRMIŞ 

     Aranan terörist Suriye uyruklu Çektar’ kod adlı teröristin, alışveriş merkezi önündeki çatışmanın ardından ilçenin çıkışındaki ormanlık alana doğru kaçarken, kendisini görenlere Kaçın teröristler geliyor'' diye bağırarak hedef şaşırttığı belirtildi. Bu ifadeyi veren görgü tanıkları, teröristi elindeki tabancayla sivil polis sandıklarını söyledi. 
     
     ÇOK ÖZEL ATIŞ 

     Dün sabah Maçka İlçe merkezinde saklandıkları çalılık alanda öldürülen Ferhat kod adlı Suriyeli teröristin vücuduna 18 kurşun isabet ettiği belirlendi. Çalılıklara gizlenen bu teröristin, elindeki tabancayla güvenlik güçlerine ateş etmek için kafasını kaldırdığı sırada keskin nişancı bir Özel Harekatçı tarafından alnının ortasından vurulduğu saptandı. 
     Polisin daha sonra yaylım ateş açtığı çalılıktan ölü çıkarılan teröristin cesedi Trabzon Adli Tıp Kurumu’na kaldırıldı. Halen cesedi burada tutulan teröristin açık kimliğinin belirlenebilmesi için Dışişleri Bakanlığı aracılığıyla Suriye Dışişleri Bakanlığı’na bilgi sorulduğu kaydedildi. 
</TEXT>
</DOC>
