<DOC>
<DOCNO> 378530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/asiy.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BM bildirgesinde terörün tanımı yok 
</HEADLINE>
<TEXT>


BM'nin dünya zirvesinde yayımlanacak bildirge taslağında, Genel Sekreter Kofi Annan'ın reform önerilerinin çoğu ya sulandırıldı ya da tamamen çıkarıldı. Terörizmin tanımlaması da taslağa giremedi 

SEMA EMİROĞLU, YASEMİN ÇONGAR New York 


Başbakan Recep Tayyip Erdoğan'ın da katıldığı Birleşmiş Milletler BM tarihindeki en büyük zirve toplantısı sonrası yayımlanacak bildirge üzerinde aylardır yapılan çetin pazarlıklar, "sulandırılmış" anlaşma taslağıyla sonuçlandı. 
BM'nin 60. kuruluş yıldönümüne denk gelen ve 170'e yakın devlet ve hükümet başkanının katıldığı zirvenin, Genel Sekreter Kofi Annan'ın kalkınma, insan hakları, terörizm ve küresel güvenlik konularında önerdiği reformları onaylaması amaçlanıyordu. Ancak 191 ülke temsilcisinin son ana kadar sürdürdüğü görüşmelerden de sonuç alınamayınca, uzlaşmaya varmak için Annan'ın reform önerilerinin çoğu ya muğlak ifadelerle sulandırıldı, ya da bütünüyle taslak metinden çıkarıldı. 

Son anda engellediler 
Taslakta eksik olan en önemli maddenin "silahsızlandırma ve silahların yayılmasının önlenmesi" olduğuna dikkat çeken Annan, bunu "gerçek bir yüz karası" olarak nitelendirerek, dünya liderlerini konuyu ele almaya çağırdı. Annan'ın en çok önem verdiği konulardan biri olan terörizmin tanımlanması da son taslağa giremedi. Ulusların terörizme karşı bir sözleşme imzalamak yolunda "tüm çabaları harcaması" gerektiğini vurgulayan taslak metin, terörün tanımını içermedi. Ayrıca terörle ölen kişileri koruma sorumluluğu, "ulusların kendi vatandaşlarını koruması" ifadesine indirgendi. 

Barışı tesis komisyonu 
Bildirge taslağının barış tesisi konusunda bir komisyon kurmayı öngörmesi ve kalkınma konusuna geniş yer ayırması ise, olumlu yönler arasında gösterildi. Metinde, "pek çok gelişmiş ülkenin, GSMH'lerinin yüzde 0.7'sini kalkınmaya harcamayı arzuladığının belirtilmesi olumlu bulundu. 
BM Genel Kurulu'nun yeni başkanı İsveçli Jan Eliasson, bildirge taslağının BM'nin reforma uğratılması yolunda büyük bir adımı temsil ettiğini belirtirken, İngiltere'nin BM daimi temsilcisi Emyr Jones Perry, "Bu müzakerelerin zorluğu ve karmaşıklığı göz önüne alındığında, oldukça önemli bir kazanç sağlandı" dedi. ABD'nin yeni BM daimi temsilcisi John Bolton da, taslak metnin sadece BM'nin uzun reform sürecindeki bir adımdan ibaret olduğunu kaydetti. Bolton "Gerçekçi ve isabetli olduğundan daha fazlasını iddia etmek yanlış olur" diye konuştu. 

Liderlerle aile fotoğrafı 

Başbakan Recep Tayyip Erdoğan, BM Dünya Zirvesi'nin çalışmaları kapsamında, Genel Sekreter Kofi Annan'ın devlet ve hükümet başkanları onuruna verdiği öğle yemeğine de katıldı. Erdoğan daha sonra diğer liderlerle birlikte, BM'nin 60. yılı anısına "aile fotoğrafı" çektirdi. 

Engel çıkaranlar Küba, Pakistan.. 

BM Genel Sekreteri Annan sonuç bildirgesi taslağının, lağvedilmek istenen İnsan Hakları Komisyonu'nun yerine geçecek bir konsey oluşturmak yolunda ilerleme kaydettiğini de bildirdi. Ancak son taslak, bunun nasıl yapılacağı konusunda hiçbir ayrıntı vermedi. ABD'nin önderlik ettiği BM idaresini reforma uğratma çabaları da sulandırıldı. 35 sayfalık metnin zayıf kalması, hükümetler dışı örgütleri de düş kırıklığına uğrattı. Bu örgütler, güçlü bir bildirgeye en çok engel çıkaran ülkeleri Küba, Pakistan, Mısır, İran, Suriye, ABD ve Venezuella olarak saydılar. 

Zirve süresince polis ordusu görevde 

Zirveye ABD Başkanı Bush, İngiltere Başbakanı Blair, Fransa Cumhurbaşkanı Chirac, İsrail Başbakanı Şaron'un da aralarında bulunduğu 170'e yakın devlet ve hükümet başkanının katılması, New York'ta olağanüstü güvenlik önlemleri alınmasına yol açtı. Sayıları 4 bini bulan polis ve terörle mücadele uzmanları, Doğu Nehri kıyısındaki BM kompleksinin çevresinde kuş uçurtmuyor. 


</TEXT>
</DOC>
