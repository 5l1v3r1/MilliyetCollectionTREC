<DOC>
<DOCNO> 352926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko26.html </URL>
<DATE> 2005/06/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Temsa'nın yeni stratejik ortağı DuPont... 
</HEADLINE>
<TEXT>

     Sabancı Holding'e bağlı Adana'da kurulu TEMSA A.Ş'nin, dünyanın birçok noktasında üretim tesislerine ve birçok farklı pazara sunduğu oldukça geniş ürün ve hizmet yelpazesine sahip olan DuPont firması ile boyahane sürecini iyileştirmek ve geliştirmek için stratejik ortaklık süreci başlattığı bildirildi. 
     TEMSA A.Ş'den yapılan açıklamada, stratejik ortaklık sürecinin başlaması nedeniyle Adana'daki üretim tesislerinde tören gerçekleştirildiği belirtildi. 
     DuPont'un Türkiye, Ortadoğu ve Kuzey Afrika'dan sorumlu Bölge Direktörü Mr. Jean Luc Duramy, açıklamaya göre, törende, güçlü üretici kimliği ile birçok başarıya imza atan TEMSA ile başlattıkları stratejik ortaklıkta yer almaktan mutluluk duyduğunu kaydetti. 
     TEMSA Genel Müdürü Buldurgan da DuPont ile geçen yılın Kasım ayında temasa geçtiklerini ve bu yıl Ocak ayından itibaren boyahanede hat denemesi yapılmasına karar verdiklerini belirtti. 
     Buldurgan, verimli geçen deneme çalışmalarının ardından proje ekipleri tarafından belirlenen kalite, teknik destek, maliyet gibi ölçütlere göre yapılan analizler sonrası DuPont firması ile stratejik işbirliğine gidilmesini kararlaştırdıklarını bildirdi. 
     Türkiye de bir ilki gerçekleştirerek DuPont ile stratejik ortaklık anlaşması yapan TEMSA, boyahane kapasitesini ilk etapta sadece DuPont ürünlerini kullanarak yüzde 17, uzun dönemde ise boyahane kapasitesini yüzde 34 artırmayı hedefliyor. 
     Ayrıca, gerekli boyahane süreç şartları sağlandıktan sonra DuPont firmasının TEMSA araçlarına 5 yıllık boya garantisi vereceği ve yatırımlarla bu süreyi 10 yıla kadar uzatılma şansının elde edileceği belirtildi. Böylece, TEMSA araçlarının Avrupa yollarında boy gösterirken, gerektiğinde, uluslararası bir firma olan DuPont firmasından boya ve boyama konularında yardım alınabileceği, sağlanacak teknik işbirliği sayesinde dünyada gelişen ve değişen boya teknolojileri ile ilgili olarak TEMSA çalışanlarının bilgilendirileceği, gerektiğinde öncü, girişimci roller üstleneceği vurgulandı. 
     Açıklamada, DuPont'un Avrupa'daki laboratuarlarının TEMSA için ortak kullanıma açılacağı belirtilerek, işbirliği ile tüm malzeme tedariği, negatif stok, boya ambar yönetimi ve araçlara boya uygulamasına kadar olan sürecin Dupont tarafından gerçekleştirileceği ifade edildi. 
     
</TEXT>
</DOC>
