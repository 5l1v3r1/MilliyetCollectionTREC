<DOC>
<DOCNO> 363152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur15.html </URL>
<DATE> 2005/07/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Beyoğlu'nda olaylı yıkım 
</HEADLINE>
<TEXT>

     Beyoğlu’nda bazı binaların yıkımı sırasında belediye ve polis ekiplerine taş atan gruba müdahale edildi. 
     Kulaksız Keçeci Piri Mahallesi Dutluk Sokak’ta bulunan bazı binaların yıkımı için sabah saatlerinde büyükşehir belediyesine bağlı çok sayıda zabıta görevlisi, iş makineleri, güvenlik önlemleri için panzer ve çevik kuvvet ekipleri bölgeye gönderildi. 
     Binalardan bazılarının yıkımı gerçekleştirilirken, evlerini boşaltmak istemeyen bazı kişiler belediye ekipleri ve polislerle tartıştı. 
     Bu arada bir grup, "yıkım değil tapu istiyoruz" yazılı dövizler açıp slogan atarak yıkıma tepki gösterdi. 
     Gruptan bazı kişiler daha sonra yıkımı engellemek amacıyla, polis ve zabıta ekipleriyle iş makinelerine taş attı. 
     Bunun üzerine çevik kuvvet ekipleri, gruba cop ve gözyaşartıcı gaz kullanarak müdahale etti. Grup, polisin müdahalesiyle bölgeden uzaklaştırıldı. 
     Olay sırasında bazı polisler atılan taşlardan hafif şekilde yaralandı. Gruptan bazı kişiler de gözyaşartıcı gazdan etkilendi. 
     Bu arada, evini boşaltmak istemeyen bir kadın fenalık geçirince ambulansla hastaneye kaldırıldı. 
     Sokakta yıkım çalışması sürüyor. 
     
</TEXT>
</DOC>
