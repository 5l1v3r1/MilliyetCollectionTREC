<DOC>
<DOCNO> 380606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy13.html </URL>
<DATE> 2005/09/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Emine Erdoğan'ın okullu yaptığı çocuklar pamuk tarlasında 
</HEADLINE>
<TEXT>

     Mehmet HARBURCU- Vedat ÇUBUK ŞANLIURFA, DHA 

ŞANLIURFA’nın Harran İlçesi'nde geçen yıl başlatılan Haydi kızlar okula’ kampanyası kapsamında Başbakan Recep Tayyip Erdoğan’ın eşi Emine Erdoğan tarafından geçen yıl ilköğretim okuluna kaydı yaptırılan 10 yaşındaki Meryem ve 8 yaşındaki Fatma Gökhan kardeşler, bu yıl ikinci sınıfa gidemedi. 
     Ailenin 2'si lise çağında 3 çocuğu daha okula gönderilmedi. Babaları tarafından okul yerine pamuk tarlasına gönderilen ve ırgatlık yapan 5 kardeş, hayallerinin gerçekleşemeyeceği endişesi yaşıyor. Maddi durumunun iyi olmadığı için çocuklarını okula göndermediğini belirten baba Abdullah Gökhan, Milli Eğitim Müdürü, Emine Erdoğan’ı evime getirdi. Çocuklarımı okula kaydettirip masraflarını karşılayacaklarını söyledi. Ama bugüne kadar bize yardım etmediler ve bizi reklam olarak kullandılar'' dedi. 
     Okuma-yazma oranının en düşük olduğu iller arasında yer alan Şanlıurfa’nın Harran İlçesi'nde oturan Gökhan ailesi, maddi durumları iyi olmadığı için yeni eğitim yılında çocuklarını okula göndermedi. Geçen yıl ilköğretime devam eden 15 yaşındaki Mehmet, 14 yaşındaki Güneş, 12 yaşındaki İde ile ilk kez okullu olan Meryem ve Fatma Gökhan kardeşler, bu yıl okul yerine tarlaya gönderildi. 
     Kalem tutması gereken elleriyle pamuk toplayan 5 kardeşten Meryem öğretmen, Fatma ise hemşire olmak istiyor. Yeni eğitim yılında ilköğretim 2'nci sınıfta okuması gereken 2 kardeşin hayali, okula gidemedikleri için gerçekleşemeyecek. Okul yerine pamuk tarlasında ırgatlık yapan Gökhan kardeşler, okul özlemi çektiklerini belirtirken, yetkililerden bu konuda yardım beklediklerini söyledi. 
     Ekonomik nedenlerle çocuklarını okula gönderemediğini dile getiren baba Abdullah Gökhan, bu duruma üzüldüğünü vurgulayarak, Geçen yıl Başbakan Recep Tayyip Erdoğan’ın eşi Emine Erdoğan, Milli Eğitim Müdürü ile birlikte evimize geldi. Bana çocuklarını okula kayıt ettireceğiz, masraflarını da biz karşılayacağız’ dediler. Bizi Türkiye’ye reklam olarak kullandılar. Bu güne kadar kimseden hiç bir yardım görmedim. Çocuklarımı okula göndermek istiyorum ama parasızlıktan bunu yapamıyorum. Bize söz verenler, sözlerini tutsunlar'' diye konuştu. 
     Babalarıyla birlikte tarlada pamuk toplayan Gökhan ailesinin kızı Güneş ise, İlköğretim okulunu bitirdim ama liseye gidemiyorum. Emine Erdoğan evimize geldi sizi okutacağım’ dedi. Bugüne kadar hiçbir şey yapılmadı. Babam da çalıştığı Sosyal Yardımlaşma ve Dayanışma Vakfı’ndaki işinden çıkarıldı. Maddi durumumuz çok kötü. Okul okumak istiyoruz'' dedi. 
     
</TEXT>
</DOC>
