<DOC>
<DOCNO> 393396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko34.html </URL>
<DATE> 2005/11/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şener Geniş bant internet abone sayısı 2 yılda 8 kat arttı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 'e-Dönüşüm Türkiye Projesi' çerçevesinde önemli adımlar atıldığını söyledi. 
     Türkiye Bilişim Derneği tarafından düzenlenen 22. Bilişim Kurultayı'na katılan Şener, burada yaptığı konuşmada Türkiye bilgi ve iletişim teknolojileri pazarının hızla büyüdüğünü, geniş bant internet abone sayısının 2 yılda 8 kat arttığına dikkati çekti. 
     MERNİS Projesi'nin 20 yıldan fazla bir geçmişe sahip olduğunu ve son birkaç yıldır fiilen uygulanmakta olduğunu kaydeden Şener, aynı şekilde vergi, adalet, eğitim, sosyal güvenlik ve gümrük işlemlerinde de bir çok uygulama nın hayata geçirildiğini anlattı. 
     Bugüne kadar 20 binden fazla eğitim kurumunda, geniş bant internet imkanı sağlandığını anlatan bakan Abdüllatif Şener, eğitim kadrolarının bilgi ve iletişim teknolojileri konusunda eğitim gördüğü, öğretmenlere uygun koşullarda bilgisayar temini projesinin devam ettiğini vurguladı. 
     Bu arada eğitimin çocuklarla başlamakla birlikte onlarla bitmediğini ifade eden Şener, kamu görevlilerinin, KOBİ'lerin, ev kadınlarının ve silah altındaki gençlerin, temel düzeyde bilgisayar kullanma yetkinliğine kavuşturulması gerektiğini sözlerine ekledi. 
     
     TOBB BAŞKANI 
     Türkiye Odalar ve Borsalar Birliği TOBB Başkanı Rifat Hisarcıklıoğlu da, siyasi kaygıdan uzak, demokratik, teknolojik gelişmeleri izleyen, fikir üretebilen kadroların şimdiden yetiştirilmesi gerektiğini söyledi. 
     Hisarcıklıoğlu, ''mecut kadrolarla bilimsel yaklaşımın uygulanması ve teknolojik ilerlemelerin sağlanması oldukça güçtür'' dedi. 
     Ulusal bilim ve teknoloji politikalarının başarısız olmasındaki en önemli etkenin, bürokrasi ve hükümetlerin konuyu yeterince sahiplenmemesi olduğunu savunan Hisarcıklıoğlu, kamudaki yetişmiş insan gücü eksikliğinin teknolojik gelişmelerin izlenmesi ve bilimsel yönetim ile planlama yeteneğinin düşük kalmasına neden olduğunu söyledi. 
     Türk işadamlarının dünyada rekabet edebilmesi için, öncelikle hızlı ve güvenli bir iletişim altyapısına sahip olması gereğine işaret eden Hisarcıklıoğlu, şunları kaydetti 
     ''Dünyada en pahalı internet servislerinden birini almakta olan işadamlarımızın, bu fiyatlar ve hizmet kalitesi ile istenilen düzeyde rekabet edebilmesi mümkün değil. İletişim alanında uygulanan yüksek vergi oranları düşürülmelidir. 
     İşletmelerin teknolojik yatırım yapmalarını sağlayan yasal düzenlemeler yapılmalıdır. Bu tür yatırımlar için öncelikle vergi indirimleri sağlanmalıdır. Ayrıca teknoloji şirketlerine yeni teknolojiler üretmeleri için destek olunmalıdır.'' Bilgisayar okur yazarlığının küçük yaşlarda öğrenilmesi amacıyla Milli Eğitim bakanlığına 1000 adet bilgisayar bağışında bulunduklarını belirten Hisarcıklıoğlu, kurdukları TOBB Ekonomi ve Teknoloji Üniversitesi sayesinde, ülkenin ihtiyaç duyduğu bilgili, teknolojiyi izleyen ve üreten genç beyinlerin yetişmesine katkıda bulunduklarını sözlerine ekledi. 
     
</TEXT>
</DOC>
