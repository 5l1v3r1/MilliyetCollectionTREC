<DOC>
<DOCNO> 359824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun01.html </URL>
<DATE> 2005/07/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Taliban militanları 10 askerin kafasını kesti... 
</HEADLINE>
<TEXT>

     Afganistan'da Taliban militanları pusuya düşürdükleri 10 Afgan askerini, kafalarını keserek öldürdü. 
     Pakistan sınırında güneydeki Helmand bölgesi valisi Şer Muhammed Ahundzade, Taliban militanlarının dün sınır devriyesinde görevli 25 Afgan askerine saldırdığını ve 10 askerin kafasını kestiğini söyledi. 
     Askerlerin cesetlerinin bulunduğunu belirten Ahundzade, 3'ü yaralı 15 askerin ise pusudan kurtulmayı başardığını kaydetti. 
     Taliban sözcüsü Abdüllatif Hekimi dün yaptığı açıklamada, Amerikan özel güçleri timine mensup askerlerden birini kafasını keserek öldürdüğünü iddia etmiş, bu bilgiyi doğrulamayan Amerikan ordusu kayıp askeri arama çalışmalarının sürdüğünü açıklamıştı. 
     Amerikan özel güçlerine mensup 4 asker, Kunar bölgesinde kaybolmuş, askerlerden biri bulunmuş, ikisininse cesedine ulaşılmıştı. 
     
</TEXT>
</DOC>
