<DOC>
<DOCNO> 381388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo15.html </URL>
<DATE> 2005/09/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Bıçakcı Hakem hatalarını kabullenmek zorundayız... 
</HEADLINE>
<TEXT>

     Türkiye Futbol Federasyonu Başkanı Levent Bıçakcı, hakemleri yererek bir yere gelinemeyeceğini belirterek, ''Hakem hatalarını kabullenmek zorundayız'' dedi. 
     Beraberinde Futbol Federasyonu Yönetim Kurulu üyeleriyle Mardin'den Diyarbakır'a gelen Bıçakcı, Diyarbakır Vali Vekili Ahmet Aydın'ı makamında ziyaret etti. 
     Başkan Bıçakcı, burada yaptığı açıklamada, iki gün önce Malatya'dan başladıkları gezilerinde son olarak Diyarbakır'a geldiklerini belirterek, Diyarbakırspor yöneticilerini ziyaret edeceklerini söyledi. 
     Bir gazetecinin, Diyarbakırspor'un sahasında oynadığı Ankaraspor ve Kayserispor maçlarındaki hakem hataları ile ilgili sorusunu şöyle yanıtladı 
     ''Bu konuyu Diyarbakırspor Başkanı Abdullah Akyıl da bana iletti. Ben Diyarbakırspor'un bütün maçlarına baktım. Hakem Tolga Özkalfa 7.5 ile en düşük notu almış. Diğer maçta da Cem Deda 8.1 puan almış. Bir hakemin kötü yönetimi dünyanın sonu değil. Öbür hafta yine kendilerine maç veriyoruz. Birinci Lig ve İkinci Lig A Kategorisi'nde maçları yönetecek 33 hakemimiz var. Başka hakemlerimiz yok. Hakemlerin hatalarını kabul ederek bu sporu yapacağız. Hakemlerin yönetim tarzında bir art niyet buluyorsanız bunu araştırırız. Dünyanın her yerinde hakem hataları oluyor. Hakem hatalarını kabullenmek zorundayız. Başka türlü hakemleri de kazanamayız. Hakemleri yererek, yok ederek de bir yere gelemeyiz.'' Bıçakcı, daha sonra 75. Yıl Yatılı İlköğretim Bölge Okulu'na yaptırılan mini halı sahanın açılışını yaparak Seyrantepe'deki tesisleri gezdi. 
     Bıçakcı ve beraberindekiler, Diyarbakır Atatürk Stadı'nda saat 19.00'da başlayacak Diyarbakırspor-Ankaragücü maçını izleyecek. 
     
</TEXT>
</DOC>
