<DOC>
<DOCNO> 362086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko39.html </URL>
<DATE> 2005/07/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
OPEC Dünya petrol talebi bu yıl yüzde 2 artacak 
</HEADLINE>
<TEXT>

     Petrol ihraç eden ülkeler örgütü OPEC, dünya petrol talebinin bu yıl yüzde 2, önümüzdeki yıl ise yüzde 1.9 artmasını bekliyor. 
     OPEC'in son aylık piyasa raporuna göre, 2006 yılında oluşacak talep artışının önemli bir kısmı da, kartel örgütünün dışında kalan üreticiler tarafından karşılanacak. 
     Haziran ayında kartel örgütü üyesi ülkelerin ortalama günlük üretimlerinin 30.01 milyon varil olduğu belirtilen OPEC raporunda, fiyatlardaki artışın arz sıkıntısından kaynaklanmadığı savunuldu. 
     ''Tüketici ülkelerdeki rafineriler yeterli üretim yapamadığı için fiyatlar rekor seviyelere yükseldi'' denilen OPEC raporunda, Kuzey Yarımküre'de yaklaşan kış öncesinde yeterli stokların oluşturulması için kartel örgütünün gerekli arzı sağlayacağı iddia edildi. 
     Temmuz ayı raporunda 2005 yılına ait daha önceki günlük tüketim tahminini 150 bin varil düşürerek 83.66 milyon varile indiren OPEC, bu durumda talep artışının bu yıl için yüzde 2 olacağı öngörüsünde bulundu. 
     OPEC'e göre önümüzdeki yıl yüzde 1.9 artacak 1.54 milyon varil ortalama günlük talep, 85.2 milyon varil olacak. Söz konusu talep artışını karşılamak için üretimini 100 bin varil artıracağını açıklayan kartel örgütü, kalan miktarın OPEC üyesi olmayan üreticiler tarafından karşılanabileceğini iddia ediyor. 
     
     PİYASA SAKİN 
     Öte yandan Emily Kasırgası'nın en önemli petrol üretim sahalarından Meksika Körfezi'ni tehdit etmesine karşın uluslararası borsalarda petrol fiyatları, yeni haftaya sakin başladı. 
     New York Borsası'nda geçen haftaki kapanışına göre 4 sent gerileyen ABD hafif petrolünün varili, 58.05 dolardan satılıyor. 
     Londra Borsası'nda Brent petrolünün varili ise geçen haftaki kapanışına göre 5 sent yükseldi. Borsada son işlemler 57.66 dolardan gerçekleştiriliyor. 
     Hızı saatte 135 kilometreye çıkan Emily Kasırgası nedeniyle Meksika Körfezi'nde birçok petrol şirketine ait tesislerde üretim askıya alındı. 
     
</TEXT>
</DOC>
