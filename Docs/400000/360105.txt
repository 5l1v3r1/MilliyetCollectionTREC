<DOC>
<DOCNO> 360105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy06.html </URL>
<DATE> 2005/07/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mumcu'dan Erdoğan'a ince türban göndermesi 
</HEADLINE>
<TEXT>

     ANAP Genel Başkanı Erkan Mumcu, türban sorunundaki çıkışını "Özellikle hak ve özgürlük ihlalleri buzdolabına konulup bekletilebilecek şeyler değildir" diye sürdürdü. 
     Mumcu, parti genel merkezinde Türkiye Sağlık İşçileri Sendikası Genel Başkanı Mustafa Başoğlu’nu kabul etti. Mumcu, Türkiye’nin en öncelikli meselesinin üniversite meselesi olduğunu söylerken, "Üniversite meselesi sadece kız öğrencilerin başörtüsü sorunu etrafına sıkıştırılabilecek bir konu değil" dedi. 
     Başörtüsü meselesi çözülemediği için diğer konuların çözümüne geçilememiş olmasının Türk milletine büyük bir haksızlık olduğunu ifade eden Mumcu, "Hem bu insan hak ve özgürlükleri ihlallerini ortadan kaldıran, hem de üniversiteyi çağdaş bir üniversite anlayışı ile buluşturan, çağdaş bir üniversite yapılanmasına izin veren, YÖK’ün görevlerini sınırlandıran bir anayasa değişikliğine çok ihtiyaç var" diye konuştu. 
     Mumcu, her alanda kendisini batıya benzeten Türkiye’nin iki alanda kendisini batıya benzetmeye yanaşmadığını belirtirken, bunları Siyasi Partiler Kanunu ve üniversite olarak açıkladı. Akıl ve hukuk dışılığa itiraz ettiklerini belirten Mumcu, destek çağrısını yineleyerek, "Hükümet meydanlarda söylediğini hakikaten yapmak istiyorsa desteğimiz hazır" dedi. 
     Amaçlarının türban konusunu polemik konusu yapmak olmadığını söyleyen Mumcu, "Özellikle hak ve özgürlük ihlalleri buzdolabına konulup bekletilebilecek şeyler değildir" derken, isim vermeden Başbakan Recep Tayyip Erdoğan’ın çocuklarını ABD’de okutmasına göndermede bulundu. 
     Mumcu, şöyle dedi 
     "Her hak ihlaline uğrayanın maddi imkanlar sayesinde uğradığı mağduriyeti yurt dışında giderme imkanı bulunmayabilir. Bunu hiç kimseyi yermek için söylemiyorum. 
     ’Durumu anlıyorum’ demek yetmez. Çare bulmak lazımdır. Bu çare var. Her geçen gün bu çarede hayata geçirilebilir olmaktan uzaklaşıyor." Erdoğan’ın türban konusunda "vakıf-devlet üniversiteyi" ayrımı önerisini "vahim bir yanılgı" olarak eleştiren Mumcu, "İnşallah hükümet aklını başına toplar diye düşünüyorum" dedi. 
     
     SABİT KUR UYARISI 
     Mumcu, Devlet Bakanı ve Başbakan Yardımcısı Abdullatif Şener’in "yabancı sermaye" konusundaki çıkışına ilişkin bir soruyu da yanıtladı. 
     Sabit kur sistemine dayalı dünyada 15 IMF programı uygulandığına dikkat çeken Mumcu, bunların başarılı olmadığını ifade etti. Mumcu, "15 kere seyredilmiş bir filmin finalinin bu defa başka türlü olacağına inanmak için ne sebep var" diye sordu. 
     Mumcu, Merkez Bankası’nın uygulayacağı akıllı politikaların yumuşak bir geçişi mümkün kılabileceğine işaret ederken, "Yerli paranın aşırı değerlendirilmesi, yabancı paranın düşük bir değerde sabit tutulması üzerine kurulu bu sistem gittiği hiçbir yere huzur ve mutluluk getirmedi" uyarısında bulundu. 
     Başoğlu da başörtüsü sorununun Türkiye’nin en önemli sorunu olduğunu söylerken iktidar ve Başbakan Recep Tayyip Erdoğan’ı sorunun çözümünde "kararlı görmediğini" bildirdi. 
     
</TEXT>
</DOC>
