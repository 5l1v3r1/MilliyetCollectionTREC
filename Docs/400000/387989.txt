<DOC>
<DOCNO> 387989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy17.html </URL>
<DATE> 2005/10/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Teziç Soruşturmayı 2002'de başlatan Rektör Aşkın'ın kendisidir 
</HEADLINE>
<TEXT>

     YÖK Başkanı Prof. Dr. Erdoğan Teziç, "Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanması ile ilgili konunun YÖK tarafından incelenmesi gerektiğini" söyledi. 
     Teziç, bu konuda daha önce Van Cumhuriyet Savcılığı’na, "takipsizlik kararı vererek, konuyu kendilerine havale etmeleri" için yazı yazdıklarını ancak cevap alamadıklarını kaydetti. 
     Rektörler, YÖK’te olağanüstü toplandı. Teziç, toplantı başlamadan önce gazetecilere yaptığı açıklamada, Yüzüncü Yıl Üniversitesi Rektörü Aşkın’ın tutuklanması ile ilgili olarak değerlendirme yapmak üzere toplandıklarını söyledi. Teziç, toplantıdan sonra yazılı bir açıklama yapılacağını söyledi. 
     YÖK Başkanvekili Prof. Dr. İsa Eşme’nin Van’a giderek konuya ilişkin yaptığı araştırmayla ilgili raporu, siyasi partilere ve Cumhurbaşkanlığı’na gönderip göndermeyeceklerine ilişkin bir soru üzerine Teziç, "Arkadaşlarım tarafından değerlendirilecek ve onların vereceği karara göre davranacağız" dedi. 
     Bir başka soru üzerine, hiçbir zaman yargıya güvensizliklerini ifade etmediklerini vurgulayan Teziç, "Bugüne kadar yaptığımız yazılı ve sözlü açıklamalarımızda yargıya olan güvenimizi hep vurguladık, vurgulamaya da devam edeceğiz" diye konuştu. 
     "Soruşturmanın selameti açısından Rektör’ün görevden alınması gündeme gelecek mi " sorusuna Teziç, "Hayır. Böyle bir şey gündeme gelmeyecek. Bu aşamada söz konusu değil. Şunu da unutmayın, yeni Ceza Yasası’nda yargılamayı etkileyecek yönde soruları sormaktan imtina ederseniz iyi olur. Çünkü içeriği tanımlanmamış bir suç öngörülüyor yeni Ceza Yasası’nda. Yargılamayı etkilemek... O açıdan karşılıklı olarak dikkatli davranmalıyız" karşılığını verdi. 
     "Rektör hakkındaki iddialar gündeme geldiğinde konuyla ilgili inceleme veya araştırma yaptınız mı " sorusunu Teziç, şöyle yanıtladı 
     "Biz, bu konuda 3 kez Van Cumhuriyet Savcılığı’na yazılı başvuruda bulunduk. Yürürlükteki Anayasamızın 129. ve 2547 sayılı Yükseköğretim Kanunu’nun . maddesi özel bir düzenleme yapıyor. Bu tür konular, YÖK tarafından incelenir. Onun için takipsizlik kararı vererek buraya göndermesini istedik ama herhangi bir cevap alamadık. 
     Bu yönde bilgi olarak da Hakimler ve Savcılar Yüksek Kurulu’na ve Adalet Bakanlığı’na da yazı yazdık." Bir gazetecinin, "Yüzüncü Yıl Üniversitesi’nde bir tarikat ile ilgili köklü bir yapılanma olduğu ve Aşkın’ın tutuklanmasının bununla bağlantılı olduğu yönünde haberler var" sözleri üzerine "Bunları araştırmak basının görevi. Benim bu konuda deliller toplama gibi bir olanağım yok" dedi. 
     "Rektörlükten size herhangi bir yardım talebi geldi mi " sorusu üzerine Teziç, şunları söyledi 
     "Zaten soruşturmayı 2002 yılında başlatan Van Yüzüncü Yıl Üniversitesi Rektörü’nün kendisidir. Ama Maliye Bakanlığı müfettişlerinin yaptıkları inceleme sonunda bize de bilgi geliyor. Biz de bu bilgi çerçevesinde Van Yüzüncü Yıl Üniversitesi Rektörlüğü’ne yazı yazıyoruz ve burada bir inceleme yapılmasını istiyoruz. Yüzüncü Yıl Üniversitesi Rektörü bir komisyon kurarak soruşturmayı başlatıyor. 
     İncelemeyi değil, soruşturmayı başlatan kendisidir. Ama kendisine yönelik herhangi bir isnat yok. Çünkü ihale 1998 yılında yapılıyor. 
     Rektör göreve 25 Nisan 1999’da başlıyor. Ve bunlarda hiç isnat yok. O zaman Van Cumhuriyet Savcılığı görevsizlik kararı vererek, konunun Rektörlükçe incelenmesini istiyor. Rektörlüğün yaptığı soruşturma sonunda Danıştay 2. Dairesi ilgililer hakkında soruşturma yapılması için karar veriyor. Bunların hiçbirinde rektör müdahil değil. Sonradan Temmuz ayında birdenbire Van Cumhuriyet Savcılığı, rektörümüz yurtdışındayken bir arama kararı alarak evini arıyor. Ondan sonra zaten bu olaylar gelişiyor." "Gerek aramada, gerekse tutuklamada rektörün sizden bir talebi oldu mu " sorusu üzerine Teziç, "hep rektörün yanında olduklarını, kendisine bu konuda yardımcı olması için eski Barolar Birliği Başkanı ile görüştüklerini" söyledi." "Aşkın’ın avukatının bürosunda bir hırsızlık olayı oldu. Bu olayla bağlantılı mı sizce " sorusuna Teziç, "Bilemiyorum. Şu aşamada bu olayla bağlantısını kurmak mümkün değil. Ben dün akşam sayın Teoman Evren ile bizzat konuştum. Uzun bir konuşma oldu. 
     Kendisinin hiç böyle bir endişesi, şüphesi olmadığını, basit bir hırsızlık olayı olarak yorumladığını anlattı" karşılığını verdi. 
     
</TEXT>
</DOC>
