<DOC>
<DOCNO> 399584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun38.html </URL>
<DATE> 2005/12/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fransa... Villepin, eğitim ve istihdamda fırsat eşitliği sözü verdi 
</HEADLINE>
<TEXT>

     Fransa Başbakanı Dominique de Villepin, istihdam ve eğitim alanlarında bütün vatandaşlar için ''fırsat eşitliği'' sözü verdi. 
     Başbakanlık görevine 6 ay önce getirilen De Villepin, bugün düzenlediği aylık olağan basın toplantısında, önümüzdeki dönem için öncelikli hedefleri hakkında bilgi verdi. 
     Banliyölerde geçen ay çıkan şiddet olaylarına değinen Başbakan De Villepin, ayrımcılıkla daha etkili mücadele edilmesi konusunda hükümetin kararlı olduğunu söyledi. 
     ''İş dünyasında ayrımcılık yapan şirket ve kişilere para cezası verilmesinin öngörüldüğünü'' belirten De Villepin, ''sorunlu ve fakir banliyölerde yatırım yapan şirketler için de vergide kolaylıklar sağlayacaklarını'' açıkladı. 
     Göçmen gençlerin diplomalı olsalar bile kökenleri yüzünden işsiz kalmaları ve toplumdan dışlanmaları, geçen ay meydana gelen şiddet olaylarının en önemli nedenlerinin başında gösterilmişti. 
     Ülke geneline yayılan Şiddet olayları sırasında yaklaşık 9 bin araç yakılırken, çok sayıda mağaza ve kamu binası kundaklanmıştı. 
     Hükümet, olayları kontrol altına alabilmek için, valilere sokağa çıkma yasağı ilan etme yetkisi veren Olağanüstü Hal Yasası'nın yürürlüğe sokulmasını kararlaştırmıştı. 
     
</TEXT>
</DOC>
