<DOC>
<DOCNO> 366452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo28.html </URL>
<DATE> 2005/08/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Konyaspor'da Okan Koç yeniden gündemde... 
</HEADLINE>
<TEXT>

     Konya'dan geçen yıl sorunlu şekilde ayrılan Okan Koç ile görüşen yeşil-beyazlılar, oyuncunun bonservis sorununu çözmesini bekliyor. 
     Zafer Biryol ile geçen sezon antrenman sırasında yaşadığı tartışmanın ardından Konyaspor'dan ayrılan Okan Koç, orta sahaya futbolcu arayışlarını sürdüren Konyaspor'un yeniden gündemine geldi. 
     Kulüp basın sözcüsü Sefa Ortaç, teknik direktörleri Aykut Kocaman'ın talebi doğrultusunda orta sahaya takviye için futbolcu aradıklarını söyledi. 
     Bunun için Beşiktaşlı Okan Koç ile görüştüklerini ve yaşanan küçük olayın tatlıya bağlandığını belirten Ortaç, ''Okan Koç da Konya'ya gelmek istiyor. Kulübüyle bonservis sorununu çözmesini bekliyoruz. Sorun çözülürse Okan Koç'u alacağız, olmazsa yurt dışından oyuncu transfer edeceğiz'' dedi. 
     Ortaç, satışa sundukları kombine biletlere ilginin yoğun olduğunu ve bu ilginin kendilerini mutlu ettiğini belirterek, yıl boyunca maçları rahat izlemek isteyen taraftarları geç kalmamaları konusunda uyardı. 
     
</TEXT>
</DOC>
