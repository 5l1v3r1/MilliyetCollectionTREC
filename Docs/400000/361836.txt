<DOC>
<DOCNO> 361836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/ymese.html </URL>
<DATE> 2005/07/17/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Çalımbay'a güvenin 
</HEADLINE>
<TEXT>



Atom Karınca Süper Lig'e tam tamına 27 futbolcu ile gireceğini üstüne basa basa söylüyor. Kendisine bu sayısal kalabalığın "küskün" oyuncu yaratabileceğini anımsatıyoruz. Çalımbay tam tersini savunuyor, sayısal kalabalığın "rekabet", bu da eşittir "başarıyı" getireceğini savunuyor. Bu doğru bir saptamadır bizce. Bu kalabalıkta sorun yaratacak oyuncuları da kapının önüne koyacağını dile getirdi Çalımbay... Belli ki Çalımbay altı aylık süreçte Ümraniye'deki oyuncu grubunun röntgenini iyi çekmiş. Küsen, kapris yapanın vay haline 
Aman çocuklar dikkat 
Doğrusu ben Çalımbay'a inananlardanım... Ondaki kazanma hırsının üst düzeyde olduğunu kim inkar edebilir ki Kim ne derse desin Çalımbay'ın bu hırsı sahadaki oyunculara inanılmaz yansımalar yapıyor, bunu görüyor ve hissediyoruz. 
Almanya'daki hazırlık maçlarında hem Çalımbay ideal onbiri hem de biz arıyoruz. Her maça farklı kadro sürüyor Çalımbay... Köln ve Ostrava karşısında çıplak gözle izlediğim Beşiktaş belki iyi futbol oynamıyor ama ben kişisel olarak umutluyum, sezon için asla karamsar değilim. Özellikle tempo, yardımlaşma ve top kayıplarındaki presi çok beğendim. 
Eksikler yok değil... Kalede ve savunmada "sorun" yok, bu alanda alternatif çok. Kanatlarda da paniğe gerek yok. Solda İbrahim Üzülmez, sakatlıktan yeni çıktı, biraz ürkek. Sağda alternatif isimler var. Tıpkı dünkü maçta olduğu gibi İbrahim Toraman'ı ilk yarıda savunmadan aldı, bu alanda kullandı Çalımbay. Gelelim ofansa... Sorun burada gömülü. Kartal'da iki maçta gözlemlediğimiz bir olay var ki o da atağa kalkışlarda ofansda yeteri kadar çoğalamıyor Kartal. Youla çok çabuk ve de teknik. Onun bu çabukluğuna diğer golcülerin ayak uydurması da şart. Pancu'yu istekli buldum. İbrahim Akın biraz güçlensin, oyun içinde devamlılığı yakalasın yeter. Ahmed Hassan'ı atlamayalım. Mısırlı her ne kadar egoist olsa da ofans için alternatiftir bizce. Sergen Yalçın da, değişim içinde, geçtiğimiz sezonda farklı... 


</TEXT>
</DOC>
