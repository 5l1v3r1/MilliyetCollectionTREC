<DOC>
<DOCNO> 379405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun21.html </URL>
<DATE> 2005/09/18/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Almanya'da sandıkları kapandı... 
</HEADLINE>
<TEXT>

     Almanya’da bugün yapılan genel seçimlerde seçim sandıkları TSİ 19.00’da kapandı. 
     İlk sonuçlara göre hiçbir siyasi blok çoğunluk sağlayamadı. 
     Sosyal Demokrat Parti SPD ile Birlik 90 Yeşiller Partisi toplam yüzde 42,5 oy oranıyla çoğunluğu sağlayamazken, Hür Demokrat Parti oy oranını geçen seçimlere göre yüzde 10,5’e yükseltmesine rağmen, yüzde 35,5 oy oranıyla beklendiği kadar çok oy alamayan Birlik partileri CDU CSU ile çoğunluğu sağlayamadı. 
     İlk tahminlere göre, SPD Federal Meclis’te 212, Birlik partileri 221, Yeşiller 53, Hür Demokrat Parti FDP 65, Sol Parti de 47 koltuğa sahip olacak. 
     
     BİRLİK PARTİLERİ BİRİNCİ SIRADA 

     ARD televizyonunun resmi olmayan ilk değerlendirmesine göre, Birlik partileri CDU CSU 2002 yılındaki genel seçimlere göre yüzde 3 oranında oy kaybetmelerine rağmen yüzde 35,5 ile seçimleri kazandı. 
     SPD ise 2002 yılındaki seçimlere göre yüzde 4,5 oranında oy kaybederek yüzde 34 oranında oy elde etti. 
     Birlik 90 Yeşiller partisinin oy oranı geçen seçimlere göre yüzde 8,5 ile aynı kalırken, Hür Demokrat Parti FDP oy oranını yüzde 3,1 oranında arttırarak yüzde 10,5 oranında oy aldı. Sol Parti ise yüzde 7,5 oranında oy almayı başardı. Almanya’da 299 seçim bölgesinden sadece Dresden kentindeki 160 numaralı seçim bölgesinde, aşırı sağcı Almanya’nın Milliyetçi Demokratik Partisi NPD Milletvekili adayı Kerstin Lorenz’in ölümü nedeniyle seçimler 2 ekimde yapılacak. Almanya’da 2002 yılında yapılan genel seçimlerde SPD yüzde 38,5, CDU CSU da yüzde 38,5, Yeşiller yüzde 8,6 ve FDP de yüzde 7,4 oranında oy almıştı. 
     
</TEXT>
</DOC>
