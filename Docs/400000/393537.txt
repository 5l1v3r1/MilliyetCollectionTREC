<DOC>
<DOCNO> 393537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur34.html </URL>
<DATE> 2005/11/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kaçırdığı çocuğu hırsızlık için kullandı 
</HEADLINE>
<TEXT>

     Fatih’te kaçırdığı çocuğu kendi oğlu gibi tanıtıp, cep telefonu satan bir dükkanda rehin bırakan kişi, aldığı cep telefonuyla kaçtı. 
     AA muhabirinin aldığı bilgiye göre, 9 yaşındaki H.İ.E, kendisini babasının gönderdiğini söyleyen bir kişi tarafından okuldan alındı. 
     H.İ.E’yi Aksaray’daki bir cep telefonu dükkanına götürerek, oğlu gibi tanıtan bu kişi, çocuğu burada bırakıp, beğendiği cep telefonunu dışarıda bekleyen kızına göstermek istediği bahanesiyle dükkandan ayrıldı. 
     Aradan geçen zamana rağmen bu kişinin geri dönmemesi üzerine durumun farkına varan dükkan sahibi, H.İ.E’yi polise teslim etti. 
     H.İ.E, daha sonra da çocuğunun kaybolduğunu polise bildiren ailesine verildi. 
     Polis, kaçırdığı çocuğu hırsızlık amacıyla girdiği dükkanda rehin bırakan kişiyi yakalamak amacıyla başlattığı çalışmayı sürdürüyor. 
     
</TEXT>
</DOC>
