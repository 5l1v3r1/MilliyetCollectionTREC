<DOC>
<DOCNO> 350029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy22.html </URL>
<DATE> 2005/06/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Başbakan Erdoğan CNN International’a konuştu... 
</HEADLINE>
<TEXT>

     Salih ZEKİ WASHINGTON, DHA 

BAŞBAKAN Recep Tayyip Erdoğan, Kuzey Irak’taki PKK varlığı konusunda ABD’den bekledikleri adımların hala atılmadığını söyledi. Resmi ziyaret için ABD’nin başkenti Washington’da bulunan Erdoğan, dün akşam CNN International televizyonuna verdiği demeçte, ABD Başkanı George W. Bush’la bugün yapacağı görüşmede PKK konusunu gündeme getireceğini belirterek, türban yasağı hakkında ise toplum ve kurumlar arasında mutabakat sağlanmasını beklediklerini dile getirdi. Türkiye’nin AB’ye üye olup olmayacağı tartışmalarının geride kaldığını belirten Başbakan Erdoğan, Türkiye’nin önünde yalnızca müzakere sürecinin bulunduğunu ifade etti. 
     CNN’e verdiği özel mülakatta Türkiye-ABD ilişkilerine değinen Erdoğan, iki ülke arasındaki ilişkilerin yaklaşık 50 yıllık stratejik ortaklığa dayandığını söyledi. Özellikle NATO’daki ortaklığın çok önemli olduğuna dikkat çeken Başbakan Erdoğan, Irak konusunda da Türkiye’nin başından beri ABD’ye lojistik destek alanında elinden gelen her türlü gayreti gösterdiğini dile getirdi. İki ülke arasında Irak konusundaki tek pürüzün, ABD askerlerinin Türkiye üzerinden Kuzey Irak’a girmesini öngören 1 Mart tezkeresinde yaşandığını belirten Erdoğan, "Meclis’te çoğunluk sağlanamamıştır. Bunlar demokratik sistem içinde olağan şeylerdir" dedi. 
     
     DEMOKRASİYE İNANIYORSAK, TEZKERE KONUSUNDA SPEKÜLASYONUN ANLAMI YOK’ 
     Başbakan olduktan sonra tezkereyi Meclis’e tekrar götürdüklerini ve çoğunluk sağlayarak geçirdiklerini hatırlatan Erdoğan, "Bu defa da Irak’taki talepler ve Amerika’nın da takdiri sebebiyle askerimizin Irak’a gönderilmemesi kararlaştırıldı ve bu süreç ertelendi, ama bu hiçbir zaman Türk-Amerikan ilişkilerini gölgelemesi gereken bir konu değildir. Demokrasiye inanıyorsak ve Meclis’in verdiği karara da saygı duyuyorsak, bunun üzerinde bu kadar spekülasyon yapmanın anlamı yok" diye konuştu. 
     Kendilerinin de ABD’den bazı talepleri olduğunu, fakat Kongre tarafından kabul edilmediğini hatırlatan Erdoğan, "Bizim de diyecek bir sözümüz kalmamıştır. Bu bizim arzumuzdu, ama kabul edilmedi, saygı duymak zorundayız" dedi. 
     Bazı çevrelerin iki ülke arasındaki ilişkileri zedeleme gayreti içinde olduğunu vurgulayan Erdoğan, bunu doğru bulmadıklarını da sözlerine ekledi. Türkiye ile ABD’nin stratejik ortaklığının uzun zamandır Büyük Ortadoğu projesiyle ilgili olarak ortak üyelik sadedinde gelişmeye başladığını ifade eden Erdoğan, "Burada demokrasi, özgürlükler, güvenlik, insan hakları, hukukun üstünlüğü ve refah vardır. Dayanışma içinde bu süreci işletiyoruz, işletmeye de devam edeceğiz" diye konuştu. 
     
     TÜRKİYE, TERÖRLE MÜCADELEDE ÜZERİNE DÜŞENİ YAPMAYA HAZIR’ 
     Türkiye’nin en büyük sıkıntılarından birinin Kuzey Irak’taki PKK Kongra-Gel varlığı olduğunu belirten Başbakan Erdoğan, "11 Eylül saldırılarından sonra ABD Büyükelçiliği’ne yazdığım mektupta ’Uluslararası terörizme karşı bir ortak mücadele platformu gerekir’ demiştim. Türkiye olarak biz terörle mücadelede her türlü görevi almaya hazırız. ’Afganistan’ dendi biz Türkiye olarak askerimizi hemen Afganistan’a yolladık. Şimdi ikinci defa askerimiz orada ISAF yönetimini aldı ve bin 600 askerimiz görev yapmaktadır. Terörden çok çektik. Türkiye olarak bizim teröre verdiğimiz kurban 40 bini bulmuştur" diye konuştu. 
     
     ’TERÖRÜN KÜRESELLEŞMESİNİ ENGELLEMEMİZ LAZIM’ 
     Kuzey Irak konusunda ABD’den beklenen adımların atılmadığına dikkat çeken Erdoğan, bugünkü görüşmede bu adımların atılması taleplerini yineleyeceklerini belirtirken, "Terörün küreselleşmesini engellememiz lazım. Barışın küreselleşmesini başarmak için de elimizden geleni yapmamız lazım. Bölgede Amerika’nın istihbarat güçleriyle bazı irtibatlarımız var, ama yeterli değil. Bunu geliştirmemiz gerekli" dedi. 
     Kuzey Irak’taki Kürt yapılanmasına ve PKK Kongra-Gel’in bölgedeki faaliyetlerine de değinen Erdoğan, "Ben PKK terör örgütünü hiçbir zaman Kürtlerin temsilcisi olarak görmedim, görmüyorum. PKK terör örgütü hiçbir zaman Kürt vatandaşlarımın temsilcisi olamaz, değildir. Onlar onun üzerinden nemalanıyorlar, o şekilde ayakta duruyorlar. Türkiye’de hiçbir zaman ’bağımsız Kürdistan’ şeklinde bir yapılanma olamaz. Bu bizim gündemimizde değildir. Kuzey Irak’ta olabilir o Irak’ın kendi yapısı ile ilgili bir sorundur, ancak Irak’ın birlik ve bütünlüğü önem arz eder. Geleceğe yönelik bu kararı yine en iyi şekliyle Irak verecektir" diye konuştu. 
     
     ’MASAMIZDAKİ TEK KONU MÜZAKERELERİN BAŞLAMASI KONUSUDUR’ 
     AB’ye üyelik konusunda Türkiye’nin müzakere sürecinde olduğunu kaydeden Erdoğan, "Bizim masamızın üzerinde Türkiye’nin AB’ye girip girmemesi diye bir konu yoktur. Bizim masamızdaki tek konu müzakerelerin başlaması konusudur. Türkiye, AB’nin Hazar, Asya ve Kafkaslara açılan kapısı konumunda. Bu aslında AB için de çok önemli. AB’nin bu konumu kaybetmemesi gerekir. Türkiye’nin AB’ye kazandıracağı çok önemli bir şey var. AB’nin Hıristiyan kulübü olmadığını, siyasi değerler bütünü olduğunu kanıtlanmasını sağlayacak" dedi. Erdoğan, hiçbir ülkede Türkiye üzerinden siyaset yapılmaması gerektiğini de sözlerine ekledi. 
     
     ’ABD GEÇMİŞTEN BU YANA STRATEJİK ORTAĞIMIZDIR’ 
     Erdoğan, Türkiye’de yapılan bir kamuoyu araştırmasında halkın yüzde 79’unun ABD’ye karşı olduğu sonucunun çıkması hakkında ise, halkın çeşitli yayınlarla kolayca yönlendirilebileceğini ifade ederek, "Türkiye’nin iktidarında ABD’yle stratejik ortaklığını devam ettiren bir yönetim vardır. ABD geçmişten bu yana bizim stratejik ortağımızdır. Şu anda da bu çalışmalarımızı sürdürüyoruz. Zaman zaman bazı söylemler çıkabilir, ama bu söylemler bizim stratejik ortaklığımıza gölge düşürmemelidir" dedi. 
     Başbakan Erdoğan, 11 Eylül saldırılarının ardından artan İslam düşmanlığı hakkında ise terörün dini olmayacağı söylemlerini yineleyerek, "Hiç kimsenin, özelikle de savunmasız insanların bu tür terör eylemleriyle öldürülmesine kesinlikle olumlu bakmıyoruz" diye konuştu. 
     
     ’TOPLUMSAL GERİLİM OLMASIN DİYE SABIRLI DAVRANIYORUZ’ 
     Erdoğan, başörtüsü yasağı konusunda kurumların yaklaşımının toplumun yaklaşımıyla örtüşmediğini belirterek şu açıklamaları yaptı "Bunu yasaklayan kanun yok. Sadece bununla ilgili olarak farklı bir algılama ve yorumlama var. Özellikle ülkemizde toplumsal gerilim olmasın diye sabırlı davranıyoruz. Diyoruz ki ’Kurumlar arasında mutabakat olsun, toplumsal mutabakat olsun, bunu bu şekilde çözelim’. Kızlarım ABD’de okuyor. Burada bu özgürlük anlayışı var, ama ülkemde yok. Kurumların yaklaşımı toplumun yaklaşımıyla örtüşmüyor. O nedenle biraz sabredeceğiz." 
     
</TEXT>
</DOC>
