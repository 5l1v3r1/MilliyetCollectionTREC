<DOC>
<DOCNO> 379384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yazar/yilmaz.html </URL>
<DATE> 2005/09/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
New York'ta bir ressam Neşe Karaböcek 
</HEADLINE>
<TEXT>


Bir rastlantı eseri, Neşe Karaböcek'in New York Art Expo'daki resim sergisinden haberdar oldum... 
Bırak beni ne olur burda bitsin şarkımız zamanla unutulur yarım kalan aşkımız... 
1970'lerde "Arabeskin Kraliçesi" Karaböcek'in yorumuyla ünlü olan "Yarım Kalan Aşk" şarkısının sözleri, günümüz pop müzik sanatçılarından Deniz Seki ile yeniden müzik piyasasına sürülüyor. Bir diğer "nostalji avcısı" Göksel, Karaböcek'in "Günün Birinde" şarkısını yeni nesillere duyuruyor. 
1967 yılında, "Artık Sevmeyeceğim" şarkısı ile ilk altın plak ödülünü alan Karaböcek 16 altın ve 1 platin plak 1 altın LP, 4 altın kaset, 1 altın CD sahibi, "ödül rekortmeni"... Ressamlığını konuştum 

Müzik çalışmalarını nerede bitirdiniz 
Gazino sahnesi bölümünü 1986'daki değişim üzerine bitirdim. Paranın el değiştirmesi, gazinolardaki dinleyici kalitesini de değiştirdi. Onlar gazinolara konsomatris çalıştıran barların daha lüksünü, konsomatrislerin şöhretlisini aradıkları için geliyorlardı. 
Haftanın her gecesi ve iki matinede, "çarşamba hanımlara-pazar umuma" yani bir haftada 9 seans sahneye çıkardım. Gazinoda her zaman 900 ile 2000 arası izleyicim olurdu. Ve bu programlarım aynı gazinoda, aynı tempoda üç dört ay sürerdi. 
1986'larda gazinoların ön masalarını paranın yeni sahibi erkekler doldurmaya başladı. O zaman da "elveda" dedim. Aynı yıl İzmir Fuarı'nda sahne alarak seyirci rekoru kırdım. Yine aynı yıl Avrupa turnesine çıkarak tüm ülkeleri dolaştım ve yine seyirci rekorları kırıldı. Müzik çalışmalarımı kendi firmamda albüm yaparak sürdürdüm. 1986'da ABD'de yaptığım albümle Türkiye'ye modern enstrümanları, elektronik ritm aletlerini ve New Age tarzını tanıttım. Bu "Neşe Amerika" albümü çok sattı. Son üç yıldır duruyorum. Türkiye ve dünya müzikseverleri için, farklı bir albüm yapmak istiyorum. 

Resim ile nasıl tanıştınız 
Eşim Tevfik Yener Güzel Sanatlar Akademisi Resim Bölümü'nden... Herkesin bildiği gazeteciliğinin yanında bir de pek bilinmeyen ressamlığı vardır. Tevfik resim yapmaya başlayınca ben de heveslendim. Tuval, boyalar, fırçalar, gönül, ruh, düşünce, hatta müzik resim evreninin gezegenleri. İlk resmim küçük bir tuvalde gök ve denizdi. Sonra çiçekler aklıma geldi. Sahneye bin bir renkte çiçek yağardı. Kırlara pikniğe gittiğimizde çiçekleri gözlerdim. Renklerine ve biçimlerine bakardım. Çiçeklerin yaratılışındaki o erişilmez, o esrarengiz ve o kutsal güzellik beni hep etkilemiştir. 

Ünlülerle sergide yer aldınız mı 
New York Art Expo'ya çok başarılı bir sanatçı ve galeri sahibi olan Hulis Mavruk Bey katılmam için ısrar etti. Art Expo'ya dünyanın her tarafından ressamlar katılıyor. Sinema yıldızı Jane Seymour da katılmıştı. 

Resimleriniz ile ilgili sizin kıymet verdiğiniz yorumlar var mı 
Resimlerimi isteyenler özellikle koleksiyoncular ve onlara resim bulan uzmanlar. Bir galeri ise original imzalı sınırlı kopya limited edition print baskılarına 2 bin dolar önerdi. Bir firma da "Yapraklar" tablomu kumaş deseni olarak kullanmak istedi. Desenleri Matisse'in tablolarından alınan kumaşlar şu sıra New York'ta sergileniyor. 

Türkiye'de konser veya sergi... 
2006'da bir ihtimal Türkiye'de resim sergisi açarım. Yine aynı yıl çok farklı musiki çalışmalarımla bir hayır derneği yararına konser vermek istiyorum. ABD'de öncelikle şarkıcıya en gerekli olan şeyi, yani ses güzelliğini isterler. Ses de yetmez. İyi bir yorumcu olacaksınız, size ait farklı bir tarza sahip olacaksınız, yorumunuzda ve sesinizde kişilik olacak. Sesinizi duyan adınızı söyleyebilecek. Son 10 yıldır Türkiye'de kulaklar kirlendi. 
Karaböcek kendi "imzasını" arıyor aslında .. 



</TEXT>
</DOC>
