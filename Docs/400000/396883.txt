<DOC>
<DOCNO> 396883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun03.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Roj TV'nin kapatılması zor 
</HEADLINE>
<TEXT>


Danimarka'da terör örgütlerinden para almak suç sayılmadığı için PKK yanlısı yayın yapan Roj TV'nin de kapatılması zor gözüküyor 

İRFAN KURTULMUŞ Kopenhag 

Türkiye ve ABD'nin, Danimarka'dan derhal kapatılmasını istediği PKK yanlısı Roj TV'nin yayınlarının durdurulması zor görünüyor. Danimarka ceza yasasına göre, terör örgütünden para almak bu ülkede suç teşkil etmiyor. 
ABD ve AB'nin terör listesinde bulunan birçok örgütün insani faaliyetlerine yasak getirmeyen Danimarka'da Roj TV'nin en fazla "teröre yataklık etmekten" suçlu bulunacağı tahmin ediliyordu. Ancak Radyo Televizyon Kurulu'nun Türkiye'nin şikayeti doğrultusunda incelemeye aldığı Roj TV'nin "teröre yataklık ediyor" soruşturmasından suçsuz bulunması, bu maddeden de ceza almayacağını gösteriyor. 
Soruşturmayı yürüten Kopenhag Emniyeti'nden Michael Jörgensen, "Terör örgütünden para almak suç değil. Ancak bu para karşılığında yasadışı bir beklenti olursa o zaman suç oluyor" dedi. Kopenhag Üniversitesi'nden Ceza Yasası Profesörü Vagn Greve yasada bir boşluk olmadığını savunarak, "Yasaya göre, parayı alan organizasyon yasa dışı bir hedefe yönelik işlem yaparsa o zaman ceza söz konusu olur" diye konuştu. 

'Kanıt yok' 
Bölücü TV'nin kapatılmasının zor olduğu yolunda görüşler bildirilirken, Danimarka Dışişleri Bakanı Per Stig Möller de, Danimarka resmi ajansı Ritzau'ya yaptığı açıklamada, kendisine henüz PKK-Roj TV ilişkisini kanıtlayacak herhangi bir belgenin ulaşmadığını söyledi. 



</TEXT>
</DOC>
