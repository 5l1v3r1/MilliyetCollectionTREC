<DOC>
<DOCNO> 378231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun05.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yıllık ilköğretim okulu 'temelsiz' çıktı 
</HEADLINE>
<TEXT>



Gaziantep'te, bir ilköğretim okulunun temelsiz inşa edildiği, 12 yıl sonra yapılan bina güçlendirme çalışmalarında ortaya çıktı. 
İslahiye Kaymakamı Bekir Yılmaz, Yeşilyurt Beldesi'nde 1993 yılında inşa edilen Yeşilyurt İlköğretim Okulu'nun depreme karşı güçlendirilmesi, genel onarımı ve çevresinin duvarla çevrilmesi için ihale açıldığını belirtti. 

210 öğrenci yönlendirildi 
İhaleyi kazanan müteahhit şirketin çalışması sırasında okulun temelsiz inşa edildiğinin anlaşıldığını kaydeden Yılmaz, 210 öğrencinin Yeşilyurt Yunus Emre İlköğretim Okulu'na yönlendirildiğini bildirdi. 
Okul binasının temelsiz inşa edilmesinin ortaya çıkması üzerine yapının depreme karşı güçlendirilmesi için hazırlanan projede değişiklik yapılmasının zorunlu hale geldiğini belirten Yılmaz, şunları kaydetti 
"Bu arada maliyet de arttı. Konu teknik incelemeye alındı ve Gaziantep Üniversitesi'nden teknik yardım istendi, çalışmalar sürüyor. Yeşilyurt İlköğretim Okulu'nun müteahhidi ve diğer sorumlular hakkında gerekli yasal işlemler Gaziantep Valiliği'nce başlatıldı." 


</TEXT>
</DOC>
