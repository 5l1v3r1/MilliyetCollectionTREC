<DOC>
<DOCNO> 365871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy06.html </URL>
<DATE> 2005/07/31/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
DSP Genel Başkanı Sezer Hükümet, Rum oyununa geldi 
</HEADLINE>
<TEXT>

     DSP Genel Başkanı Zeki Sezer, hükümetin Gümrük Birliği Ek Protokolü'nü imzalamakla ''Rumların oyununa geldiğini'' öne sürdü. 
     Sezer, yaptığı yazılı açıklamada, Kıbrıs Rum Kesimi'nin öteden beri sürdürdüğü politikanın, ''Kıbrıs konusunu BM çerçevesinde yapılacak müzakereler yerine, doğrudan AB içerisinde ele almak olduğuna'' dikkati çekerek, bu yolla Rumların hedef ve taleplerinde daha ısrarcı olabileceklerini ifade etti. 
     İktidarın, ek protokolü imzalamakla BM çerçevesinde başlaması ümit edilen müzakereleri tehlikeye attığını ileri süren Sezer, ''Hükümet, Kıbrıs Rum Kesimi'nin sürdürdüğü politikaya boyun eğmiş, açıkçası Rumların oyununa gelmiştir'' dedi. 
     Bu süreçte Rumların konumunun iyice güçleneceğini ifade eden Sezer, açıklamasında şu görüşlere yer verdi 
     ''Rum tarafı AB zemininde bir süre sonra Türkiye'ye askerlerinizi Ada'dan çekin , Anadolu'dan gelerek Ada'ya yerleşmiş olanları geri götürün diye tehdit ve dayatmalarda bulunursa şaşmamak gerekir. 
     Bu durum, yalnızca Türkiye'nin Kıbrıs konusunda dayatmalarla karşı karşıya kalması anlamına gelmeyecek, aynı zamanda AB'ye üyelik sürecinin de tümüyle tehlikeye girmesi sonucunu doğuracaktır. 
     Öte yandan, Ek protokolün imzalanması, AB'nin KKTC ile ticaretinin serbestleştirilmesini, doğrudan yapılması hukuken olanaksız hale getirmektedir. Çünkü, protokole göre, Kıbrıs adasının tümüyle yapılacak ticarette geçerli olacak menşe şehadetnameleri ile ilgili yegane otorite Kıbrıs cumhuriyeti sıfatıyla Rum Kesimi olacak ve bütün gümrük düzenlemeleri de Rum tarafının kontrolünde bulunacaktır. 
     Her bakımdan büyük sakıncaları bulunan Ek Protokolü imzalamakla AKP Hükümeti, Türkiye'yi geri dönülmesi zor bir sürece sokmuş bulunmaktadır. Buna karşın, TBMM'nin bu büyük hatanın sürdürülmesine olanak tanımayacağına inanıyorum.'' 
     
</TEXT>
</DOC>
