<DOC>
<DOCNO> 394887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur23.html </URL>
<DATE> 2005/11/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Diyarbakır'da bir grup kadın Şemdinli'deki olayları kınadı 
</HEADLINE>
<TEXT>

     Diyarbakır’da bir grup kadın, Hakkari’nin Şemdinli İlçesi’nde yaşanan olayları kınadı. 
     Demokratik ve Özgür Kadın Hareketi, Barış Anneleri İnisiyatifi, SELİS ve Ortadoğu Tarih Akademisi üyeleri adına Barış Dergisi’ne ait binada basın açıklaması yapan Rahime Fidan, bölgede son dönemlerde gelişen olayların başta anneler olmak üzere tüm kadınları kaygılandırdığını söyledi. 
     Fidan, sözlerine şöyle devam etti 
     "Şemdinli’deki olayın aydınlatmaması Türkiye’nin AB süreci ve geleceğini karanlık bırakacaktır. Biz demokratik özgür kadın hareketinin bileşenleri olarak Türkiye’nin geçmişiyle yüzleşmesini ve derin devlete bağlı çetelerin yargı karşısına çıkmasını istiyoruz. Bu Türkiye’de barış ortamının geliştirilmesine katkı sunacak ve karanlık güçlerin önünü alacaktır. Başta tüm halkı ve demokrasi güçlerini bu olaylar karşısında duyarlı olmaya ve destek sunmasını istiyoruz. Olayı kınıyoruz." 
     
</TEXT>
</DOC>
