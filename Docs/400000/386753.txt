<DOC>
<DOCNO> 386753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur18.html </URL>
<DATE> 2005/10/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çalışkan Hiçbir valilikten "Uygunsuz hal ne demektir" diye soru almadık 
</HEADLINE>
<TEXT>

     Emniyet Genel Müdürlüğü Sözcüsü, Güvenlik Daire Başkanı İsmail Çalışkan, Terörle Mücadele Genelgesi’nin 2 ay önce yayınlandığını, geçen sürede hiçbir valilikten "Uygunsuz 
     hal nedir, nasıl yapacağız " diye bir soru almadıklarını söyledi. 
     Teşkilatın konuyu anladığını belirten Çalışkan, anlaşılmama durumu halinde yeni bir genelgenin çıkarılacağını bildirdi. 
     Çalışkan, Emniyet Genel Müdürlüğü’nün Dikmen binasında düzenlediği haftalık basını bilgilendirme toplantısında, Türkiye Uyuşturucu ve Organize Suçlarla Mücadele Akademisi’nde TADOC diğer ülke temsilcilerine eğitim verildiğini, bu çerçevede TADOC’ta bugüne kadar 42 uluslararası, 23 bölgesel nitelikte eğitim verildiğini, 13 atölye 
     çalışması yapıldığını kaydetti. 
     Programlara 48 ülkeden 960 kanun uygulama temsilcisinin katıldığını belirten Çalışkan, 17 Eylül-7 Ekim tarihleri arasında son yapılan programa Bosna-Hersek, Hırvatistan, Makedonya, Sırbistan-Karadağ’dan katılım olduğunu ifade etti. 
     Çalışkan, bu yılın 9 ayında alkollü araç kullanmak, 100 ceza puanını aşmak ve 5 kez aşırı hız yapmaktan dolayı 41 bin 258 kişinin sürücü belgesinin geri alındığını söyledi. 1997 yılından bu yana 781 bin 562 kişinin belgesinin geri alındığını dile getiren Çalışkan, 49 bin 441 sürücünün mahkemeye sevk edildiğini, 203 bin 949 aracın trafikten men edildiğini belirtti. 
     Kış mevsiminin yaklaşmakta olduğunu anımsatarak, zehirlenmelere karşı vatandaşları daha duyarlı olmaları için uyaran Çalışkan, bu yıl 107 zehirlenme olayı meydana geldiğini, 19 kişinin şofben, 9 kişinin 
     doğalgaz, 110 kişinin de sobadan olmak üzere 138 kişinin hayatını kaybettiğini, 239 kişinin de yaralandığını bildirdi. 
     
     TERÖRLE MÜCADELE GENELGESİ 
     Çalışkan, Terörle Mücadele Genelgesi’nin basında yer aldığı anımsatılarak, polisin "uygunsuz vaziyette bulunan" öğrencileri rektörlüklere mi şikayet ettiğinin sorulması üzerine, "Bu genelge çıkalı iki ay olmuştur. 2 ay içinde hiçbir valiliğimizden ’Bu uygunsuz hal ne demektir, bunu nasıl yapacağız’ diye bir durum söz konusu olmamıştır" dedi. 
     Anayasa’nın "Gençliğin Korunması" başlıklı 58. maddesinde ve Polis Vazife ve Salahiyet Kanunu’nda polise bazı görevler verildiğini ifade eden Çalışkan, şöyle devam etti 
     "Cumhuriyetimizin emanet edildiği gençlerin Atatürk ilke ve inkılapları doğrultusunda, çağdaş bilim ve eğitim esaslarına göre yetiştirilmeleri için kurulan yüksek eğitim kurumlarımızda, üniversite gençliğinin huzurlu ve rahat bir ortamda öğretime devam etmesine yardımcı olmak üzere her türlü bölücü ve yıkıcı faaliyetlerden korunması, öğrencilerin boş zamanlarını değerlendirdikleri yerlerde meydana gelebilecek olayların engellenmesi amacıyla gerekli tedbirlerin alınması için bir genelgeyle valiliklerimiz uyarılmıştır. 
     Burada teşkilat olarak amacımız, kanunun yetki ve sorumluluk verdiği tüm kurum ve kuruluşlarımız, üniversitelerimiz ve sivil toplum örgütleriyle birlikte gençleri tüm kötülüklerden korumak, onların güvenlik içinde eğitimlerini ve yaşantılarını sürdürmelerini sağlamaktır. Bizim burada, el ele tutuşanları, şunu, bunu yapanları takip diye bir amacımız yok. Genelgenin tamamı okunduğunda böyle bir şey olmadığı anlaşılıyor ancak daha iyi anlaşılması için de eğer öyle bir anlaşılmama durumu varsa, netlik kazandırılacak yeni bir genelge tabii ki çıkarılacaktır." Bu genelgelerin eğitim öğretim yılı başlarken her yıl çıkarıldığını, gençlerin kötü alışkanlıklar ve örgütlerden kurtarılması için neler yapılması gerektiğinin valiliklere her yıl hatırlatıldığını anlatan Çalışkan, genelgede belirtilen "uygunsuz hallerin" neler olduğunun sorulması üzerine, bunların Anayasa’nın 58. 
     maddesi ile Polis Vazife ve Salahiyet Kanunu’nun 11 ve 12. 
     maddelerinde sıralandığını, bunların emniyet teşkilatı ve valilikler tarafından bilindiğini ifade etti. 
     
     "HAK ETMEDİĞİMİZ ŞEKİLDE ELEŞTİRİLİYORUZ" 
     İsmail Çalışkan, İngiltere’de insan kaçakçılığından yakalananlar arasında Türklerin de bulunduğunun anımsatılarak, operasyon konusunda bilgi istenmesi üzerine, operasyon sırasında ilgili dairenin İngiltere ile temas halinde olduğunu, bilgi alış verişi yapıldığını, ancak operasyona aktif olarak katılmadıklarını bildirdi. 
     Emniyet’te öğle yemeği isteyenlerin tespitiyle oruç tutmayanların fişlendiği yolundaki haberlerin anımsatılması üzerine Çalışkan, bu konunun her yıl gündeme geldiğini ifade etti. Çalışkan, "Ramazan başlarken oruç tutmayanların ismi değil, sayısal olarak kaç kişi olduğu her daireden istenmiştir. Kaç kişi ise ona göre öğlen ve akşamları yemek çıkarılmaktadır. Bu konu da çarpıtıldı. Böyle konulara çok üzülüyoruz. Hak etmediğimiz şekilde eleştiriliyoruz" diye konuştu. 
     
</TEXT>
</DOC>
