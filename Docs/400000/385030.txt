<DOC>
<DOCNO> 385030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun13.html </URL>
<DATE> 2005/10/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hrant Dink davası İngiliz basınında... 
</HEADLINE>
<TEXT>

     Hilal YILMAZ LONDRA, DHA 

AGOS gazetesi yazarı Hrant Dink’in bir yazısında Türklüğe hakaretten 6 ay hapis cezasına çarptırılması İngiliz basınında da yankı buldu. Hapis cezasının ertelendiğine dikkat çeken İngiliz basını, erteleme girişiminde AB sürecinin büyük etkisi olduğunu vurguladı. 
     İngiliz ulusal yayın organı BBC, Türkiye’nin AB kriterleriyle buluşması gerektiğini, ifade özgürlüğü alanında bir çok reforma gidilmesi gerektiğini yazdı. Erteleme kararının AB sürecinin baskısı sonucunda verildiğine dikkat çeken BBC, "Bu Dink’in ilk suçu olduğu için ceza ertelendi. Olay, davayı mahkemeye taşıyan milliyetçi avukatı hayal kırıklığına uğrattı. BBC, avukatın "Yazıda çok açık bir şekilde aşağılama var. Normalde bunun cezası 2,5-3 yıl hapistir. Sanırım Türk mahkemesi AB süreci nedeniyle baskı altında" şeklindeki sözlerine de yer verdi. 
     İngilitere’nin ekonomi ve politika gazetesi Financial Times da, AB Komisyonu’nun genişlemeden sorumlu üyesi Olli Rehn’in, "Türkiye’nin insan hakları sorununu ortadan kaldırabilmesi için çok çaba sarfetmesi gerekecek" şeklindeki sözlerini okuyucalarına aktardı. FT, "Benzer bir başka olay yazar Orhan Pamuk’un davasında karşımıza çıktı. Türkiye’de ülkeyi küçük düşürücü yorumlarda bulunmak öteden beri suç sayılıyor. Ermeni konusu bunlardan birisi. Türkiye’nin Kıbrıs’daki rolü ve Kürt azınlıklar sorunu ise diğerleri. Türkiye’nin AB’nin isteği doğrultusunda gerçekleştirdiği adalet reformunun, teoride, bu sorunları ortadan kaldırması gerekiyordu" dedi. 
     
</TEXT>
</DOC>
