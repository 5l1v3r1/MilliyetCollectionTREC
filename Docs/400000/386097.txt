<DOC>
<DOCNO> 386097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy18.html </URL>
<DATE> 2005/10/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bakan Eker İlk vaka dışında herhangi bir kuş gribi vakası görülmedi 
</HEADLINE>
<TEXT>

     Tarım ve Köyişleri Bakanı Mehdi Eker, kuş gribi ile ilgili olarak gerek kendi bakanlığının gerekse Sağlık Bakanlığı’nın her türlü tedbiri aldığını belirterek, "Şu ana kadar ilk ortaya çıkan vaka dışında, ne Manyas’ta ne de Türkiye’nin diğer bölgelerinde herhangi bir kuş gribi vakası görülmüştür" dedi. 
     Bakan Eker, TBMM Genel Kurulu’nda gündemdışı konuşan Uşak Milletvekili Alim Tunç’un sözlerini yanıtladı. 
     Eker, sözlerine Türkiye’de bir haftadır tüm basın yayın organlarında kuş gribi ile ilgili haber ve değerlendirmelerin yer aldığını hatırlatarak başladı. Eker, geçen hafta Manyas Gölü yakınlarındaki hindi üretim çiftliğinde bir hindinin öldüğü ihbarı üzerine, Tarım Bakanlığı yetkililerinin bu tesiste ölü hindi ve diğer hindiler üzerinde araştırma yaptığını söyledi. Araştırma sonucunda bölgenin derhal karantina altına alındığını belirten Eker, yapılan incelemede de ölü hindide kuş gribi virüsünün tespit edildiğini hatırlattı. 
     Bu tespit üzerine, karantinanın kalıcı hale getirilerek buradaki tüm kanatlı hayvanların itlaf edildiğini ifade eden Eker, şunları kaydetti 
     "Biz zaten Bakanlık olarak, bundan 1,5 ay önce Rusya’da ortaya çıkan kuş gribi nedeniyle tedbirlerimizi almaya başlamıştık. 
     Hastalığın göçmen kuşlarla geçebileceği varsayımı ile bu bölgede tatbikat gerçekleştirmiş ve acil eylem planı hazırlamıştık. Yani Türkiye, 1,5 öncesinden bu hastalığa karşı gerekli tedbirleri almıştı. 
     Şu ana kadar, Manyas’ta bir hindi üzerinde görülen kuş gribi vakasından başka, ne Manyas’ta ne de Türkiye’nin herhangi bir yerinde bir vaka görülmüştür. Bakanlık olarak, bundan sonra görülmemesi için de her türlü tedbiri almış durumdayız. Manyas’ta vakanın ortaya çıktığı 3 kilometrelik bölgedeki tüm kanatlı hayvanlar itlaf edilmiştir. 10 kilometrelik alan da kontrol altındadır. İtlaf edilen hayvanların bedelleri ödenmeye başlamıştır." Bugüne kadar 24 ülkede görülen hastalık nedeniyle toplam 60-65 kişinin hayatını kaybettiğini ifade eden Eker, bu konuda da Sağlık Bakanlığı’nın gerekli tedbirleri aldığını söyledi. 
     
     "NE ABARTALIM NE İHMAL EDELİM" 
     "Veteriner kontrolünde kesilen ve usulüne uygun pişirilen kanatlı hayvanların tüketilmesinde herhangi bir sakınca yoktur" diyen Bakan Eker, bu konudaki haberlerin abartılı ve panik havası içinde verilmesinin insanların ruh sağlığını da olumsuz etkileyeceğini belirtti. Türkiye’de milyonlarca dolarlık yatırımı bulunan kanatlı hayvan sektörünün bu yanlış ve abartılı haberlerden zarar göreceğini ve bu zararın Türkiye’nin zararı olacağını vurgulayan Eker, "Bu konuyu ne abartalım ne de ihmal edelim. Hükümet olarak her türlü tedbiri aldık, önlemlerimizi sürdürüyoruz. Durum kontrol altındadır. 
     Endişemiz sektörün olumsuz etkilenmesidir. Bu olumsuzluğu en az hasarla atlatmamız gerekir" dedi. 
     Bakan Eker, AB’nin Türkiye’den tavuk eti ihracatını durdurduğu yolunda yapılan abartılı yayınların da gerçeği yansıtmadığını belirterek, "Bizim hiçbir AB ülkesine tavuk eti ihracatımız yoktur. 
     Yapılan, tedbir çerçevesindeki prosedürün uygulanmasıdır" diye konuştu. 
     
</TEXT>
</DOC>
