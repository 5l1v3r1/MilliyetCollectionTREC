<DOC>
<DOCNO> 393677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun03.html </URL>
<DATE> 2005/11/10/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Muhammed Ali'ye "Özgürlük Madalyası" 
</HEADLINE>
<TEXT>

     ABD Başkanı George W. Bush, en yüksek Amerikan sivil ödülü olan ''Özgürlük Madalyası''nı aralarında Muhammed Ali, Aretha Franklin ve Alan Greenspan'in de bulunduğu 14 kişiye taktı. 
     Beyaz Saray'da düzenlenen törene, üç kez dünya ağır siklet boks şampiyonu ve şu an Parkinson hastası olan Muhammed Ali, kendisini taşıyan yardımcılarının desteğiyle katılabildi. 
     Muhammed Ali'yi ''zamanının en büyük sporcusu, barış adamı ve güzel ruhlu insan'' olarak selamlayan Başkan Bush, Amerikan müziğinde devrim yapan kişi olarak kabul edilen ve ünlü müzik adamı Ahmet Ertegün'ün üne kavuşturduğu Aretha Franklin'e de Özgürlük Madalyası taktı. 
     Özgürlük Madalyası'na layık görülen diğer isimler arasında Amerikan Merkez Bankası'nın yılbaşında görevi bırakacak Başkanı Alan Greenspan, kısa bir süre önce emekliye ayrılan Genelkurmay Başkanı Orgeneral Richard Myers da bulunuyor. 
     1945'te Başkan Truman tarafından ilk kez verilen madalya ayrıca Ruanda soykırımı sırasında bin Ruandalıyı kurtaran Paul Rusesabagina ile internetin amerikan ''babaları'' olarak kabul edilen Vinton Cerf ve Robert Kahn'a da verildi. 
     
</TEXT>
</DOC>
