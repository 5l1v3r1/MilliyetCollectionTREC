<DOC>
<DOCNO> 379724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo23.html </URL>
<DATE> 2005/09/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beşiktaş'ta Youla'nın Ankaraspor maçında oynaması zor... 
</HEADLINE>
<TEXT>

     Fenerbahçe ile yapılan derbi maçta burnu kırılan Beşiktaşlı futbolcu Youla'nın, Ankaraspor maçında oynamasının zor olduğu bildirildi. 
     Kulüp doktoru Ayhan Optur, dünkü maçta darbeye maruz kalan Youla'nın burnunda ufak bir kırık tespit edildiğini ve maç sonrası kaldırıldığı Acıbadem Hastanesi'nde lokal anestezi ile küçük bir operasyon yapıldığını kaydetti. 
     Optur, geceyi evinde geçiren Gineli futbolcunun, hafta içinde düz koşulara başlayabileceğini, ancak hafta sonundaki Ankaraspor maçında forma giymesinin zor göründüğünü söyledi. 
     Bu arada, sakatlığı nedeniyle Fenerbahçe maçında oyundan çıkmak durumunda kalan Pancu'nun önemli bir sorununun bulunmadığını ifade eden Ayhan Optur, Mustafa Doğan ve Sergen Yalçın'ın da hafta içinde koşulara başlayacaklarını, bu futbolcuların durumlarının önümüzdeki günlerde netlik kazanacağını açıkladı. 
     Öte yandan, bugünü izinli geçiren Beşiktaş, Ankaraspor maçının hazırlıklarına yarın akşam yapacağı antrenmanla başlayacak. 
     
</TEXT>
</DOC>
