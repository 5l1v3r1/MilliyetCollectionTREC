<DOC>
<DOCNO> 356654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy17.html </URL>
<DATE> 2005/06/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İnsan Hakları Komisyonu'na tatil yok... 
</HEADLINE>
<TEXT>

     TBMM İnsan Haklarını İnceleme Komisyonu, Meclis’in tatilde olduğu süre içinde de çalışmalarını sürdürecek. 
     Komsiyon olarak yaz aylarında da birtakım davaları takip edeceklerini, bazı toplantılara katılacaklarını ve bazı konukları ağırlayacaklarını belirten Başkan Mehmet Elkatmış, ayrıca Ermeni soykırım iddiaları ile ilgili olarak hazırlayacakları bir bildiriyi tüm parlamentolara göndereceklerini söyledi. 
     İnsan Haklarını İnceleme Komisyonu, bugün çeşitli üniversitelerden gelen stajyer öğrencilerin de katılarak izlediği bir değerlendirme toplantısı yaptı. Toplantının ardından tüm komisyon üyeleri ve stajyer öğrencilerle birlikte basının karşısına geçen Elkatmış, Genel Kurul’dan yaz aylarında da çalışmak üzere izin aldıklarını, bu çerçevede bir çalışma programı hazırladıklarını bildirdi. 
     İnsan haklarının dinamik bir yapıya sahip olduğunu, o nedenle her an göreve hazır olmak gerektiğini belirten Elkatmış, bu konuda komisyon üyelerinin gösterdiği anlayıştan dolayı teşekkür etti. 
     Komisyon olarak sürekli izledikleri bazı davalar olduğunu belirten Elkatmış, Kızıltepe olayıyla ilgili davayı takip ettiklerini, güvenlik nedeniyle Eskişehir’de yapılan mahkemenin 20 Temmuz’daki duruşmasına da bir heyet göndereceklerini söyledi. 
     Elkatmış, aynı şekilde, Gümüşhane’nin Şiran ilçesine bağlı Elmaçukuru Köyü’nde operasyona çıkan askeri birliğin açtığı ateş sonucu 2 kişinin ölmesi ve 2 kişinin de yaralanmasıyla ilgili davanın 7 Temmuz’daki duruşmasına da komisyondan bir heyetin katılacağını 
     belirtti. 
     CHP Tunceli Milletvekili Sinan Yerlikaya’nın başvurusu üzerine kayıplarla ilgili bir çalışma başlattıklarını ve çeşitli kurumlardan birtakım evraklar talep ettiklerini kaydeden Elkatmış, bununla ilgili olarak da Tunceli’ye gidecek bir heyetin burada incelemeler yapacağını ifade etti. 
     
     ERMENİ SOYKIRIM İDDİALARI 
     Mehmet Elkatmış, sözde Ermeni soykırımı ile ilgili olarak da komisyonun yapacağı işler bulunduğunu belirtti. Osmanlı ve Genelkurmay’ın arşivlerinin araştırma yapmak isteyen herkese açık olduğunu ancak hala bunun farkında olmayan ülkeler bulunduğunu anlatan Elkatmış, komisyon olarak bir bildiri hazırlayacaklarını ve tüm dünya parlamentolarındaki insan hakları komisyonları ile muadili komisyonlarına ileteceklerini bildirdi. Elkatmış, bu bildirinin "kınama" içerikli mi yoksa "bilgilendirme" mahiyetinde mi olacağı yolundaki bir soru üzerine de "Her ikisi de olacak. Hem Ermeni soykırım iddialarını kabul etmenin mümkün olmadığı anlatılacak hem de tüm arşivler sonuna kadar açık olmasına karşın hayali birtakım suçlamalara dayalı kararlar alınması dolayısıyla teessüflerimizi ve üzüntülerimizi bildireceğiz. Siz buna ister kınama deyin, isterse başka şey..." dedi. 
     
     KOPENHAG KRİTERLERİ ÇERÇEVESİNDE DEĞERLENDİRME 
     Mehmet Elkatmış, Bosna Hersek’teki katliamın yıldönümü dolayısıyla 10 Temmuz’da gerçekleştirilecek olan anma toplantısına katılmak üzere 
     de TBMM Başkanlığı’ndan izin talep edeceklerini bildirdi. 
     Yaz aylarında zaman zaman da yurt dışından gelecek heyetleri kabul edeceklerini belirten Elkatmış, ilk olarak 4 Temmuz’da Hollanda Dışişleri Bakanlığı İnsan Hakları Büyükelçisi De Klerk’ın, 6 Temmuz’da da Avrupa Komisyonu Türkiye Yöneticisi Pierre Miel’in komisyonu ziyaret edeceğini söyledi. Mehmet Elkatmış, Miel’in ziyaretinde, Kopenhag Siyasi Kriterleri çerçevesindeki son bir yıllık gelişmelerin değerlendirileceğini ifade etti. 
     
</TEXT>
</DOC>
