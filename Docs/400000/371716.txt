<DOC>
<DOCNO> 371716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur27.html </URL>
<DATE> 2005/08/21/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Doğubayazıt Beşediye Başkanı "İçme suyu şebekesinde sorun yok" 
</HEADLINE>
<TEXT>

     Ağrı'nın Doğubayazıt İlçe Belediye Başkanı Mukaddes Kubilay, ilçedeki içme suyu şebekesinin klorlama cihazında herhangi bir sorun bulunmadığını bildirdi. 
     Kubilay, AA muhabirine yaptığı açıklamada, cihazların faaliyette olduğunu, cihazların bozuk olduğu dönemde de Ağrı Sağlık İl Müdürlüğü'nün bilgisi dahilinde suların tabletle klorlandığını ifade etti. 
     Kubilay, ''Zaman zaman vatandaşlarımız içme suyu şebekesine istemeyerek de olsa inşaat ve benzeri çalışmalarla zarar verebiliyorlar. Bu konuda da duyarlılık bekliyoruz'' dedi. 
     İçme suyu şebekesinin klorlama ölçümlerinin Iğdır'da yapıldığını belirten Kubilay, suyun klor miktarının ölçümünü ayrıca başka bir yerde yaptırmayı planladıklarını söyledi. 
     İlçede içme suyu projesinin hayata geçirilmesi için İller Bankası'na bir kez daha başvurduklarını ifade eden Kubilay, konuyla ilgili mühendislerin bölgeye gelmesini beklediklerini bildirdi. 
     İçme suyu şebekesinin Balıklı Göl'deki ana hattında arıza meydana geldiğini, bu nedenle ilçede bazı semtlere su verilemediğini dile getiren Kubilay, arızanın giderilmesine çalışıldığını kaydetti. 
     
</TEXT>
</DOC>
