<DOC>
<DOCNO> 362401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko24.html </URL>
<DATE> 2005/07/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bira sektöründe yeni bir dünya devi doğuyor... 
</HEADLINE>
<TEXT>

     Belçikalı Inbev ve ABD'li Anheuser-Busch'ın ardından dünyanın üçüncü büyük bira üreticisi SABMiller, Kolombiyalı rakibi Bavaria'yı satın alacağını açıkladı. 
     Bavaria hisselerini devralmak için 4.8 milyar dolar ödeyeceğini bildiren Güney Afrika ve İngiltere ortaklığındaki SABMiller, üstleneceği borç ve diğer azınlık hisseleri nedeniyle birleşmenin maliyetinin yaklaşık 7.8 milyar dolar olacağını duyurdu. 
     SABMiller, birleşmeyle 2010'dan itibaren yıllık 120 milyon dolar tasarruf sağlanacağını belirtti. 
     Şirket ayrıca, birleşme sonrası yıllık üretim kapasitesinin 17.5 milyar litreye, satış hacminin ise 12.5 milyar dolara yükseleceğini kaydetti. 
     Aguila, Cristal ve Pilsner markalarıyla bilinen ve Güney Amerika'nın ikinci büyük üreticisi Bavaria'nın ana ülkesi Kolombiya dışında Peru, Ekvator ve Panama'da da pazar lideri olduğu ifade ediliyor. 
     Güney Amerika'nın en büyük bira üreticisi Brezilyalı Ambev, geçen yıl dünya lideri Inbev tarafından satın alınmıştı. 
     Analistler, Avrupa ve Kuzey Amerika gibi doymuş pazarlardan sıkılan bira üreticilerinin Rusya ve Güney Amerika gibi hızlı büyüyen pazarlara yöneldiğine dikkati çekiyor. 
     
</TEXT>
</DOC>
