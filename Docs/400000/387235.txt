<DOC>
<DOCNO> 387235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yasam/axyas02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem konteynerlerine zoraki göç 
</HEADLINE>
<TEXT>


Olası bir depremde kurtarma çalışmalarında kullanılacak konteynerler birer birer soyulunca, İstanbul Valiliği, konteynerleri en gerekli yerlerden en güvenli yerlere taşıdı 

TAHSİN AKSU İstanbul 

İstanbul'da olası bir deprem sonrası kurtarma çalışmalarında kullanılacak malzemelerin bulunduğu deprem konteynerleri hırsızlarca talan edilince yerleri değiştirildi. Daha önce felaket durumunda etkin olarak yararlanılması için 'en uygun' yerlere konulan konteynerler 'güvenli' noktalara taşınmak zorunda kaldı. Bazı yerlerde ise birkaçı bir araya toplandı. 

100 bin YTL zarar 
2002'de başlatılan 'Her Mahalleye Bir Afet İstasyonu' AFİS projesiyle çeşitli noktalara yerleştirilen 20'şer bin YTL değerindeki 250 deprem konteynerinde jeneratörden beton delme cihazlarına, baretten elektrikli testereye kadar birçok malzeme bulunuyordu. Ancak hırsızlar 23 ilçede 68 konteyneri soydu ve yaklaşık 100 bin YTL'lik zarara neden oldu. 

Kameralı koruma 
İstanbul Valiliği hırsızlarla başa çıkamayınca konteynerleri taşıma kararı aldı. Afet Yönetim Merkezi Başkanlığı yetkilileri, özellikle 24 saat boyunca güvenlikli bulunan noktaları tercih ettiklerini, uygulamanın ardından sadece 2 hırsızlık vakası meydana geldiğini bildirdi. 
Konteynerlerin taşındığı noktalardan biri, Bakırköy Yunus Emre Kültür Merkezi'nin otoparkı. Konteynırlar merkezde bulunan kameralarca 24 saat gözetim altında tutuluyor. 
Ataköy'deki İlçe Afet Yönetim Merkezi'nin bahçesinde bulunan 3 konteyner de merkezde sürekli görev yapan güvenlik görevlisince takip ediliyor. Bağcılar'daki Afet Yönetim Merkezi'nin bahçesinde ise 4 konteyner var. Telle çevrili merkezdeki konteynerler de sürekli koruma altında. 
Yeşilköy'deki bir deprem konteyneri ise mahalle muhtarlığının yanında... 24 saat açık olan taksi durağı ve tren istasyonuyla komşu olan konteynere, caddenin 24 saat işlek olması artı koruma sağlıyor. 


</TEXT>
</DOC>
