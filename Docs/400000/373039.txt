<DOC>
<DOCNO> 373039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun25.html </URL>
<DATE> 2005/08/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Karamanlis'ten Türkiye ile ilişkilerin iyileştirilmesine Kıbrıs şartı... 
</HEADLINE>
<TEXT>

     Yunanistan Başbakanı Kostas Karamanlis, ''Türkiye ile ilişkilerin tamamen iyileştirilmesini arzu ettiklerini, ancak bunun için bazı koşullar bulunduğunu'' söyledi. 
     Partisinin merkez komitesi toplantısında Türk-Yunan ve Türkiye-AB ilişkilerine değinen Karamanlis, Yunanistan'ın, Türkiye'nin AB perspektifini desteklediğini ve desteklemeye devam edeceğini belirterek, ''Bunu her iki ülke halklarının refahına olacağı inancıyla yapıyoruz'' dedi. 
     Türkiye ile ilişkilerinin tamamen iyileştirilmesini arzu ettiklerini ifade eden Karamanlis, ''Tabii ki ortaya konulan koşullar çerçevesinde... Kıbrıs sorununa kalıcı ve yürüyebilir bir çözüm bulunmasını da kapsayan koşullar çerçevesinde'' dedi. 
     AB zirvesinde alınan kararlarla Türkiye'nin Kıbrıs konusunda bazı yükümlülükler üstlendiğini öne süren Karamanlis, bunları kimsenin göz ardı edemeyeceğini söyledi. 
     Karamanlis, konuşmasına şöyle devam etti 
     ''17 Aralık 2004 kararı, Türkiye'ye kimsenin göz ardı edemeyeceği ve bir kenara itemeyeceği belirli bir çerçeve dikte etmekte ve bir prosedür belirlemektedir. Türkiye artık, iyi komşuluk ilişkileri konusunda ve dış politikasında barışçı yollar izleme konusunda yükümlülük altında olacaktır. İnsan hakları, din özgürlüğü ve azınlık hakları konusunda yükümlülük altında olacaktır. Gümrük Birliği ek protokolüyle ilgili her konuda ve Kıbrıs Cumhuriyeti'ne Rum kesimi karşı olan tavırlarıyla ilgili yükümlülük altında olacaktır.'' Türkiye'nin AB sürecinin üye ülkeler tarafından dikkatle izlendiğini belirten Karamanlis, ''AB'ye olmak isteyen tüm ülkelerin olduğu gibi, Türkiye'nin de bu süreçteki rotasının koordinatları üye ülkeler tarafından belirlenmekte ve sürekli kontrol edilmektedir. Türkiye, eğer gerçekten Avrupa'ya yaklaşmak istiyorsa, uluslararası hukuka, antlaşmalara ve AB ilke ve değerlerine saygılı olmak zorundadır'' diye konuştu. 
     
</TEXT>
</DOC>
