<DOC>
<DOCNO> 382605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy19.html </URL>
<DATE> 2005/09/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Belgede 'imtiyazlı ortaklık' olursa Türkiye masaya oturmayacak 
</HEADLINE>
<TEXT>

     Ankara strateji hazırlığında 3 ekim öncesinde strateji belirleyen Ankara'da gözler 2 ekim pazar günü yapılacak AB Dışişleri Bakanları toplantısına çevrildi. 
     Sadece Türkiye ile müzakerelere ilişkin Çerçeve Belge'nin değil, İngiltere Başbakanı Jack Straw'un konuşması da dahil olmak üzere tüm şartları görmek isteyen Ankara, son dakikaya kadar diplomatik süreci işletecek. 
     Dışişleri Bakanı Abdullah Gül, Çerçeve Belge'yi görmeden 3 ekimle ilgili son kararını vermeyecek. Türk heyetini Lüksemburg'a götürmesi için de özel bir uçak hazır bekleyecek. 
     Dışişleri Bakanlığı'nda 'ipleri koparan taraf' olmama eğilimi ağırlığını korurken, en iyi Çerçeve Belge için de pazarlıklar sürüyor. 
     Ankara, imtiyazlı ortaklığın Çerçeve Belge'ye girmesi veya Çerçeve Belge'nin müzakereler başlamadan onaylanmaması durumunda masaya oturmama taraftarı. 
     
     GÜL ÖNCE ÇERÇEVE BELGESİ NETLEŞSİN 

     Dışişleri Bakanı ve Başbakan Yardımcısı Abdullah Gül, Müzakere Çerçeve Belgesi netlik kazanmadan Lüksemburg’a gitmeyeceklerini söyledi. 
     Dışişleri Bakanlığı’nda düzenlediği basın toplantısında AB ile ilgili son gelişmeleri değerlendiren Gül, Müzakere Çerçeve Belgesi’nin kabulünün 3 Ekim’deki AB dışişleri bakanları toplantısına kalmasını normal karşıladıklarını belirterek, bu derece önemli bir konunun dışişleri bakanları düzeyinde ele alınmasının doğal olduğunu kaydetti. 
     Kendilerinin AB ile randevularının 3 Ekim Pazartesi akşam saatlerinde olduğunu hatırlatan Gül, "Müzakere Çerçeve Belgesi ile ilgili görüşlerimiz herkes tarafından biliniyor, çerçeve belgesini görmeden Lüksemburg’a gitmeyeceğimiz de biliniyor" dedi. 
     
     DIŞİŞLERİ'NDEN AP KARARINA TEPKİ 

     Dışişleri Bakanlığı Sözcüsü Namık Tan da, Avrupa Parlamentosu'nun Türkiye'nin Ermeni soykırım iddialarını tanıması yönünde aldığı kararla ilgili olarak, "konunun siyasi platformlarda görüşülmesinin hiçkimseye yarar sağlamadığını bir kez daha hatırlatmak isteriz'' dedi. 
     Tan, Türkiye'nin AB üyeliği ile Ermeni iddiaları arasında bağ kurularak, bu konuya ilişkin Avrupa Adalet Divanı'nda açılan davanın da geçtiğimiz yıl reddedildiğine dikkat çekti. 

     
</TEXT>
</DOC>
