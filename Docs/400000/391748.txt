<DOC>
<DOCNO> 391748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo03.html </URL>
<DATE> 2005/11/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gol sevinci sakatlığa dönüşmesin 
</HEADLINE>
<TEXT>

     Gol sonrası sevinç yaralanmalarına ilişkin araştırması bulunan Op.Dr.Bülent Zeren, futbolcuları "aşırı sevinç gösterilerinden kaçınmaları" konusunda uyardı. 
     Bülent Zeren, Turkcell Süper Ligi’nin 11. haftasında Beşiktaşlı Sergen’in Ankaragücü’ne attığı serbest vuruş golünün sevincini yaşarken, sakatlanarak daha maçın başında oyundan çıkmak zorunda kalmasının, araştırdığı konunun önemini bir kez daha ortaya koyduğunu bildirdi. 
     Sergen’in, golü attıktan sonra haklı olarak büyük bir mutluluk yaşadığını anlatan Zeren, "Süratle kulübeye koşmak için öyle ani bir çıkış yaptı ki, normalde oyun içinde böyle çıkış yapmayan bir oyuncu. 
     Dolayısıyla adalede problem oluştu" dedi. 
     Fenerbahçeli Tuncay’ın, sevinme biçimiyle bu tür yaralanmalara maruz kalma riski yüksek futbolcular arasında yer aldığını savunan Zeren, şu bilgileri verdi 
     "Tuncay sanıyorum Beşiktaş maçında bu yüzden sorun yaşadı. Daha makul sevinmesini tavsiye ediyorum. Mehmet Yozgatlı’nın sevinç gösterisi ideal, hiçbir risk taşımıyor. Gol sonrası verilen tepki ’sevinç zehirlenmesi’ dediğimiz şekle dönüşmemeli. Harcanan performans maçtaki performasın altında kalmalı. Yaralanma riski olmadan da futbolcular sevinebilir. Kısa süre dans edebilirler, birbirlerine sarılabilirler. Bir gol sevinci yüzünden sakatlanarak sahalardan uzaklaşmak zorunda kalmazlar." 
     
     ABD’DEKİ DERGİDE "EN ÇOK OKUNAN MAKALE" OLDU 
     Zeren, "Gol Sonrası Sevinç Yaralanmaları" başlıklı makalesinin ABD’de yayımlanan "The American Journal Of Sport Medicine" isimli dergide 50 yazı arasında "en çok okunan makale" seçildiğini bildirdi. 
     Derginin "Spor Hekimliği" alanındaki en saygın yayınlardan birisi olduğunu kaydeden Zeren, "gol sonrası sevinç yaralanmaları" ifadesinin artık spor hekimliği literatürüne girdiğini belirterek, "Bu bilgiler FIFA’ya da gönderiliyor. Sanıyorum FIFA ileride tedbirler alacak. Sevinme biçiminin bazen rakip seyirci ve oyuncuyu kışkırtma şekline dönüşmesi de konunun başka bir boyutu" dedi. 
     
     RİSKLİ SEVİNME BİÇİMLERİ 
     Zeren’in araştırmasına göre, "sırtüstü kayma, üstüste atlama, dizüstü kayma, yüzüstü kayma, arkadan sırta ani binme, çekme-düşürme, bele sarılıp yere atma, reklam panolarının üzerinden atlama, gruba doğru sırtüstü kayma, tehlikeli takla, saha kenarı beton zeminine doğru koşma, deparla arkadaşlarından ani kaçış, yüzünü formayla örtüp koşma" risk taşıyan başlıca sevinme biçimleri. 
     Bu pozisyonlarda meydana gelebilen sakatlıklar ve tedavi süreleri ise şöyle Ayak bileği kırığı 5 ay, köprücük kemiği kırığı 6 hafta, kaburga kırığı 3 hafta, omuz çıkığı 6 hafta, kuyruksokumu kemiği kayması 1 hafta, iç yan bağ yırtılması 7 hafta, belfıtığı 6 hafta, bacak ön adale yırtılması 3 hafta, bacak arka adale yırtılması 5 hafta, kasık adalesi yırtılması 6 hafta. 
     
</TEXT>
</DOC>
