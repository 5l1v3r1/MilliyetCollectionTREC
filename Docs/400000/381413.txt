<DOC>
<DOCNO> 381413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur17.html </URL>
<DATE> 2005/09/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Demiryoluna döşenmiş 25 kilogram C-4 patlayıcı bulundu 
</HEADLINE>
<TEXT>

     Erzurum-Erzincan demiryoluna döşenmiş 25 kilogram C-4 patlayıcı madde ele geçirildi. 
     Gece Erzurum-Erzincan demiryolu güzergahında yapılan kontrollerde, Sansa deresi Yedisu yol ayrımında demiryoluna döşenmiş patlayıcı madde tespit edildi. 
     Yapılan incelemede, demiryolunda, 10 metre mesafede iki ayrı noktada, birisi 5, diğeri 20 kilogram olmak üzere 25 kilogram civarında piknik ve mutfak tüplerine yerleştirilmiş C-4 patlayıcı madde bulundu. 
     Patlayıcı maddeler jandarma ekiplerince imha edilirken, bu sırada teröristlerle de sıcak temas sağlandı. Ancak teröristlerinin gecenin karanlığından faydalanarak kaçtıkları, olay yerinde yapılan incelemede ayrıca bir adet kalaşnikof piyade tüfeği, 5 adet şarjör, bir adet uzaktan komuta tertibatı için telsiz, bir adet sırt çantası, kazma ve 70 metre elektrik kablosu bulundu. 
     Jandarma yetkilileri, patlayıcı maddelerin bir telsiz düzeneğine bağlandığını, sabah saat 07.30 sularında bu bölgeye varacak Erzurum Ekspresi’nin geçişi esnasında uzaktan kumandayla patlatılacağının belirlendiğini söylediler. 
     
     PKK, ÖĞRENCİLERİ HEDEF ALMIŞ 

     Erzurum-Erzincan demiryolunda etkisiz hale getirilen 25 kilogram C-4 patlayıcı maddenin terör örgütü PKK mensupları tarafından döşendiği belirlendi. Ankara’dan hareket eden Erzurum Ekspresi’nde Erzincan’dan sonra 175 yolcu bulunduğu, bunların yüzde 80’inin öğrenci olduğu bildirildi. 
     Jandarma yetkilileri, demiryolundaki bomba düzeneğinin özellikle 10 metre mesafeyle yerleştirilmesinin tahrip gücünü yükseltmeyi 
     amaçladığını, Erzurum Ekspresi’ne yönelik bu saldırı planıyla facianın son anda önlendiğini kaydettiler. 
     Erzurum Gar Müdürlüğü yetkilileri, Ankara’dan Erzurum’a gelen 6 vagonlu Erzurum Ekspresi’nde, toplam 240 yolcu bulunduğunu, bunlardan 175’inin Erzincan’dan sonraki yolcular olduğunu ve yüzde 80’ini ise 
     öğrencilerin oluşturduğunu söylediler. 
     Bu arada, Erzurum ve Erzincan’daki sivil toplum örgütü temsilcileri, olayı şiddetle kınayarak, "Öğrenci katliamı son anda önlendi. Bu çirkin olayı kınıyor, terör örgütü PKK’yı halk düşmanı ilan ediyoruz" dediler. 
     Erzurum Ticaret Odası Başkanı Muammer Cindilli, Atatürk Üniversitesi’nde yeni eğitim ve öğretim yılının yarın başlayacağına dikkati çekerek, "Hedef ortada. Ateşkes, silahı bırakma gibi söylemler, bunlar hikaye. Bunlar halk düşmanı. Ülkemizi, insanımızı hedef alan bu tür terör eylemlerini şiddet ve nefretle kınıyoruz." dedi. 
     Erzincan Esnaf ve Sanatkarlar Odası Başkanı Necmettin Ünal ile Erzurum Esnaf ve Sanatkarlar Odası Başkanı Rasim Fırat da AA muhabirine yaptıkları açıklamalarda, geçen mayıs ayında da aynı güzergahta benzer bir saldırı planını anımsatarak, şunları söylediler 
     "Öncelikle Allah kahretsin diyoruz. Öğrenci katliamı son anda önlendi. Bunların ne yapmaya çalıştıkları belli. Ama bu tür olaylarla etle kemik daha da bütünleşiyor. Terörü ve onu besleyenleri şiddetle kınıyoruz" 

     
</TEXT>
</DOC>
