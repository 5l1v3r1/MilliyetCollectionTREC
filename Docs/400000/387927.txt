<DOC>
<DOCNO> 387927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko06.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
2006'da memur alımı genişletiliyor 
</HEADLINE>
<TEXT>

     Geçen yıl 48 binle sınırlandırılan açıktan ve nakil yoluyla kamu kuruluşlarına yapılacak atamalar emeklilik, ölüm, istifa ve nakil sonucu ayrılan personel sayısının yüzde 80’ini aşamayacak şeklinde düzenlenerek, geçen yıla göre önemli ölçüde genişletildi. Bir sınırlandırma gibi sunulan bu düzenlemenin aslında geçen yıl 48 bin kişiyle sınırlandırılan atama sayısını yakllaşık 83 bin kişiye çıkaracağı hesaplandı. 
     Hükümetin Meclise sunduğu 2006 yılı Merkezi Yönetim Bütçe Yasa Tasarısında, kadroların kullanımına ilişkin esaslar da düzenlendi. Buna göre, geçen yıl 48 binle sınırlandırılan genel bütçe kapsamındaki kamu idareleri özel bütçeli kuruluşlarda yer alan idarelerin, açıktan atama izni aranmaksızın işçi kadroları hariç boş kadrolara yapacakları açıktan atama sayılarıyla genel yönetim kapsamındaki kamu idarellerinden bu kadrolara yapacakları nakil sayıları toplamı, gelecek yıl bu idarelerin 2005 yılında emeklilik, ölüm, istifa ve nakil sonucu ayrılan personel sayısının yüzde 80’ini aşamayacak. Geçen yıl Emekli Sandığı’nın 84 bin kişiye emekli maaşı bağladığı ve bunların yaklaşık 77 bininin bütçeli kuruluşlarda çalıştığı dikkate alındığında, yüzde 80 düzenlemesiyle gelecek yıl kamuya açıktan atama ve nakil yoluyla yaklaşık 62 bin civarında yeni eleman alımının önü açılıyor. 
     Buna ek olarak emekli olanların yüzde 80’i kadar atamayla personel gereksinimini karşılayamayacak idareler için 21 bin adet açıktan atamaya da izin veriliyor. Yasa, uluslararası anlaşma, Bakanlar Kurulu kararı veya 2006 programıyla kurulması veya genişletilmesi öngörülen birimlerle hizmetin gerektirdiği zorunlu haller için ek personel ihtiyacı duyan kamu idareleri, taleplerini gerekçeleriyle birlikte şubat sonuna kadar Maliye Bakanlığı’na bildirecekler. 
     
     83 BİN KİŞİLİK YENİ KADRO 
     Böylelikle gelecek yıl açıktan atama ve nakil yoluyla yaklaşık 62 bini emeklilik, ölüm, istifa ve nakil sonucu ayrılan personel sayısının yüzde 80’ine çıkarılması ve 21 bini de bu sınırlar içinde personel gereksinimini karşılayamayacak olan idarelere ayrıca ek açıktan atama izni verilmesiyle toplam 83 bin kişilik yeni personel alımına olanak sağlanıyor. 
     Öte yandan araştırma görevlisi kadrolarına yapılacak atama sayısı ise 2005 yılında ayrılan araştırma görevlilerinin tamamını geçemeyecek. 
     Askeri personel ve emniyet mensubu ile hakim, savcı, öğretim üyesi, araştırma görevlisi ve Tıpta Uzmanlık Tüzüğü uyarınca asistan kadrolarına yapılacak atama ve nakiller ise bu sınırlamaların dışında tutuldu. 

ANKA 
     
</TEXT>
</DOC>
