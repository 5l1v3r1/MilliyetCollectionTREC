<DOC>
<DOCNO> 360568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko12.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Tek formül AB'ye tam üyelik 
</HEADLINE>
<TEXT>


GÜVEN ÖZALP Brüksel 

Avrupa Birliği kurumlarında temaslarda bulunmak üzere Brüksel'de bulunan Başmüzakereci Ali Babacan, Türkiye'nin kabul edebileceği tek formülün tam üyelik olduğunu söyledi. AB ekonomi ve maliye bakanları toplantısına katıldıktan sonra Avrupa Parlamentosu Dışişleri Komisyonu'nda bir konuşma yapan Babacan, üç yıldır Türkiye'de sessiz bir devrim gerçekleştirildiğini belirtti. Parlamenterlerin sorularını yanıtlayan Babacan, AB'ye yönelik desteğin ancak "tam üyelik yolunda ilerlenmesi" halinde korunabileceğini ifade etti. 
Babacan, "Tam üyelikten başka bir formül kabul edilemez. Siyasi kararlılık ve halk desteği ancak tam üyelik perspektifi ile korunabilir" diye konuştu. Londra'da bulunan Dışişleri Bakanı Abdullah Gül de 3 Ekim'deki kötü bir sonucun ekonomiyi etkilemeyeceğini söyledi. 


</TEXT>
</DOC>
