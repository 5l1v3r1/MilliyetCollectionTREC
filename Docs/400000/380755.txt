<DOC>
<DOCNO> 380755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/spo06.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo'dan sert smaç 
</HEADLINE>
<TEXT>


12 Dev Adam'ın suçlanan yıldızı içini Milliyet'e döktü. Mehmet Okur, Menajer Doğan Hakyemez'in hemen istifa etmesi gerektiğini söyledi, "Oyuncuları birbirine düşürmeyi çok iyi biliyor" dedi. NBA oyuncusu, Mirsad'ı da yerden yere vurdu 

ÖZEL RÖPORTAJ GÖKHAN TÜRE 


Basketbol Milli Takımı'nda eleştiri oklarının odak noktası olan Mehmet Okur, sessizliğini Milliyet'e bozdu. Takım olarak kötü grafik çizdiklerini, ancak her nedense faturanın kendisine çıkarıldığını ifade etti. Mehmet, "Şu anda ağzımla kuş tutsam fayda etmez. Suçlu aranıyorsa tek başıma üstleniyorum" dedi ve şunları söyledi 
"Mirsad varsa ben yokum dediğim doğru. Kendisi geçen sene Avrupa Şampiyonası elemelerine yorgunum diye gelmedi. Ama ben yıllardır aralıksız, hem NBA, hem de Milli Takım için özveri göstererek çalıştım. Dinlenmesi gereken biri varsa o da bendim. Milli Takım, herkesin istediği zaman at koşturacağı bir çiftlik değil. Evlendim, uçaktan iner inmez idmana çıktım, tempomu kaybetmedim. Milli Takım'a istekli gelmeseydim 3,5- 4 ay öncesinden çalışmaya başlamazdım. Ama en büyük hatam bu oldu.Vücudum hazır olmadığı için Akdeniz Oyunları'na katılmamıştım. Aşırı yükleme nedeniyle şampiyonada verimli olamadım.". 
"İnsanları karıştırıyormuşum. Eğer öyle olsaydı bunu çok önce yapardım. Ama Avrupa Şampiyonası süresince, başkaları gibi takım karışsın istemedim. İnsanlar işin içinden sıyrılmayı çok güzel beceriyorlar. Soyunma odasında Mirsad ile Kerem ağız dalaşına girdiler. Olaylar uzamasın diye giyinip, çıktım. Mirsad yine ne kadar zeki olduğunu gösterdi. İnsanlara kaçak röportajlar verip, kaçamak işler yapması, karakterini gösteriyor. O'nu herkes tanıyor. Takım arkadaşlarına atıp tutması da, başarılı olmamızı ne kadar istediğini kanıtlıyor ". 
"Gereksiz kamp dönemleri geçirdik. Ben eşimle ve ailemle beraber daha iyi hissediyorum. Kamp beni pozitif yönde etkilemiyordu. Bence, Doğan Hakyemez'in istifa etmesi gerekli. Eğer neşter vurulacaksa, Hakyemez'den başlanmalı. Takımın huzurunu kaçıran insanların başında o geliyor. Takımın bütünlüğünü koruyacağına, oyuncularını birbirlerine düşürmeyi çok iyi biliyor. Arkamızda duracağına birbirimize düşürmek için talihsiz açıklamalarda bulunuyor. Tanjevic gerçekten çok iyi niyetli. Bir şekilde onun bu iyi niyetini suistimal ettik". 

"Sorunlu oyuncu" 
"Mirsad, 'Mehmet-Hido erkekçe yüzüme konuşsun. Kimseden korkum yok' demiş. Hayatım boyunca dürüst oldum. Kimsenin arkasından konuşmam. O'nun yaptığı gibi başarısızlıkta kendimi sıyırıp kurtarmam. Şansımız varken takımı bozacak açıklamaları bizi olumsuz etkiledi." 
"Mirsad, 13 senedir kendisine oynadı. Takımın kazanıp kazanmaması önemli değil onun için. Gittiği takımlarda sürekli problem yaşamış, sorun çıkaran bir oyuncu. Ama kendini nasıl sıyıracağını çok iyi biliyor. Şimdi halk kahramanı oldu. Bundan sonraki seneler ne olur bilmiyorum, ama bir şekilde Milli Takım'a severek geliyorum, geldim". 

Potada son skandal Ermal'da doping 

12 Dev Adam'ın Avrupa Şampiyonası'ndaki en başarılı ismi, bilgisizliğinin kurbanı oldu. Saç dökülmesi için kullandığı ilaçta yasaklı madde tespit edilen Ermal'a 6 ay ile 2 yıl arasında ceza gelmesi bekleniyor 

CEMAL ERSEN 


Son dönemlerde doping skandallarıyla sarsılan Türk sporuna bir darbe de basketboldan geldi. FIBA, milli takımın Sırbistan Karadağ'da katıldığı Avrupa Şampiyonası'nda Litvanya ile oynanan ilk maçta yapılan doping kontrolünde Ermal Kurtoğlu'nda yasaklı madde tespit edildiğini Basketbol Federasyonu'na bildirdi. 
Saç dökülmesini önlemek için Propecia adlı ilacı kullanan ve içindeki yasaklı madde nedeniyle A testi sonucu pozitif çıkan genç basketbolcuya 6 aydan 2 yıla kadar sahalardan men cezası gelebileceği bildirildi. B numunesinin sonucu beklenen Ermal'ın kullandığı ilacın ikinci sınıf doping maddesi kabul edilip, kanında da çok düşük oranda rastlandığı için hafif bir cezayla kurtulabileceği öğrenildi. Bu oyuncunun, kullandığı ilaç hakkında özel doktorundan da rapor almasının savunmasında hafifletici sebep oluşturabileceği ifade edildi. Ay - Yıldızlı ekibimizde Ermal'ın takım arkadaşı Kerem Tunçeri'nin de aynı amaçla kullandığı bu ilacın, organizasyon süresince yapılan doping kontrollerinde tecrübeli oyuncuda çıkmaması ise şaşkınlık yarattı. 

'Akılları NBA'de' 

A Milli Takım'daki oyuncuların birbirlerini suçlamaları devam ediyor. Mirsad, "Resmen oynamak istemedik. Takımda birlik yoktu. Herkes kendini düşündü. Takımın en büyüğüyüm, ama kimsenin bana saygısı yok. Bazılarının aklı NBA'deydi. Hüseyin Beşok'u benim istemediğim söylentileri dolaşıyormuş. O'nu, Hidayet ve bazı oyuncular istemedi" ifadesini kullandı. 
Menajer Doğan Hakyemez, İtalya kampı sonrası oyuncuların İstanbul'da kamp yapmak istemediklerini belirterek, "Hepsi evlerinde kalmak istiyordu. Tanjevic, 'Sizin arkadaşlığınız sahte. Erkek gibi davranın, takım olun. Yoksa bir ya da iki kişiyi yollayacağım' dedi. Bunun üzerine Efes Pilsen World Cup'ta şampiyon olduk" dedi. Mirsad'ı da eleştiren Hakyemez "1999 Avrupa Şampiyonası öncesinde de, NBA Yaz Kampı'na gideceğini söyleyip izin almıştı. Bosna'dan çıktı" diye konuştu. 

Tanjevic hedefte 

Milli Takım'da birçok oyuncusu bulunan Menajer Tolga Tuğsavul, Tanjevic'i topa tuttu. Tuğsavul, menajerliğini yaptığı Ersan İlyasova'nın NBA'e seçildikten sonra, kampa gelmemesinde parmağı olduğu gerekçesiyle ters düştüğü Tanjevic için "Fatih'e Belçika'da takım bulduğunu, oraya gitmesi gerektiğini söylüyor. Ender'e 'Avrupa'ya gitmelisin' diyor. Ersan'a, 'Sana başka menajer bulalım' diyor. Bir antrenörün işi bu değildir" yorumunu yaptı. 

Komşu ders verdi 

Sırbistan Karadağ'daki Avrupa Şampiyonası'nda çeyrek finalin ilk gününde Rusya'yı 66-61 yenen Yunanistan 1997'den bu yana ilk kez yarı finale yükselirken, Dünya Şampiyonası vizesini de kaptı. Günün diğer maçında ise Fransa, ev sahibi Sırbistan Karadağ'ın ardından bizim grubumuzu lider tamamlayan Litvanya karşısında adeta şov yaparak, 63-47'lik skorla yarı finale adım attı. Turnuvada bugün TSİ 19.00'da Slovenya - Almanya, 22.00'de ise İspanya - Hırvatistan yarı finale kalabilmek için mücadele edecek. 

Potada turnuva günü 

1. Pınar Cup İzmir 
Fenerbahçe - Tuborg 73-57 
P.Karşıyaka - T.Telekom 68-71 
Daçka Cup İstanbul 
Beşiktaş - Buducnost Sır.Kar. 67-60 
Mersin B.Bld. - Darüşşafaka 97-74 
Uluslararası Turnuva Ordu - Bayan 
Mersin B.Bld. - Galatasaray 84-76 
Tarsus Bld. - Kimiko Struga Makedonya 55-78 
Bursa Yıldırım - Kayseri TED 105-65 


</TEXT>
</DOC>
