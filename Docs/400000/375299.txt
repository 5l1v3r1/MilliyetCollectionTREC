<DOC>
<DOCNO> 375299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/civaoglu.html </URL>
<DATE> 2005/09/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İngiliz sicimi 
</HEADLINE>
<TEXT>


Nörologlar bilir... İnsanoğlu kafasının şakaklarına yerleştirilen anot ve katot, 5 mumluk bir ampulü aydınlatabiliyor. 
Buna "düşüncenin ürettiği enerji" deniyor. 
Belki de "düşünce 5 vatlık enerji..." 
.................. 
25 AB üyesi ülkenin dışişleri bakanları toplandılar, 25 kafa hesabıyla, "25x5 125 vatlık enerji" ürettiler. 
Sonuç... 
İngiltere Dışişleri Bakanı Jack Straw'un açıkladığına göre, "Türkiye ile AB arasında tam üyelik görüşmelerinin 3 Ekim'de başlaması bekleniyor ama henüz ele alınmamış duyarlı konular var." 
25x5 125 vat gücündeki beyinler, anlaşılan Türkiye'nin durumunu aydınlatmakta yeterli olamadı. 
Sorun h l alacakaranlıkta... 
Acaba hangisi 
Havanın kararması öncesi yaşanan alacakaranlık mı... Yoksa güneşin doğuşu öncesi mi 
.................. 
İyimser olmak gerek. 
Türkiye, AB serüvenini, hangi dramatik aşamalardan nefes nefese sıyırmadı ki .. 
Anımsayalım... 
AB'nin ilk çekirdeği oluşurken, Türkiye'nin Dışişleri Bakanı Fatin Rüştü Zorlu'ydu. 
Bugünlere uzanan sağduyusu ve öngörüsüyle Türkiye'nin "tam üyelik" başvurusunu yapmıştı. 
Araya 27 Mayıs 1960 İhtilali girdi. 
Zorlu ile birlikte dönemin Başbakanı Menderes ve Maliye Bakanı Polatkan idam edildi. 
Türkiye'nin AB ilişkileri bir süre sallantıda kaldı. 
1963'te İnönü başbakandı ve AB ile tam üyeliği öngören Ankara Anlaşması'nı imzaladı. Bu süreç, 12 Mart 1971 İhtilali ile gene buzdolabına kondu. 
1974'te AB üyeliği bu kez Brüksel'in önerisiyle Türkiye'nin önüne adeta altın tepsiyle sunuldu. Türkiye Başbakanı Ecevit, "Onlar ortak, biz pazar olamayız" söylemiyle reddetti. 
Ardından 12 Eylül 1980 İhtilali geldi, AB defteri neredeyse kapanmıştı. 
1980'li yılların sonlarında Turgut Özal tam üyelik başvurusunu yaptığında, kaygı duyulan şey "istemin derhal geri çevrileceği" idi. 
Ama... 
Sonra, adım adım bugünlere gelindi. 
Birkaç kez kopmanın eşiğinden dönüldü. 
En son 16 Aralık'ı 17 Aralık'a bağlayan gece ve sabahın ilk saatlerinde "bitiş" yaşandı. 
Top, köşeden döndü. 
................... 
Şimdi gene böyle bir gerilim sürecindeyiz. 
Financial Times'ta Philip Stephens'in dün yayımlanan izlenimlerine göre, "Türkiye'nin yeri Avrupa... Ama 3 Ekim'de görüşmelerin başlaması için bardak h l yarı yarıya dolu.......... Avrupa ülkeleri, ekonomik durgunluğun, lider kadrolarındaki beceriksizliğin faturalarını Türkiye'ye kesmek istiyor." 
................... 
İşte alacakaranlık... 
Ancak... Geçmişten bugünlere yolculuk, yani AB ile yürüyüşte geride kalan virajlara göre 3 Ekim çok daha az zorlu. 
Türkiye, bu sonuncuyu da aşar. 
Karşımızdaki direnişi hafife alıyor değilim... Elbette ciddi. 
Ama... "Vahim" değil. 
Durumu "vahim" hale getirebilecek olanlar ise bizleriz. 
Türkiye'den "ayranı kabarmış" demeçler, abartılmış üslupta çekilen "restler" düşündürücü. 
3 Ekim'e kadar önümüzde uzanan süreçte -gerekirse- kademeli olarak tırmandırılacak söylemler yerine, "son sözleri," bile bugünden patlatmak, havaya tabanca sıkmak kültürü gibi yanlış. 
................... 
Türkiye şanslı. 
Çünkü... Dünya diplomasi geleneğinin en büyük ustası İngiltere tarafından destekleniyor. İngiltere'nin, dönem başkanlığını yapması ve arkasında ABD rüzg rının olması da önemli. 
Tarih boyunca çok kazıklarını yediğimiz İngiliz diplomasisi bu kez -"hayırdır" diyelim- sigorta gibi görünüyor. 
İnce ayarlı İngiliz siyaseti yürütülürken, havaya tabanca sıkar gibi konuşmalar, 3 Ekim'i pamuk ipliğine bağlı hale getirebilir. 
Atalarımız, "Asılacaksan İngiliz sicimi ile asıl, çünkü kopmaz" demişlerdi... 
Sağlam İngiliz sicimini bile kopma noktasına zorlamamak gerekir. 
................. 
Ölümün Ötesi-Yaşamla Ölümün Sonsuz Dansı Migene Gonzales Wippler Owo Yayınları-2004 





</TEXT>
</DOC>
