<DOC>
<DOCNO> 351147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/dunya/dun02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir ülkelerin 40 milyar dolarlık borcu siliniyor 
</HEADLINE>
<TEXT>


DIŞ HABERLER SERVİSİ 


Sanayileşmiş Devletler Grubu G8'in ekonomi bakanlarının dün İngiltere'nin başkenti Londra'da yaptığı toplantıda, 18 fakir ülkenin toplam 40 milyar dolarlık borcunun silinmesine karar verildi. 
İngiltere Hazine Bakanı Gordon Brown, çoğunluğu Afrika kıtasında yer alan bu 18 ülkenin Dünya Bankası, Uluslararası Para Fonu IMF ve Afrika Kalkınma Bankası'na olan borçlarının silineceğini söyledi. Brown, aralarında Benin, Bolivya, Etiyopya, Guyana ve Malibu'nun bulunduğu 18 ülke dışında 20 ülkenin daha, yolsuzlukla mücadele ettiğini kanıtlaması ve iyi bir yönetim sergilemesi halinde bu anlaşmadan yararlanabileceğini belirtti. 

Sevinçle karşılandı 
ABD, İngiltere, Japonya, Kanada, Rusya, Almanya, İtalya ve Fransa'nın ekonomi bakanlarının katıldığı toplantıda alınan karar, yardım kuruluşlarınca sevinçle karşılandı. Yardım kuruluşları, borçlarının silinmesi sayesinde bu ülkelerin yılda 1.5 milyar dolarlık borç ödemesinden kurtularak bu parayı sağlık, eğitim ve altyapı harcamalarında kullanabileceğini belirtti. 


</TEXT>
</DOC>
