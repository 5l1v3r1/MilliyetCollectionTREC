<DOC>
<DOCNO> 372904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur54.html </URL>
<DATE> 2005/08/25/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Yanan geminin yolcusu ''Canımızı kurtardığımız için çok mutluyum'' 
</HEADLINE>
<TEXT>

     Sochi-Trabzon seferini yaparken Karadeniz’de Trabzon’a 78 mil mesafede yanmaya başlayan Ufuk-1 adlı Ro-Ro gemisinin yolcu ve mürettebatı Trabzon’a getirildi. 
     Gemide bulunan şoförlerden Hasan Üçüncü, AA muhabirine yaptığı açıklamada, yangının çıktığı anda gemide bulunan yolcuların çoğunun kafeteryada olduğunu ifade ederek, "Yangın bir anda çıktı. Gemide herkes ne yapacağını şaşırdı. Sonra da filikalara binerek, gemiden ayrıldı" dedi. 
     Üçüncü, bütün malzemelerinin arabalarında olduğunu vurgulayarak, "Yangın geminin motor bölümünde çıktığı için arabalarımıza ulaşamadık. Bütün herşeyimiz gemiyle birlikte yok oldu. Canımızı kurtardığımız için çok mutluyum" diye konuştu. 
     Yolculardan Hamit Çavdar ise olayın birden gerçekleştiğini ve hazırlıksız yakalandıklarını kaydederek, "Gemiden filikalara bindik ve gelecek gemiler tarafından kurtarılmayı bekledik. Kurtulduğumuz için çok mutluyum" dedi. 
     
</TEXT>
</DOC>
