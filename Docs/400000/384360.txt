<DOC>
<DOCNO> 384360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/guncel/gun03.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
7 belediyede yemekhane kapandı 
</HEADLINE>
<TEXT>


AKP'li 7 belediyenin yemekhanesi ramazan nedeniyle kapatılırken, boya, badana ve tadilat gerekçe gösterildi. Oruç tutmayan personele yakınındaki lokantalara gitmeleri tavsiye edildi 

ŞENOL DEMİRCİ İstanbul 

AKP'li Bayrampaşa, Bağcılar, Bahçelievler, Gaziosmanpaşa, Ümraniye, Güngören ve Üsküdar belediyelerinin yemekhaneleri, ramazan ayı süresince "oruç tutmayan personeline" alternatif çözüm getirilmeden kapatıldı. 
AKP'li 7 belediyenin yemekhaneleri boya, badana ve tadilat yapılacağı gerekçesiyle kapatıldı. Sadece yemekhaneyi kapatmakla da yetinmeyen Bahçelievler Belediyesi'nin, binlerce fakirin karnını doyurduğu aşevini de kapatacağı, yoksulların iftar çadırlarından istifade etmesinin sağlanacağı kaydedildi. 
Üsküdar Belediyesi'nin, yemek servisini her gün 5 noktada 15 bin kişiye iftar yemeği verilmesi sebebiyle kapattığı belirtildi. Yemekhanedeki tüm personelin iftar yemeği çalışmalarına katıldığı için, öğle yemeği çıkarılamadığı, personelden anlayış beklendiği vurgulandı. 
Yemekhanesi bakıma alınan Kartal Belediyesi personelinin öğle yemeğini Belediye Makine İkmal Müdürlüğü'nde yediği belirtildi. Adalar, Pendik, Maltepe ve Tuzla belediyelerinde de yemek ücreti ödendiğinden yemekhane bulunmuyor. 

'50 metrede lokanta var' 
Bu arada AKP'li başkanların bulunduğu, İstanbul Büyükşehir Belediyesi, Küçükçekmece, Beykoz, Beyoğlu, Eyüp, Esenler, Fatih, K ğıthane, Sarıyer, Silivri, Çatalca ve Şile belediyelerinde öğle yemeği veriliyor. Bayrampaşa, Gaziosmanpaşa, Ümraniye ve Güngören belediyeleri, kapatılma gerekçesine net bir açıklama getirmedi. 
Bağcılar Belediye Başkanı Feyzullah Kıyıklık, belediyenin yemekhanesinin ramazan ayı nedeniyle kapalı olması hakkında bilgi sahibi olmadığını söyledi. "Olabilir. Bir saatlik öğle tatilimiz var. Oruç tutmayanlar için belediye binasına en uzak lokanta 50 metre mesafede. Ramazan dışında da personelimizin çoğu yemekhaneyi kullanmayıp restoranları tercih ediyor" dedi. 


</TEXT>
</DOC>
