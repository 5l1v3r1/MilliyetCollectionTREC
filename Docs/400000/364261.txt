<DOC>
<DOCNO> 364261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/axspo01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu yine kalede 
</HEADLINE>
<TEXT>


Fenerbahçe derbisinde kaleye geçip, başarılı kurtarışlar yaptığı için "Kadıköy panteri" lakabını alan Rumen futbolcu, 1 numaralı formanın sahibi oldu. Oscar Cordoba ise bu sezon 35 numarayı taşıyacak 


Forma numaralarını belirleyen Beşiktaş bir ilke imza attı, "1 numara"lı formayı Cordoba'dan alıp, Daniel Pancu'ya verdi. 
17 Nisan'da, Fenerbahçe deplasmanında kaleci Oscar Cordoba'nın kırmızı kart görmesi üzerine kaleye geçen ve Sarı - Lacivertliler'in ataklarını başarıyla önleyen Rumen futbolcu, "Kadıköy Panteri" olarak anılıyordu. 
Siyah - Beyazlılar'da, Kolombiyalı kalecinin ise 35 numara giyeceği açıklandı. 

İşte forma numaraları 35 Oscar Cordoba 29 Murat Şahin 27 Volkan Ünlü 21 Ramazan Kurşunlu 2 Adem Dursun 6 Çağdaş Atan 19 İbrahim Üzülmez 28 Mustafa Doğan 58 İbrahim Toraman 30 Ali Güneş 49 Kürşat Duymuş 3 Tayfur Havutçu 7 Okan Buruk 1 Daniel Pancu 10 Sergen Yalçın 11 Tümer Metin 22 Ali Tandoğan 41 Mustafa Koray Avcı 55 İbrahim Akın 70 Halit Güven Kocabal 77 Ahmed Hassan 50 Veysel Cihan 33 Ahmet Dursun 25 Souleymane Youla 20 Ailton 

Kartal'ın B planı 

BİLAL MEŞE 

Ön libero transferinde son derece seçici davranan Beşiktaş, bir türlü futbolcu beğenmiyor. Genk'ten Seyfo Soley, Antrenör Bülent Albayrak, Tromso'dan Patrice Bernier ise Antrenör Zeki Önatlı tarafından izlenirken, iki oyuncu da beğenilmedi. 
Kartal, Javad'ın transferi için Pas takımından haber beklerken, olmama olasılığı karşısında B planını devreye sokacak. Bir dönem Barcelona formasını da giyen Sporting Lizbon'un ön liberosu Rochenback'a yönelen Siyah - Beyazlılar'ın ilk görüşmeden olumlu yanıt aldığı ifade edildi. 
Bu arada kiralık gönderilmesi düşünülen Juanfran'ın da İngiliz Premier Ligi takımlarından Bolton Wanderers ile anlaştığı, işin imzaya kaldığı belirtildi. 

Sergen'e fırça 

Futbolcularına İstanbul dışı yasağı koyarak "Herkes iki gün dinlensin, sakın güneşlenmeyin" uyarısında bulunan Beşiktaş Teknik Direktörü Rıza Çalımbay iznini Bodrum'da geçiren Sergen'e çok kızdı. Çalımbay'ın, tecrübeli futbolcuya "Ben size güneşlenmeyin demedim mi. Kurallara uyman lazım" diyerek çıkıştığı öğrenildi. Sergen'e ceza gelip gelmeyeceğinin önümüzdeki günlerde belli olacağı belirtildi. 
Bu arada Beşiktaş dün sabah Belgrad Ormanı'nda kros yaptı. Rıza Çalımbay sağanak yağmura rağmen oyuncuları ile krosa katıldı. Sakatlığı süren Tümer ile izinli olan Ahmet Dursun ile Ailton antrenmanda yer almadı. 

Fulya'ya ilk kazma 

Yapımı Aşçıoğlu İnşaat'a verilen Fulya projesine start verildi. Beşiktaş Belediyesi tarafından verilen izin sonrasında şirket, vakit kaybetmeden iş başı yaptı. Projenin tamamlanmasının ardından Siyah - Beyazlılar yılda 10 milyon dolar gelir elde edecek. 

Ailton pazarlıkta 

SÜLEYMAN HATISARU 

Beşiktaş, Schalke 04 ile Ailton arasındaki parasal sorunu problem etmedi. Bild'te çıkan, "Brezilyalı futbolcu 500 bin Euro'yu ödemezse, bonservisini alamaz" haberi üzerine Schalke 04 yöneticilerini arayan Dış İlişkiler Sorumlusu Erdil Arpacı, konuyla ilgili bilgi istedi. Alman yöneticiler, "Bu işi futbolcuyla aramızda halledeceğiz" diyerek Siyah - Beyazlılar'a güvence verdi. 
Arpacı, konunun Beşiktaş'ı bağlamadığını ifade ederek, "Biz Schalke yöneticilerinden her türlü imzayı aldıktan sonra bu iş ortaya çıktı. Ailton, Beşiktaş'ta oynayacaktır" diye konuştu. 
Ailton'un, Schalke 04 yöneticileriyle pazarlığa oturduğu, 500 bin Euro'da indirim yaptırmaya çalıştığı ifade edildi. 



</TEXT>
</DOC>
