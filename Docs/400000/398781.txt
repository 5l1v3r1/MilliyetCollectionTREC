<DOC>
<DOCNO> 398781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas05.html </URL>
<DATE> 2005/11/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bakire gelin tartışması kriz çıkardı 
</HEADLINE>
<TEXT>

     DIŞ HABERLER SERVİSİ 

Hindistan'da film ve televizyon yıldızı Khushboo 35 , bir dergiye verdiği ropörtajla ülkeyi karıştırdı. Dergiye evlilik öncesi cinsel ilişkinin sakıncalı olmadığını söyleyen Müslüman aktris, hem genel ahlaka aykırı beyanda bulunmak suçundan mahkemeye verildi, hem de protesto gösterilerinin hedefi oldu. 
     Tamil Nadu Yüksek Mahkemesi, Khushboo'nun daha başka açıklama yapmamasına karar verirken, bölge polisinin de gösterilerde kan akıtılmaması için üst düzeyde alarma geçmesini ve önlem almasını istedi. Televizyonlarda oyun programları sunan Khushboo, ünlü kişilerin evlilik öncesi cinsel ilişki konusundaki görüşlerini araştıran bir magazin dergisine, "Modern bir erkek evleneceği kadının bakire olmasını talep etmez" demişti. Khushboo, olayından önce de yine güney Hindistan'da 19 yaşındaki tenis yıldızı Sania Mirza kortlarda çok kısa etek giydiği için radikal İslamcı din adamları tarafından verilen bir fetvayla uyarılmıştı. Evlilik öncesi ilişki konusunun kamusal alanda tartışılmasına tepki gösterilirken, India Today adlı bir gazetenin 11 büyük kentte yaptığı araştırmaya göre, 18 - 30 yaşları arasındaki Hindistanlı kadınların yüzde 25'i evlilik öncesi cinsel ilişkiye olumlu yaklaşıyor. 
     
</TEXT>
</DOC>
