<DOC>
<DOCNO> 388445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/axspo02.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bol şanslı Daum 
</HEADLINE>
<TEXT>


Alman basını Schalke'nin, müthiş bir efor ortaya koymasına rağmen Fenerbahçe'ye iki puan hediye ettiği görüşünde birleşti, Sarı - lacivertli takımın hocası için "İstanbul, Daum için bol şans" yorumu yapıldı 


Bild 
Şanslı Daum Schalke zaferi hediye etti. Ne çılgın bir oyundu. Schalke, Fenerbahçe cehenneminde iki kez öne geçti, buna rağmen sadece 3-3'ü buldu. İstanbul Christoph Daum için bol şans. Schalke ona bir puan hediye etti. Çok acı, şimdi bizim Bundesliga ikincimiz Şampiyonlar Ligi'nde titremeye devam edecek. 

Frankfurter Rundschau 
Açık kapı günü. Mavi - beyazlılar, Şampiyonlar Ligi'nde ilk galibiyeti beklemeye devam ediyorlar. Fenerbahçe karşısında güçlü bir efora rağmen sadece beraberlik. 

Kölner Express 
Schalke iki puanı hediye etti. İstanbul'da galibiyet çok yakındı. 

Berliner Morgenpost 
Boğaz'da atıcılar şenliği. Schalke, Fenerbahçe karşısında bir 3-3 aldı ve yarışta kaldı. 

Handelsblatt 
Mutlu sonu olmayan bir cehennem gezintisi. Schalke, Milan maçında olduğu gibi Fenerbahçe karşısında da üstün mücadelesiyle takdirleri kazandı. Ancak Şampiyonlar Ligi'nde özlenen kurtuluş atılımını yine kaçırdı. 

Spiegel Online 
Schalke çılgın maçta zaferi teslim etti. Üçüncü grup maçında da Schalke, galibiyetsiz kaldı. Fenerbahçe karşısında büyük mücadelesine karşılılık mavi-beyazlılar galibiyet alamadı. Ama her iki takım da nefes kesen bir maç çıkardılar. 

La Gazzetta dello Sport 
Şükrü Saracoğlu Stadı'nda bol gollü çılgın bir karşılaşmaya tanık olduk. Maç yağmur altında 3-3 bitti. Bir sürü de hata. Türkler iki kez durumu eşitlediler. Appiah da harika bir gol attı." 

Corriere dello Sport 
Gol festivaline hoş geldiniz. Lincoln ve Appiah'ınkiler en güzelleriydi. 

Tuttosport 
Appiah, Fenerbahçe'yi kurtardı. 

Maltepe'ye farklı tarife 4-0 

Fenerbahçe dün Samandıra tesislerinde sürekli yedek bekleyen ve maç eksiği olan oyuncuları için İkinci Lig B gurubu takımlarından Maltepespor ile bir hazırlık karşılaşması oynadı. Tuncay, Servet, Kemal ve Mehmet'in de forma giydiği karşılaşmayı Sarı-Lacivertliler 4-0 kazandı. Rüştü'nün oynamadığı maçta Fenerbahçe'nin gollerini, Tuncay 2 , Olcan ve Kerim attı. Bu arada Shalke maçında oynayan oyuncular ise günü hafif çalışmalar ve tedavi ile geçirdi. Hastalanan Anelka, çalışmaya katılmadı. Alex, tedavi olurken, diğer oyuncular hafif koşu ile günü bitirdi. 

Yıldırım teselli 

Fenerbahçe Başkanı, maç sonrası Daum'un yanına giderek moral verdi, skora üzülmemesini istedi 

YUSUF KOBAL 

Shalke karşısında beraberlikle yetinmek zorunda kalan Fenerbahçe'de, yönetim Teknik Direktör Daum'a güven oyu verdi. Şeref Tribünü'nde Başbakan Recep Tayyip Erdoğan ile birlikte maçı izleyen Başkan Aziz Yıldırım, maçtan sonra soyunma odası koridorlarında karşılaştığı Alman hocaya moral verdi. Yıldırım, Daum'a, "Hiç üzülmeyin. Çok iyi oynadık. Mükemmeldik. İddiamız h l devam ediyor. Artık bu maçı unutun. Rövanşı kazanırız" dedi. 
Başkanın desteğini Alman hocanın Shalke maçında hatalı oynayan Nobre, Selçuk, Aurelio ve Volkan'ı maç sonrası hem uyardığı, hem de destek verdiği öğrenildi. 

Alex kahroldu 

Shalke maçının son dakikalarında kırmızı kart gören Alex, çok üzgün olduğunu söyledi. Brezilyalı yıldız kulübün resmi internet sitesinde yaptığı açıklamada, 10 yıllık futbol yaşamında 3. kez cezalı duruma düştüğünü belirterek, "Maçın sonuna doğru gördüğüm sarı kart belki adaletliydi, ancak faulüm çok sert olmadı. Geç yetişmiştim ve rakibe arkadan dokundum. İlk yarıdaki sarı kart pozisyonunda ise Rafinha'ya hiç dokunmadım bile. Futbolda bunlar oluyor, ama bir sonraki maçta oynayamayacak oluşum, beni üzüyor. Çünkü çok önemli bir maç olacak" dedi. Alex, son kırmızı kartını 1998 yılında Palmeiras'ta oynarken gördüğünü açıkladı. 

Biletler 32 Avro 

Schalke 04 ile deplasmanda oynanacak maçın biletleri satışa çıkarıldı. Fenerbahçe Kulübü'nden yapılan açıklamada, bilet fiyatlarının 32 Avro olduğu ve bilet almak isteyen taraftarların Şükrü Saracoğlu Stadı Kombine Kart Merkezi'nden biletlerini temin edebilecekleri kaydedildi. Almanya'da yaşayan Türk vatandaşlar, karşılaşmanın biletlerini Köln Fenerbahçe Derneği'nden satın alabilecekler. 


</TEXT>
</DOC>
