<DOC>
<DOCNO> 389177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun30.html </URL>
<DATE> 2005/10/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Viyana belediye meclisine üç Türk aday girdi 
</HEADLINE>
<TEXT>

     Avusturya'nın başkenti Viyana'da, belediye meclisi ve mahalle temsilcilerini belirlemek üzere dün yapılan yerel seçimde, 3 Türk kökenli bayan aday belediye meclisi üyeliklerine seçildi. 
     Sosyal Demokrat Parti SPÖ adayı Nurten Yılmaz, Halk Partisi ÖVP adayı Şirvan Ekici ve Yeşiller Partisi adayı Alev Korun, 100 üyeden oluşan Viyana Belediye Meclisi'ne girmeyi başardı. 
     
     TÜRK POLİTİKACILARIN KİMLİKLERİ 
     NURTEN YILMAZ SPÖ 17 Eylül 1957'de Söke'de dünyaya geldi. 1966 yılında Avusturya'ya gelen Yılmaz, Viyana'da Elektro Teknik Okulu'nda öğrenime başladı ve 1977 yılında mezun oldu. 1977-1990 yılları arasında Viyana Sağlık Kasası örgütünde memur olarak görev yaptı. 1992-1997 yılları arasında SPÖ'nün Kadın kolları sekreterliğinde çalıştı. 1999-2001 yılları arasında SPÖ'nün Ottakring mahalle teşkilatında çocuk ve gençlerden sorumlu encümen üyesi olarak görev aldı. 
     ŞİRVAN EKİCİ ÖVP 2 Temmuz 1973'te Kırşehir'de doğdu. 1980 yılında Avusturya'da ilk öğrenime başladı. Orta ve lise öğrenimini Viyana'da tamamladıktan sonra 1992 yılında Viyana Üniversitesi'nde hukuk, 1995 yılında ise siyasal bilgiler ve gazetecilik öğrenimine başladı. 1998 yılında mezun oldu. 1999 yılında Dr. Kalr Lueger Enstitüsü'nde ''Entegrasyon olanakları'' adlı projede görev alarak politikaya ilk adımını attı. 2000 yılı Ocak ayında ÖVP'de entegrasyon sorumlusu olarak göreve başladı. Parti içinde genel seçimlerin koordinasyonu, Cumhurbaşkanlığı seçim kampanyası ve AB seçimleri koordinasyonu gibi projelerde görev aldı. Son olarak da partinin Margareten mahallesi teşkilatında kadınlar örgütü başkanlığı yaptdı. 
     ALEV KORUN YEŞİLLER 1966 doğumlu Alev Korun, yüksek öğrenimini Avusturya'nın Innsbruck Üniversitesi Siyasal Bilgiler Fakültesi'nde tamamladı. 1993 yılında Yeşiller Partisi'nde ''Anti Irkçılık ve Entegrasyon İnisiyatifi'' projesinde görev alarak siyasi hayata ilk adımını attı. Sonraki yıllarda sırasıyla mültecilerin sosyal ve hukuki hakları konusunda bilgilendirilmeleri projesinde görev aldı. İçişleri Bakanlığı nezdinde entegrasyon temsilcisi olarak görev yaptı. Avrupa Irkçılıkla Mücadele Ağı örgütünün kurucu üyeleri arasında yer aldı. 2001 yılında Yeşiller Partisi'nin Landstrasse mahalle teşkilatı başkanlığına seçildi. 2002 yılından beri Yeşiller Partisi'nin Viyana eyalet sözcü yardımcılığı görevini yürütüyor. 
     Bu arada, çeşitli partilerin listelerinden seçime katılan diğer 45 Türk adayın durumu, aldıkları tercihli oyların sayılmasından sonra açıklığa kavuşacak. Bu adaylardan bazılarının partilerin mahalle temsilciliği veya temsilci yardımcılığını kazanma olasılıkları bulunuyor. 
     
</TEXT>
</DOC>
