<DOC>
<DOCNO> 378970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko43.html </URL>
<DATE> 2005/09/16/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
TMSF Başkanı Uzanlar'ın amacı Telsim'de kafaları karıştırmak 
</HEADLINE>
<TEXT>

     Medine Taşdelen AA 

Tasarruf Mevduatı Sigorta Fonu TMSF Başkanı Ahmet Ertürk, Uzan Ailesi'nin RICO davasıyla ilgili girişimleriyle, Telsim'deki muhtemel alıcıların kafasını karıştırarak yeni bir hukuki durum çıkmış gibi karmaşa yaratıp alıcıları caydırmaya çalışmayı amaçladıklarını bildirdi. 
     Ertürk, 'RICO davası kapsamında Uzan ailesinin Motorola ile anlaştığı'' yönündeki değerlendirmelere ilişkin AA muhabirine yaptığı açıklamada, Motorala'nın Telsim'den alacaklı olduğu konusunun bilinen bir konu olduğuna işaret etti. 
     Uzan Ailesi'nin davada RICO ile TMSF'yi muhatap haline getirmeye çalıştığını, ancak bunun hukuki niteliği ve anlamı olmadığını ifade eden Ertürk, ''Bu, Uzan ailesinin hukuk sistemini kendi emellerine alet etme alışkanlığının yeni bir örneği. Türkiye'de alışık oldukları şeyi, şimdi uluslararası hukuk platformunda da yapmaya çalışıyorlar. Ama tabii ki hukuk, kurallar düzeni. Ayrıca hukukta niyetler çok önemli. Bunun burada hangi niyetle yapıldığını Motorola da, biz de, Türk toplumu da iyi biliyor'' şeklinde konuştu. 
     Ahmet Ertürk, Uzan Ailesi'nin bu girişiminin Motorola'ya borcunu ödeme niyetiyle hiç alakası olmadığının herkes tarafından bilindiğini ifade ederek, ''İhtilaf, bu şirketlerin yönetimine el koymadan çok önce başlamıştı. Eğer öyle bir niyetleri olsaydı, o dönemde bir uzlaşma platformu bulurlardı'' dedi. 
     
     ''AMAÇLARI, ALICILARI CAYDIRMAYA ÇALIŞMAK'' 

     TMSF Başkanı Ertürk, ''Buradaki amaçları şu özellikle bizim satışlara katılacak muhtemel alıcıların kafasını karıştırarak, Telsim'de sanki yeni bir hukuki durum çıkmış gibi karmaşa yaratıp onların niyetlerini etkilemek, onları caydırmaya çalışmak'' diye konuştu. 
     Yasalarda alıcılara yönelik hiçbir hukuki boşluk bulunmadığına dikkat çeken Ertürk, şöyle devam etti 
     ''Zaten biz alıcılara bu malları her türlü ihtilaftan, her türlü hukuki sorundan arınmış bir şekilde devredeceğiz. Telsim A.Ş'nin tüzel kişiliği devam edecek. Biz sadece oradaki varlıkları satacağız. Varlıkları alanlarla, bu sorunun herhangi bir ilişkisi olmayacak. Zaten muhtemel alıcılar bunu çoktan beridir biliyor. Bu, onlar için de yeni bir durum değil.'' Ahmet Ertürk, bu durumu çözmek için 1 yıldan uzun süredir Motorola ile görüştüklerini ve olumlu bir seyir izlendiğini anımsatarak, görüşmelerin çok yakın bir zamanda olumlu sonuçlanması halinde Telsim'in ihtilaflarının tamamen çözümlenmiş olacağını söyledi. 
     
     ''RICO DAVASI, DOĞRUDAN AİLEYE YÖNELİK'' 

     Ertürk, RICO davasının Telsim'den farklı olarak doğrudan Uzan Ailesi'ne yönelik bir dava olduğunu ifade ederek, ''Biz Telsim'in ihtilafını çözsek bile, RICO davası dolayısıyla Motorola, Uzan Ailesi'nden alacaklı olmaya devam edecek ve onları takip edecektir. Zaten bu son girişimin bir amacı da, kendilerini bu takipten kurtarmaya çalışmak'' diye konuştu. 
     Konuyla ilgili Motorola yetkilileriyle görüştüklerini aktaran Ertürk, yetkililerin kendilerine Uzan Ailesi ile bu anlamda hiçbir girişimlerinin olmadığını ve böyle birşeyi asla düşünmediklerini ilettiklerini bildirdi. 
     Ahmet Ertürk, Uzan Ailesi'nin girişiminin RICO davasında kendilerini kurtaran bir formül olmadığına dikkat çekerek, ''Bu aile, maalesef Motorola tarafını da manüpile etmeye çalışıyor. Ama Motorola, şu anda Türkiye ile ilgili ihtilafı çözme konusundaki çalışmaları tamamen Fon ile müzakereye yoğunlaştırmış durumda. Biz de o şekilde yoğunlaşmış durumdayız'' dedi. 

     
</TEXT>
</DOC>
