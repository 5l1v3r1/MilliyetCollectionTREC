<DOC>
<DOCNO> 383435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/ekonomi/eko04.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'nin kısa dönem etkisi olmaz' 
</HEADLINE>
<TEXT>


AHMET ERHAN ÇELİK Ankara 

Devlet Bakanı ve Başmüzakereci Ali Babacan, AB dışişleri bakanlarının Türkiye ile tam üyelik müzakerelerine başlanıp başlanmayacağını görüşmek üzere bir araya geldiği çalışma yemeğiyle aynı saatte ekonomi kurmaylarını topladı. 
Hazine Müsteşarlığı'nda gerçekleşen toplantı öncesinde bilgi veren bürokratlar, ağırlıklı görüşün "AB'den olumsuz karar çıksa bile ekonomi kısa dönemde etkilenmeyecek" şeklinde olduğunu bildirdi. 
DPT, Maliye, Hazine, Merkez Bankası gibi ekonomiyle ilgili her birimin başkan ya da müsteşar düzeyinde temsil edildiği toplantıda bürokratlar, yabancı yatırımcıların portföy yatırımlarından kısa vadede çıkmalarının beklenmediğini ifade ederken, şu tezi savundu 
"Yabancılar dolar kuru 1.3 YTL civarındayken çıkarlarsa zarar ederler. Bu nedenle ne borsa ne bono - tahvil piyasasından kaçış beklemiyoruz. Bu gerçekleşse bile Merkez Bankası'ndaki rezervler güvence oluşturacaktır." 


</TEXT>
</DOC>
