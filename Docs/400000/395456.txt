<DOC>
<DOCNO> 395456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko36.html </URL>
<DATE> 2005/11/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Emmioğlu Koç Grubu, Tüpraş'ı büyütmek zorunda 
</HEADLINE>
<TEXT>

     TÜPRAŞ Yönetim Kurulu Başkanı Kahraman Emmioğlu, ''Deli gömleğini çıkartıp, şu sanayi şirketlerini asli yerlerine oturtup, gelişmeleri tam olarak yapmak isterim'' dedi. 
     Emmioğlu, Türkiye Petrol Rafinerileri A.Ş.'nin TÜPRAŞ 22. kuruluş yıldönümü dolayısıyla İzmit Rafinerisi'ndeki yemekhanede düzenlenen törende, Koç Grubu'un TÜPRAŞ'ı büyütmek zorunda olduğunu söyledi. 
     ''Koç, birçok çalışmayı yapacaktır ve yapmaya da başlamıştır'' diyen Emmioğlu ''Bana Koç'un ortak aradığını söylediler. Bence Koç ortak aramıyor. Bu şirketi, diğer kuruluşlarıyla birlikte ortak sinerji meydana getirecek. Onun için çalışanların kaygısı olmasın. Koç'un çalışanlara ihtiyacı var'' şeklinde konuştu. 
     TÜPRAŞ'ın özelleştirilmesinden çok özerkleştirilmesini istediğini dile getiren Emmioğlu, şunları kaydetti 
     ''Bürokrasi kamu kurumlarının üzerine bir deli gömleği giydirdi. Bundan kurtulamadık. Kamu kurumları bu yüzden geri gitti. Bu deli gömleğini çıkartıp, şu sanayi şirketlerini asli yerlerine oturtup, gelişmeleri tam olarak yapmak isterim. Demirçelikte bu misal çok daha aşikardır. Güney Kore'de bizim Erdemir gibi kurulmuş şirket, ama şu anda Erdemir'in 10 katı durumunda. Erdemir duruyor, bunun nedeni idaredeki hatalardır. İşi bilenleri, işbaşına getirecek sistemin oluşturulması lazımdı, biz bunu beceremedik. Hepinizi bu anlamlı günde çalışmalarınızdan dolayı kutluyor, başarılar diliyorum.'' 
     
</TEXT>
</DOC>
