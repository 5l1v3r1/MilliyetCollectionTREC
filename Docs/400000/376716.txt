<DOC>
<DOCNO> 376716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko18.html </URL>
<DATE> 2005/09/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çin malı lastiklere ilgi azaldı... 
</HEADLINE>
<TEXT>

     İthalatçı firmaların yetkilileri, Türkiye'nin uyguladığı kota nedeniyle, Çin malı lastiklerle yerli ürünler arasındaki fiyat farkının azaldığını, bunun da yerli ürünlerin güç kazanmasına neden olduğunu bildirdi. 
     Merkezi Konya'da bulunan KONLAS Pazarlama A.Ş. Akdeniz Bölge Müdürü Alparslan Ayaslıer, ülkesinin topraklarını dünya sermayesine açan Çin'in, son yıllarda dünyanın hemen her yerine ürün satmaya başladığını belirtti. 
     Dünya piyasalarındaki diğer ürünlerden en az yarı yarıya düşük fiyatlardan satılan Çin mallarının Türkiye piyasasına da girdiğini ifade eden Ayaslıer, ''KONLAS olarak biz de Çin başta olmak üzere çeşitli Uzak Doğu ülkelerinden araç lastikleri ithal edip Türkiye'de satıyoruz'' dedi. 
     2005 yılına kadar Çin mallı lastiklere, yerli malı ya da Türkiye'de önemli pazara sahip uluslararası markaların ürünlerine göre fiyatları çok düşük olduğu için yoğun talep geldiğini anlatan Ayaslıer, şunları kaydetti 
     ''Türkiye, yerli ürünlerin Çin mallarına karşı korunması için 2005 yılında, kota uyguladığı Çin malı ürünlerden, gümrükte 38 ile yüzde 86 arasında ek vergi almaya başladı. Böylece Çin'den ithal ettiğimiz araç lastiklerinin maliyeti artığı için, fiyatları da uygulanan kota oranında yükseldi. Türkiye'nin uyguladığı kota nedeniyle, Çin malı lastiklerle yerli ürünler arasındaki fiyat farkı yüzde 35-40'lardan yüzde 20'ye kadar geriledi. Çin malı lastikler eskisine oranla fiyat cazibesini yitirdiği için de, yerli malı lastik tercih edenlerin sayısı arttı. Bunda, Çin mallarıyla rekabet edebilmek için diğer markaların fiyatlarını düşürmelerinin de etkisi büyük.'' Çin'den Türkiye'ye araç lastiği getirmenin artık o kadar kolay olmadığını ifade eden Ayaslıer, ''Yerli malı ürünler, Çin malı ürünler karşısında güç kazanırken, lastik piyasasında Hindistan, Güney Kore ve Tayvan gibi ülkelerin ürünleri ön plana çıkmaya başladı. Çünkü bu ürünlere halen Çin'e uygulandığı gibi bir kota yok. Çin malı ürünlere ilgi azalınca biz de artık lastiği bu ülkelerden ithal etmeye başladık. Ancak bu ürünler hem eski Çin malı lastikler kadar ucuz değil hem de kalite olarak belli bir standardın üzerinde'' diye konuştu. 
     
</TEXT>
</DOC>
