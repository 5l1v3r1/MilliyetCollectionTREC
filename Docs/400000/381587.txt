<DOC>
<DOCNO> 381587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko45.html </URL>
<DATE> 2005/09/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüpraş Aliağa Rafinerisi'nde iş bırakma eylemi... 
</HEADLINE>
<TEXT>

     İzmir'in Aliağa İlçesi'nde kurulu bulunan Tüpraş rafinerisinde çalışan işçiler, bu sabah işbaşı yapmadı. 
     Alınan bilgiye göre, Türk-İş Başkanlar Kurulu'nun işyerinde duyuru okuma kararı, Tüpraş'ta saat 11.00'e kadar iş bırakma eylemine dönüştürüldü. İşçiler, sabah saatlerinde servislerinden inerek, rafinerinin önünde toplandılar. 
     Burada işçilere hitap eden Petrol-İş Sendikası İzmir Şubesi İdari Sekreteri Salih Rakıcı, ''Herkesin oldu bitti gözüyle baktığı Tüpraş ihalesinde süreç devam ediyor, bizim sendika olarak mücadelemiz de devam ediyor'' dedi. 
     Tüpraş'a ait rafinerilerde bugün yarım gün iş bırakma eylemi yapıldığını kaydeden Rakıcı, mücadelenin, ihale iptal oluncaya kadar süreceğini söyledi. 
     Rakıcı, ''İlk ihalede olduğu gibi bu ihaleyi de iptal ettireceğiz. Petrol-İş sendikasının göstermiş olduğu kararlılığı Türk-İş'ten de bekliyoruz. Böyle duyuru okuyarak değil, daha radikal eylem kararları alınması gerekmektedir'' dedi. 
     Bu sırada işçiler, ''Tüpraş vatandır, vatan satılmaz'', ''Direne direne kazanacağız'' şeklinde sloganlar attılar. 
     Bu arada, Petkim'de de sabah Türk-İş duyurusu okunarak, Tüpraş eylemleri ile ilgili bilgi verildi. 
     
</TEXT>
</DOC>
