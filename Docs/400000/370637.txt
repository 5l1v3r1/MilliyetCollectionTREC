<DOC>
<DOCNO> 370637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo20.html </URL>
<DATE> 2005/08/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Olimpiyat Köyü'nde bira krizi 
</HEADLINE>
<TEXT>

     Neşat DİŞKAYA- Adem GÜVEN İZMİR, DHA 

İZMİR'de yapılan 23'üncü Dünya Üniversite Yaz Oyunları'na UNIVERSIADE katılan sporcuların kaldığı Olimpiyat Köyü'nde alkollü içki satılmadığı için gece dışarı çıkan yabancı gençler, yakındaki gecekondular arasındaki bakkallardan bira alıyor. Satın aldıkları biraları karanlık sokak köşelerinde, kaldırımlara oturarak içen sporcular, güvenliklerini de tehlikeye atıyor. 
     İzmir, 23'üncü Dünya Üniversite Yaz Oyunları organizasyonunu başarıyla sürdürmeye devam ediyor. Ancak, özellikle yaptıkları karşılaşmalar ve yarışlar sonrasında elenen bazı yabancı sporcular, Uzundere'deki Olimpiyat Köyü'nde alkollü içki bulamamanın sıkıntısını yaşıyor. Bu yüzden, İzmir Emniyet Müdürlüğü'nün sıkı önlenlerle koruduğu köyden dışarı çıkan sporcular, Limontepe bölgesindeki gecekondu mahallelerinde, sokak aralarındaki bakkallardan içki alıyor. Aldıkları biraları, semt sakinlerinin bakışları arasında, karanlık sokak köşelerinde kaldırımlara oturarak içen konuk sporcular, hem güvenliklerini tehlikeye atıyor, hem de yaşanan tablo büyük harcamalar yapılarak organize edilen UNIVERSIADE'a yakışmıyor. 
     Gece boyunca içkilerini yudumlayan konuk ülkelerin sporcuları, Olimpiyat Köyü'nde bira satılmadığı için dışarı çıktıklarını söylüyor. Daha önce katıldıkları spor organizasyonlarında katıldıkları kampuslarda bar bulunduğunu ve bira satışı yapıldığını iddia eden gençler, İzmir'de de satılmasını istediklerini söylüyor. 
     
     TOGAY BAYATLI KÖYDE ALKOL SATILAMAZ 

     Milli Olimpiyat Komitesi Başkanı Togay Bayatlı ise Oyunlar Köyü'nde alkol satışının yasak olduğunu söyledi. Bu kuralın bütün büyük organizasyonlar için geçerli olduğunu belirten Bayatlı, Bira bile yasaktır. Oyunlar Köyü'nde kesinlikle alkol kullanılamaz. Zaten alkol, kandaki alyuvar sayısını artırıp doping etkisi yapabiliyor. İleri teknoloji gerektirdiği için buradaki organizasyonda yapılmıyor ama kan testinde alkol kullandığı tespit edilen sporcu yarışlardan diskalifiye bile edilebilir'' dedi. 

     
</TEXT>
</DOC>
