<DOC>
<DOCNO> 364160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur22.html </URL>
<DATE> 2005/07/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye'ye giriş yapan gurbetçi sayısı yüzde 20 oranında arttı 
</HEADLINE>
<TEXT>

     Kapıkule ve İpsala gümrüklerinden Türkiye’ye giriş yapan gurbetçi sayısı, geçen yılın aynı dönemine göre yüzde 20 oranında arttı. 
     AA muhabirinin Edirne Gümrük ve Muhafaza Başmüdürlüğü yetkililerinden aldığı bilgiye göre, geçen yıl Temmuz ayında 45 bin araçla gurbetçi girişi yapılırken, bu yıl aynı dönemde gurbetçiler 58 bin araçla giriş yaptı. 
     Tatilini geçirmek ve memleket özlemini gidermek isteyen gurbetçilerin en çok Kapıkule gümrüğünü kullandıklarını belirten yetkililer, şöyle konuştular 
     "Kapıkule ve İpsala gümrüklerinden Türkiye’ye giriş yapan gurbetçi sayısı, geçen yılın aynı dönemine göre yüzde 20 oranında arttı. İçinde bulunduğumuz ay, gurbetçilerin Türkiye’ye giriş yaptıkları en yoğun ay özelliğini taşıyor. Buna karşın, geçmiş dönemde yaşanan yoğun gurbetçi kuyruklarına rastlamıyoruz. Bizler de yetkililer olarak gümrük ve muhafaza memurlarının gümrük sahasındaki çalışmalarını yakından takip ediyoruz. Olumsuz bir olay yok. Bunda en büyük etken de önceden gümrük işlemlerinin yapıldığı peron sayısının 4’ten 7’ye çıkarılması ve personel sayısının artırılmasıdır." 
     Kapıkule ve İpsala gümrüklerinden Türkiye’ye giriş yapan gurbetçi sayısının geçen yıla göre yüzde 20 oranında arttığını bildiren yetkililer, son 24 saatte Kapıkule’den 2 bin 865 aracın giriş yaptığını söylediler. 
     Ağustos ayında gurbetçilerin çalıştıkları ülkelere dönüşlerinin başlayacağını ifade eden yetkililer, gümrükten geçişlerde sıkıntı yaşanmadan işlemlerin hızla sürdürüleceğini kaydettiler. 
     
</TEXT>
</DOC>
