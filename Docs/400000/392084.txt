<DOC>
<DOCNO> 392084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy03.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya rektörleri ağırlıyor 
</HEADLINE>
<TEXT>


76 rektör yükseköğretimde öngördükleri değişiklikleri Cumhurbaşkanı'na sunacak 

BAHAR ATAKAN Ankara 


Cumhurbaşkanı Ahmet Necdet Sezer, 76 rektörü, Cumhuriyet Resepsiyonu'ndan sonra ikinci kez şubatta Çankaya Köşkü'nde ağırlayacak. 
Türk yükseköğretim sistemi ve YÖK'ün yeniden yapılandırılması amacıyla bu ay ve Şubat 2006'da iki önemli toplantı yapılacak. YÖK'ün organizasyonuyla kasımda AB, ABD, Japonya'dan yabancı akademisyen ve uzmanların katılımıyla yapılacak toplantıya siyasetçiler davet edilmeyecek. Toplantıda, hükümet ve YÖK arasındaki sorunlar da ele alınacak. Şubattaki toplantıda "Türkiye'nin bilim politikasının belirlenmesi" amacıyla Sezer'in başkanlığında rektörler, Köşk'te bir araya gelecek. Toplantılardan çıkacak sonuçlar bu yıl yapılacak yasal düzenlemelerin çerçevesini oluşturacak. 
Teziç, siyasi tercihlerle üniversite yasası yapılmasının gerginliğe yol açacağını belirterek, şöyle konuştu 
"Önce yükseköğretiminin stratejik gelişmeleri ne olmalı diyerek YÖK'ü masaya yatıracağız. YÖK'ün yapısını biz de acımasız şekilde eleştiriyoruz.. Cumhurbaşkanımıza 'Stratejik değerlendirmemizin son aşamasında başkanlığınızda toplantı yaparsak, uygun görür müsünüz' diye sordum. Kendisi nezaket gösterip Çankaya'da yapılmasının uygun olacağını söyledi." 

Tezİç Mİdyat'ta 
AKP'liler de karşıladı 

FERHAN KAPLAN Mardin DHA 

YÖK Başkanı Prof. Dr. Erdoğan Teziç, kurulması planlanan fakülte ve yüksekokullarla ilgili inceleme yapmak üzere geldiği Mardin'den geçtiği Midyat'ta tarihi yerleri gezerek stres attı. 
Teziç'i AKP Mardin Milletvekili Nihat Eri, Batman milletvekilleri Ali Suçin, Latif Demirkıran, CHP Mardin Milletvekili Mahmut Duyan ve ANAP Mardin Milletvekili Muharrem Doğan karşıladı. Karşılama sırasında Midyat Eğitim Bir - Sen temsilcisi Mehmet Yıldız, YÖK'ü protesto eden bir açıklama okuyarak, "Aşkın'ın yargılanmasına müdahaleyi yargının bağımsızlığına müdahale olarak algılıyoruz. YÖK Başkanı'nın başörtüsüyle uğraşmasını kınıyoruz" dedi. Teziç de, "Demokratik toplumda dileklerinizi dile getirdiniz, teşekkür ederim. Ama gerçekleri de ben açıklayamıyorum. Ne yapayım" yanıtını verdi. Teziç, Deyrulumur Kilisesi'ni gezerek bilgi aldı. 

Bakan'dan rektörlere Fevri davranmayın 

VAN AA 

Milli Eğitim Bakanı Hüseyin Çelik, Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasının ardından yaşanan gelişmeler çerçevesinde YÖK'ü eleştirdi. Karayolları 11. Bölge Müdürlüğü'ndeki bayramlaşmaya katılan Çelik, hiç kimsenin layus'el sorumsuzluk makamında olmadığını dile getirdi. Çelik, sözlerini şöyle sürdürdü 
"Suç işlersem adalet yakama yapışır. Adalete güvenmek zorundayız. Ülkenin kurumlarını karşı karşıya getirecek fevri davranışlardan hepimizin kaçınması gerek. Van'ın hep güzelliklerle anılmasını istiyoruz. Birilerince Van'ın başka türlü anılmasını istemiyoruz." 


</TEXT>
</DOC>
