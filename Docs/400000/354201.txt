<DOC>
<DOCNO> 354201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/eko02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasada özelleştirme beklentisi etkili oluyor 
</HEADLINE>
<TEXT>


AB cephesinde ve iç politikada son günlerde yaşanan olumsuzluklara karşın gelişmekte olan ülkelere giren likiditeden pay alan Türk piyasaları özelleştirmeye ilişkin beklentilerin de desteğiyle yükselişini sürdürüyor 

SONGÜL HATISARU Finans atölyesi 

AB liderleri kendi aralarında bütçe konusunda uzlaşmaya varamayarak AB genişleme süreci üzerindeki belirsizliğe gönderme yaparken, Türkiye'ye 3 Ekim'de müzakerelere başlanacağı sinyali veriliyor. Ancak AB içinde oluşan yeni dengelerde Türkiye'nin müzakere koşullarının ağırlaşacağının sinyali de açık açık veriliyor. İçeride ise türban, imam hatipliler tartışmasıyla siyaset yeniden alevleniyor. Yani dışarıda da içeride de politik arenada rahatsız edici bir ortam gelişiyor. 
Ancak piyasalar mevcut konjonktürdeki politik gelişmelere karşın son derece olumlu bir seyir izliyor. Trendi ise tamamen gelişmekte olan piyasalar belirliyor. Mayısın ortasından bu yana gelişmekte olan piyasalara para girişi sürüyor. Brezilya tahvilleri 2034 tepe yaptığı geçen yıl şubat - mart aylarındaki 96 dolar seviyesinde. Üstelik bu ülkedeki politik ve ekonomik problemlerin son günlerde daha da arttığı unutulmamalı. Aynı şekilde Türkiye'nin gösterge 2030 vadeli eurobundu da mayıstan bu yana 9 dolarlık artışla 142.5 seviyesine ulaştı. 

Petrol fiyatları 
Öte yandan başta Telekom ve Tüpraş olmak üzere özelleştirme konusunda bu hafta gelecek haberler ve yaratılan umutlar piyasadaki olumlu havayı destekliyor. Bize göre dış piyasalarda ekonomik anlamda olumsuz bir gelişmenin olmaması bizim piyasalarımızın da olumlu hareketini sürdürmesine neden oluyor. Bu nedenle gelişmekte olan piyasalarda meydana gelebilecek bir olumsuzluk Türk piyasalarında da aşağı yönlü sert bir hareket yaşanmasına neden olabilir. Bu nedenle dikkatli olmakta ve gündemi yakından takip etmekte fayda var. Özellikle petrol fiyatlarının uluslararası sermaye piyasalarını rahatsız edecek şekilde yükselmesi veya Amerika'da 29 30 Haziran'da yapılacak FED toplantısı bu tip bir satış dalgasını başlatabilir. 

Euro - dolar 
Dün itibariyle gösterge faiz yüzde 16.10 seviyesiyle yaklaşık bir haftadır hareket ettiği 16.0-16.25 bandındaki hareketini sürdürdü. Dolar kuru ise 1.3640 seviyesindeydi. Dolar kurunun ağırlıklı olarak euro - dolar paritesindeki hareketten etkilendiği görülüyor. Geçen hafta 1.23 seviyesinde bulunan euro - dolar paritesinin AB liderler zirvesinde bütçe konusunda uzlaşma olmamasının da etkisiyle ve AB Merkez Bankası'nın faiz indirimine gidebileceğine yönelik olarak verdiği sinyallerle 1.2050 seviyesine çekildiği görülüyor. 
Öte yandan FED'in faiz artırımlarına devam edeceği sinyalini vermesi de euro karşısında dolara destek çıktı. Parite ile ilgili olarak gelecek hafta Amerika'da yapılacak faiz toplantısında FED'in beklediği gibi 25 baz puanlık artırım yapması ve "ölçülü artırım" sürecini devam ettirmesi durumunda euro - dolar paritesinde 1.2000 seviyesinin altına gerileme olabileceği inancındayız. Dün konuştuğumuz bankacıların önemli bir bölümü bir aylık süre için portföylerde euro yerine dolar olması gerektiğini ama sonrasında da euronun yeniden toparlanabileceğini söylüyordu. 
Borsada ise gelişmekte olan piyasalara para girişine bağlı olarak yükseliş sürebilir. Fakat gelecek hafta içinde yapılacak FED toplantısı ve AB Komisyonu'nun hazırlayacağı Türkiye üyelik müzakere çerçevesi raporu içinde yer alan ifadeler borsanın gelecek günlerdeki yönünü belirleyecektir. 


</TEXT>
</DOC>
