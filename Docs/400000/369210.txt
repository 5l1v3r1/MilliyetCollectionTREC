<DOC>
<DOCNO> 369210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun19.html </URL>
<DATE> 2005/08/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Newsweek Ladin bağlantılı ABD'li, Ankara’daki Irak Elçiliği’nde görevli 
</HEADLINE>
<TEXT>

     
     WASHINGTON, DHA 
     
AMERİKAN mahkemeleri tarafından, El Kaide lideri Usame bin Ladin’le bağlantılı olmakla suçlanan Irak doğumlu bir Amerikan vatandaşının halen Ankara’daki Irak Büyükelçiliği’nde görev yaptığı öne sürüldü. 
     Mahkeme tutanaklarında Bin Ladin’in ABD’deki temaslarını sağlayan kişi olarak gösterilen Tarık A. Hamdi ile ilgili olarak Newsweek dergisinde yayımlanan bir haberde, Hamdi’nin 1998 yılında Afganistan’da Usame Bin Ladin’e bir uydu telefonu bataryası götürdüğü terör örgütü liderinin de bu bataryanın takılı olduğu telefonu aynı yıl Afrika’daki 2 ABD Büyükelçiliği’ne yönelik bombalı eylemler yapılırken ’komuta ve kontrol’ amaçlı kullandığını yazdı. 
     Amerikalı federal gümrük ajanı David Kane’in yeminli ifadesine dayanarak hazırlanan mahkeme tutanaklarının geçtiğimiz haftalarda Virginia eyaletindeki bir mahkemede açıklandığı belirtilirken, geçen mayıs ayında Hamid’in göçmenlik ve mortgage sistemlerinde yalan beyanda bulunmakla suçlandığı bildirildi. 
     
     DİPLOMATİK DOKUNULMAZLIK SUÇLAMAYA ENGEL DEĞİL 
     ABD’de olduğu dönemde Washington bölgesinde yaşayan ve bir İslami düşünce kuruluşu için çalıştığı belirtilen Hamdi’nin, arkadaşlarına ABD’den ayrıldığını ve Ankara’daki Irak Büyükelçiliği’nde çalıştığını söylediğini yazan Newsweek, federal raporda Hamid’e ilişkin terörle ilgili bir suçlama bulunmadığını kaydetti. 
     İsmini açıklamayan 2 Amerikalı yetkiliye göre de halen Ankara’daki Irak Büyükelçiliği’nde çalışan Hamdi’in burada ne görev yaptığı kesin olarak bilinmiyor. Amerikalı savcılar ise ilk başta, Irak Dışişleri’ne bağlı olduğu için diplomatik dokunulmazlığı olması durumunda Hamdi’ye federal suçlama yöneltememekten endişe ediyordu. Ancak daha sonra yapılan araştırmalarda, Hamdi’nin diplomatik statüsünün, kendisine suçlama yöneltilmesinde bir engel teşkil etmeyeceğine çünkü yöneltilecek suçlamaların, mevcut Irak hükümeti kurulmadan önce işlenmiş olduğuna kanaat getirdi. 
     
     BİRKAÇ YILDIR İZLENİYORDU 
     İslami Düşünce Enstitüsü’ndeki görevi nedeniyle Amerikalı federal yetkililer tarafından Hamdi’nin birkaç yıldır izlendiği belirtilirken, Tarık A. Hamdi’nin Bin Ladin’e uydu telefonu parçası götürdüğünün de Amerikalı yetkililer tarafından 2001 yılından bu yana bilindiği kaydedildi. 
     Hamdi’nin 1998’deki Afganistan ziyareti sırasında, ABC News programının eski muhabirlerinden John Miller’ın Bin Ladin’le röportaj yapabilmesine aracılık ettiği de bildirildi. 
     
</TEXT>
</DOC>
