<DOC>
<DOCNO> 354352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun61.html </URL>
<DATE> 2005/06/22/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Ekvador'da, Lübnan Hizbullahı'na mali destek veren şebeke çökertildi... 
</HEADLINE>
<TEXT>

     Ekvador’da, ABD’nin terörist örgütler listesindeki Lübnan Hizbullahı’na mali destek veren uyuşturucu şebekesi çökertildi. 
     Polis yetkilileri, şebekenin, Kolombiya’da yakalanan Lübnanlı lideri Rady Zaiter dahil 8 üyesinin başkent Quito’da tutuklandığını, başkentteki bir Suriye restoranının ABD, Avrupa ve Ortadoğu’da kokain dağıtımı yapan uyuşturucu şebekesinin karargahı olduğunu söyledi. 
     Uyuşturucu kaçakçılığından elde edilen gelirin yüzde 70’inin Şii Hizbullah örgütüne verildiğini belirten, ancak paranın örgüte nasıl aktarıldığı konusunda bilgi vermeyen polis, şebekenin yerine ulaşan uyuşturucu sevkıyatı başına 1 milyon dolar aldığını açıkladı. 
     Amerikan güvenlik yetkilileri, Latin Amerika ülkelerindeki uyuşturucu kaçakçılığından elde edilen gelirin Hizbullah’a aktarılabileceği konusunda çok sık uyarıda bulunuyordu. 
     ABD’nin terörist örgütler listesinde bulunan örgüt, birçok Lübnanlının gözünde İsrail’e karşı direnişin simgesi olarak görülüyor. 
     Lübnan’da yapılan seçimlerde Hizbullah, güney kesimlerde zafer kazanmıştı. 
     
</TEXT>
</DOC>
