<DOC>
<DOCNO> 393352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun54.html </URL>
<DATE> 2005/11/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
'Tele kulak' davası sonuçlandı, Mitterrand'ın ekibi suçlu bulundu 
</HEADLINE>
<TEXT>

     Eski Fransa cumhurbaşkanı François Mitterrand'ın, cumhurbaşkanlığı sarayı içinde kurduğu terörle mücadele birimi aracılığıyla aralarında siyasetçi, gazeteci, avukat ve sanatçıların yer aldığı çok sayıda kişinin özel telefonlarını dinlettiğinin anlaşılmasından sonra açılan dava bugün karara bağlandı. 
     Paris Mahkemesi, Mitterrand'ın yakını 7 kişiyi suçlu buldu, ancak bu kişilere sembolik cezalar vermeyi tercih etti. 
     Mahkeme, Mitterand'ın eski özel kalem müdür yardımcısı Gilles Menage'ın 6 aylık hapis cezasını tecil ederken, 5 bin avro para cezası ödemesini kararlaştırdı. 
     Cumhurbaşkanlığı sarayının eski terörle mücadele birimi şefi Christian Prouteau ise 8 ay tecilli hapis ve 5 bin avro para cezasına mahkum edildi. 
     Bir yıldır devam eden duruşmalarda yargılanan diğer 3 sanık çeşitli tecilli hapis cezaları alırken, 2 sanığın sadece suçlu olduğuna karar verildi, ancak bu kişilere herhangi bir ceza verilmedi. 
     Mahkeme, geri kalan 5 sanığın ise suçsuz olduğuna karar verdi. 
     Mitterrand'ın talimatı üzerine 1983 ve 1986 yılları arasında telefon dinleme görevini yerine getirdikleri iddia edilen cumhurbaşkanlığı sarayının 12 eski görevlisi, mahkemede sanık olarak yargılanmıştı. 
     ''Tele kulak'' skandalı, Mitterrand'ın ikinci kez cumhurbaşkanı olarak görev yaptığı sürenin sonu olan 1993 yılında ortaya çıkmış ve Fransız kamuoyunda geniş yankı uyandırmıştı. 
     Fransız basınında çıkan haberler ve yorumlarda, ''Mitterand'ın, ulusal güvenlik endişesiyle değil, gayri meşru kızı Mazerine ile yakalandığı kanser hastalığını kamuoyundan saklamak ve siyasi rakiplerinin düşüncelerini öğrenmek için telefon dinletme yolunu tercih ettiği'' yazılmıştı. 
     
</TEXT>
</DOC>
