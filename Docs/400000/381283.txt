<DOC>
<DOCNO> 381283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/siyaset/axsiy01.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Korkmayalım, tarihçileri dinleyelim 
</HEADLINE>
<TEXT>


Konferansın yapıldığı Dolapdere Yerleşkesi yakınında toplanan grup, katılımcıları protesto etti. Dinleyici olarak gelen Prof. Erdal İnönü, protestoculara bu yanıtı verdi 

ŞENOL DEMİRCİ, MUTLU BOZDAĞ İstanbul 


Bilgi Üniversitesi'nin Dolapdere Yerleşkesi'nin yakınında toplanan bazı siyasi partilerle sivil toplum kuruluşları üyesi yaklaşık 300 kişi, konferans ve katılımcıları protesto etti. 
Dolapdere Yerleşkesi önüne erken saatlerde gelen Kültür ve Töre Derneği temsilcileri, yol kenarına pankartlar astı. Ülkü ocaklarına bağlı bir grup da "bozkurt işareti" yaparak katılımcıları protesto etti. 
Bir grup protestocu katılımcılar arasında yer alan yazarlar Etyen Mahçupyan ve Ali Bayramoğlu'na, girişleri sırasında vatan hainliği ithamıyla tepki gösterdi. Slogan atan gruba polis müdahale etmezken, Tarlabaşı Bulvarı'ndan gelen İşçi Partisi'ne mensup yaklaşık 50 kişi slogan atarak ellerindeki döviz ve pankartlarla üniversiteye doğru yürüdü. 

İnönü'nün yolu kesildi 
Konferansa dinleyici olarak gelen Prof. Dr. Erdal İnönü, diğer katılımcıların aksine ön kapıdan girmek istedi. Protestocular tarafından yolu kapatılarak engellenmek istenen, polis kordonunda içeri giren İnönü, ülkücü grup tarafından yuhalandı. Başka bir grup da, "Sayın İnönü, o vatan hainlerinin arasına girmeyin" diye seslendi. İnönü de, "Bilimsel tartışmalardan korkmanın anlamı yok. Fikirleri tartışmaktan hiçbir şey olmaz. Korkmamalı. Tarihçiler fikirlerini söyleyecek, biz de dinleyeceğiz" karşılığını verdi. 
Dördüncü aranın verilmesinin ardından üniversiteden çıkan İnönü, bu kez ülkücü grubun domatesli ve yumurtalı saldırısına uğradı. "Hain" diye bağıran grup, İnönü'yü 50 metre kadar takip edip protestoyu sürdürdü. 

'Kanuna karşı hile' 
Boğaziçi Üniversitesi'ndeki konferansın durdurulması için İdare Mahkemesi'ne başvuran Hukukçular Birliği Yönetim Kurulu Üyesi Avukat Kemal Kerinçsiz de konferansın, mahkemenin yürütmeyi durdurma kararına rağmen mek n değiştirilerek, kanuna karşı hile yoluyla düzenlendiğini iddia etti. 
Kerinçsiz, konferansın yapılmaması için İstanbul Emniyet Müdürlüğü'ne başvuruda bulunduklarını söyledi. 
Bağımsız Türk Ortodoks Patrikhanesi Basın ve Halkla İlişkiler Sorumlusu Sevgi Erenerol da, Türklerin tarihin hiçbir döneminde soykırım yapmadıklarını, aksine dünyanın çeşitli bölgelerinde soykırıma uğradıklarını söyledi. 




</TEXT>
</DOC>
