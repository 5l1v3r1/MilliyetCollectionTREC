<DOC>
<DOCNO> 397762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas16.html </URL>
<DATE> 2005/11/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Dünya Sağlık örgütü Her 6 kadından biri aile içi şiddete maruz 
</HEADLINE>
<TEXT>

     Dünya Sağlık Örgütü'nün DSÖ yaptığı bir araştırma, dünya genelinde her 6 kadından birinin aile içi şiddete maruz kaldığını ortaya koydu. 
     DSÖ Aile ve Halk Sağlığı Genel Direktör Yardımcısı Joy Phumaphi, Reuters'a yaptığı açıklamada, şiddet gören kadınların gerçek sayısının çok daha fazla olduğunu, birçok kadının bunu açıklamadığını kaydetti. 
     Dünya genelinde kadınları hedef alan aile içi şiddetle ilgili yapılan ilk kapsamlı çalışma olduğu belirtilen bu araştırma, 10 ülkede, 24 bin kadınla yapılan görüşmelere dayanıyor. 
     Araştırmaya yansıyan verilere göre, eşlerinin ya da birlikte yaşadıkları erkeklerin saldırıları sonucunda kemikleri kırılan, kafataslarında kırık görülen, vücudunda yanık olan, tecavüze uğrayan ve tehdit edilen çok sayıda kadın bulunuyor. 
     Phumaphi, şiddetin gelecek kuşakları da etkilediğini, şiddet ortamında büyüyen çocukların bunu doğal görmeye başlayarak şiddeti kendi yaşamlarında da uyguladıklarını söyledi. 
     
     ''GİDECEK HİÇBİR YERLERİ YOK'' 
     ''Kadınların gidecek hiçbir yerleri olmadığını'' belirten Phumaphi, ''bütün kapıların kapalı olması nedeniyle, çoğunun çaresizlikten intihara teşebbüs ettiğini, bazılarının da canlarına kıydığını'' aktardı. 
     Araştırmaya göre, şiddete maruz kalmalarını ''normal'' gören çok sayıda kadın da, kendisine eziyet edildiğiyle ilgili bir bildirimde bulunmuyor. Kadınların bir çoğu, çocuklarını kaybetme korkusu nedeniyle ya da utandıkları için dayağı gizliyor. Kadınların yüzde 4 ila 12'si hamilelik dönemlerinde şiddete maruz kaldığı, bu şiddetin faillerinin yüzde 90'ının ise henüz doğmamış bebeklerin babaları oldukları belirlendi. 
     Kadınların, şiddete maruz kalma nedenleri arasında, yemeği geç hazırlama, ev işlerini zamanında bitirememe ve cinsel ilişkiyi reddetme gibi nedenler sayıldı. 
     Namibya, Peru, Japonya, Tayland, Samoa, Brezilya, Etiyopya, Bangladeş, Tanzanya ve Sırbistan-Karadağ'ı kapsayan araştırma 7 yılda tamamlandı. 
     DSÖ yetkilisi Phumaphi, hükümetlerin aile içi şiddeti sosyal bir sorun olarak tanımasını ve bu konuda gereken yasal düzenlemelerin yapılmasını istedi. 
     
</TEXT>
</DOC>
