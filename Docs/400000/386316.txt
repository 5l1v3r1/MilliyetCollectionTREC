<DOC>
<DOCNO> 386316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun23.html </URL>
<DATE> 2005/10/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Nobel Edebiyat ödülü İngiliz yazar Pinter'in... 
</HEADLINE>
<TEXT>

     2005 Nobel Edebiyat Ödülü'nü ünlü İngiliz oyun yazarı Harold Pinter kazandı. 
     İsveç Akademisi'nden yapılan açıklamada, Printer'ın 10 milyon kron 1,28 milyon dolar değerinde para ödülünü içeren bu yılın Nobel'ine layık görüldüğü belirtildi. 
     Nobel ödülleri geçen hafta açıklanmış, yalnızca edebiyat dalındaki ödül belli olmamıştı. Bu gecikme, Nobel jürisinde tartışmalar olduğu şeklinde yorumlanmıştı. 
     İsveç medyası ödülün en şanslı ismi olarak Orhan Pamuk'u gösteriyordu. Ödül için adı geçen diğer isimler ise şunlardı Suriyeli şair Ali Ahmed Said, Koreli şair Ko Un, Kanadalı Margaret Atwood, İsveçli şair Tomas Transtromer, Danimarkalı şair Inger Christiansen, ABD'li Philip Roth ve Joyce Carol Oates, Çek yazar Milan Kundera ve Finlandiyalı şair ve yazar Eeva Kilpi. 
     
     PINTER, ÖDÜLE ŞAŞIRDI 

     2005 Nobel Edebiyat Ödülü'nü kazanan ünlü İngiliz oyun yazarı Herold Pinter, bu ödülü almasına çok şaşırdığını söyledi. 
     Pinter, Londra'daki evinin önünde yaptığı açıklamada, Stockholm'de İsveç Akademisi'nin ödülü açıklamasından 15 dakika önce kendisine bilgi verildiğini belirtti. 
     "Böyle bir şeyin hiç aklına gelmediğini" kaydeden Pinter, ödül aldığına çok şaşırdığını, "dilinin tutulduğunu" ifade etti. 
     Çok sayıda oyun ve şiir yazan 75 yaşındaki Pinter, Irak savaşına karşı muhalefetiyle de tanındı. 
     ABD Başkanı George Bush ve İngiltere Başbakanı Tony Blair'in politikalarına muhalefet eden Pinter, savaş başlamadan önce, 2002 yılında BBC'ye verdiği bir demeçte, "İngiltere'nin ABD'nin yanında durmasından utanç duyduğunu" söylemişti. 
     ABD'nin 2003'te Irak'a müdahale etmesine öfkeyle karşı çıkan Pinter, aynı yıl Irak savaşıyla ilgili savaş karşıtı şiirlerinin yer aldığı bir kitap yayınladı, 2004'te ise Blair'in azledilmesini isteyen bir kampanyaya katıldı. 
     Önce oyuncu Vivien Merchant, daha sonra da oğlunun annesi yazar ve tarihçi Antonia Fraser ile evlenen Pinter, 1954-1957 yılları arasında "David Baron" sahne adını kullandı. 
     2002'de kanser olduğu açıklanan Pinter, Nobel'den önce de birçok ödül kazandı. Bunlar arasında Shakespeare Ödülü, Avrupa Edebiyat Ödülü, Pirandello Ödülü, David Cohen İngiliz Edebiyat Ödülü, Laurence Olivier Ödülü, yaşam boyu başarı olarak Moliere ödülü ve 14 üniversiteden onursal unvanı bulunuyor. 
     

Nobel Edebiyat Ödülü'nü 1982'den bu yana kazananların listesi şöyle 
2004 Elfriede Jelinek Avusturya 
     2003 John Maxwell Coetzee Güney Afrika 
     2002 İmre Kertesz Macaristan 
     2001 V.S. Naipaul İngiltere 
     2000 Gao Şingcian Çin 
     1999 Günter Grass Almanya 
     1998 Jose Saramago Portekiz 
     1997 Dario Fo İtalya 
     1996 Wislawa Szymborska Polonya 
     1995 Seamus Heaney İrlanda 
     1994 Kenzaburo Oe Japonya 
     1993 Toni Morrison ABD 
     1992 Derek Walcott St. Lucia 
     1991 Nadine Gordimer Güney Afrika 
     1990 Octavio Paz Meksika 
     1989 Camilo Jose Cela İspanya 
     1988 Necib Mahfuz Mısır 
     1987 Joseph Brodsky ABD 
     1986 Wole Soyinka Nijerya 
     1985 Claude Simon Fransa 
     1984 Jaroslav Seifert Çekoslovakya 
     1983 William Golding İngiltere 
     1982 Gabriel Garcia Marquez Kolombiya 
     
     PINTER'İN BAZI KİTAPLARI TÜRKİYE'DE SATILIYOR 

     "2005 Nobel Edebiyat Ödülü"nü kazanan ünlü İngiliz oyun yazarı Harold Pinter’ın, Türkiye’de de "Ay Işığı", "İhanet" ve "Proust Senaryosu" adlı kitapları satılıyor. 
     "Ay Işığı" adlı kitabı yayınlayan Mitos-Boyut Tiyatro Yayınları sahibi Yılmaz Öğüt, AA muhabirine yaptığı açıklamada, Pinter’ın Türkiye’de tiyatro camiasında tanınan bir yazar olduğunu vurguladı. 
     Öğüt, Türkiye’de tiyatro kitaplarının çok az satılması nedeniyle fazla basılmadığını belirterek, "Ay Işığı’ kitabı, 1993 Ekim ayında basıldı. 2 bin tane bastık, hala satıyoruz. Tiyatro oyun kitapları satmıyor" dedi. 
     Pinter’ın "Nobel Ödülü’nü almasının ardından yeni kitaplarının basılıp basılmayacağına" ilişkin soru üzerine de Öğüt, telif ve tercüme ücretinin çok yüksek olduğunu, yazarın mevcut kitaplarını satmaya devam edeceklerini söyledi. 
     İngiliz tiyatrosunun çağdaş yazarlarından Pinter’ın tiyatro oyun yazarlığının yanı sıra yönetmenlik ve zaman zaman oyunculuk da yaptığını ifade eden Öğüt, Harold Pinter’ın 1985’te oyun yazarı Arthur Miller ile Türkiye’ye geldiğini ve bu ziyaretin ardından Türkiye’ye ilişkin "Bir Tek Daha" adlı oyunu yazdığını bildirdi. 
     "Oda", "Doğumgünü Partisi", "Aldatma" gibi oyunları Türkiye’de de çeşitli tarihlerde sahnelenen Pinter’ın, "İhanet" ve "Proust Senaryosu" adlı kitapları da bazı yayınevlerince satılıyor. 
     
</TEXT>
</DOC>
