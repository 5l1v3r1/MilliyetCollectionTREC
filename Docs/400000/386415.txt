<DOC>
<DOCNO> 386415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo07.html </URL>
<DATE> 2005/10/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türkiye'nin gözü Zürih'te... 
</HEADLINE>
<TEXT>

     Türkiye'nin gözü yarın İsviçre'nin Zürih kentinde olacak. 
     2006 yılında Almanya'da düzenlenecek 18. Dünya Kupası finallerinde mücadele edecek Avrupa kıtasından son 3 takımın belli olacağı play-off baraj maçlarının kura çekimi yarın İsviçre'nin Zürih kentinde yapılacak. 
     18. Dünya Kupası Avrupa Elemeleri 2. Grup'taki son maçında deplasmanda Arnavutluk'u 1-0 yenerek, grubunu ikinci sırada tamamlayan ve finallere gidebilmek için play-off baraj maçı oynamaya hak kazanan A Milli Futbol Takımı'nın da rakibinin belli olacağı kura çekimi TSİ 13.00'te başlayacak. 
     Kura çekiminde, Avrupa elemelerinde gruplarını ikinci sırada tamamlayan ve en iyi ikinciler arasına giremeyen Türkiye, Çek Cumhuriyeti, İspanya, Slovakya, Norveç ve İsviçre, play-off baraj maçlarında eşleşecek. 
     
     NORVEÇ 

     Norveç, kendi sahasındaki milli maçlarının hemen tamamını Oslo'daki 25 bin 552 seyirci kapasiteli Ulleval Stadı'nda oynuyor. Teknik Direktörlüğünü Age Hareide'nin yaptığı Norveç'in kalesinde, bir dönem Beşiktaş'ta da forma giyen Thomas Mhyre görev yapıyor. İskandinav ekibinde John Arne Riise, Erik Hagen, Morten Pedersen ve Sigurd Rushfeldt gibi ülke dışında forma giyen lejyoner yıldızlar da yer alıyor. Yine eski Beşiktaşlı, şimdiki Lyonlu ünlü golcü John Carew ise son iki karşılaşmanın 18 kişilik kadrosunda yer bulamadı. 
     
     NORVEÇ, ESKİ GÜCÜNDE DEĞİL 

     İskandinav futbolunun en önemli temsilcisi olarak gösterilen Norveç, kolay rakiplerle eşleştiği 5. Grup'ta, İtalya'nın ardından rahat bir biçimde 2. sırayı aldı. 
     Eski başarılı günlerini arayan Norveç, grup maçlarında 5 galibiyet, 3 beraberlik ve 2 yenilgi alırken, attığı 12 gole karşılık kalesinde 7 gol gördü. 
     Norveç'in kadrosunda, geçen sezon Beşiktaş forması da giyen golcü futbolcu John Carew, AFC Ajax'ın genç yıldızı Markus Rosenberg, FC Liverpool'da forma giyen yıldız isim John Erne Riise ve Blackburn Rovers'ın orta alanında başarılı bir performans sergileyen Morten Gamst Pedersen de bulunuyor. 
     Diğer yandan Norveç'in kalesinde ise yine bir dönem Beşiktaş forması giyen Thomas Myhre bulunuyor. 
     
     GRUPTAKİ MAÇLARI 

     İtalya-Norveç 2-1 . 
     Norveç-Belarus 1-1 . 
     İskoçya-Norveç 0-1 . 
     Norveç-Slovenya 3-0 . 
     Moldova-Norveç 0-0 . 
     Norveç-İtalya 0-0 . 
     Slovenya-Norveç 2-3 . 
     Norveç-İskoçya 1-2 . 
     Norveç-Moldova 1-0 . 
     Belarus-Norveç 0-1 . 
     
     SLOVAKYA 

     Ev sahibi olduğu maçların büyük çoğunluğunu Bratislava'daki 30 bin seyirci kapasiteli Tehelme Pole Stadı'nda oynayan Slovakya'nın teknik direktörlüğünü Dusan Galis yapıyor. Kadrosunda eski Denizlisporlu Kratochvil, eski Beşiktaşlı Miroslav Karhan ve Stanislav Varga'yı da barındıran Slovakya'nın forvetteki en büyük silahı Robert Vittek ve Marek Mintal. 
     
     SLOVAKYA KIL PAYI 

     Türkiye'nin olası rakiplerinden Slovakya, mücadele ettiği 3. Grup'ta Portekiz'in ardından 23 puanla 2. sırayı alarak play-off oynama hakkı kazanırken, yine aynı puandaki Rusya'yı ise averajla geride bıraktı. 
     Grupta yaptığı 12 maçının 6'sını kazanan, 5'inden barabere ayrılan ve yalnızca 1 yenilgi alan Slovakya, rakip filelere gönderdiği 24 gole karşılık ise kendi kalesinde 8 gol gördü. 
     Tarihinde ilk kez Dünya Kupası finallerine katılma şansı yakalayan Slovakya'da, Almanya Ligi Bundesliga'da Nürnberg formasıyla geçen sezon 24 gol atarak gol krallığına uzanan Marek Mintal, bir dönem Beşiktaş forması da giyen Miroslaw Karhan ve İngiltere Premier Ligi'nde Middlesbrough forması giyen golcü oyuncu Szilard Nemeth, dikkati çeken oyuncular. 
     Ayrıca Denizlispor'da forma giyen Roman Kratochvil de Slovakya Milli Takımı kadrosuna yer alıyor. 
     
     GRUPTAKİ MAÇLARI 

     Slovakya-Lüksemburg 3-1 . 
     Rusya-Slovakya 1-1 . 
     Slovakya-Liechtenstein 7-0 . 
     Skovakya-Letonya 4-1 . 
     Estonya-Slovakya 1-2 . 
     Slovakya-Portekiz 1-1 . 
     Portekiz-Slovakya 2-0 . 
     Lüksemburg-Slovakya 0-4 . 
     Liechtenstein-Slovakya 0-0 . 
     Letonya-Slovakya 1-1 . 
     Slovakya-Estonya 1-0 . 
     Slovakya-Rusya 0-0 . 
     
     İSVİÇRE 

     Teknik Direktörlüğünü Jacob Kuhn'un yaptığı İsviçre Milli Takımı'nın kadrosunda forvette görev yapan Alexander Frei ve David Degen en tehlikeli iki isim olarak göze çarpıyor. Kısa bir süre öncesine kadar Türk asıllı Murat - Hakan Yakın kardeşlerin de forma giydiği İsviçre, 4. Eleme Grubu'nda 10 maçta 4 galibiyet, 6 beraberlikle 18 gol atıp, 10 golü kalesinde gördü, yenilgi almadan grupta ikinciliği elde ederek baraj maçı oynamaya hak kazandı. 
     
     İSVİÇRE ÇIKIŞTA 

     Son maçlara dek Fransa, İsviçre ve İsrail'in büyük mücadelesine sahne olan 4. Grup'ta Fransa'nın 2 puan gerisinde 18 puanla ikinciliği alan İsviçre, yükselişte olan bir takım. 
     Grupta yaptığı 10 maçta yalnızca 4 galibiyet alan İsviçre, kalan maçlarını ise berabere tamamlayarak, Fransa ve İsrail ile birlikte yenilgisiz takımlar arasında yer aldı. Başarılı savunmasıyla göz dolduran İsviçre, attığı 18 gole karşılık ise 7 gol yedi. 
     Türk asıllı futbolcular Hakan ve Murat Yakın kardeşleri de kadrosunda bulunduran İsviçre'de, Arsenal forması giyen Philippe Senderos ve AC Milanlı Johan Vogel, dikkati çeken isimler olurken, en büyük gol silahları ise Alexander Frei ile Johan Vonlanthen. 
     
     GRUPTAKİ MAÇLARI 

     İsviçre - Faroe Adl. 6 - 0 . 
     İsviçre - S.İrlanda 1 - 1 . 
     İsrail - İsviçre 2 - 2 . 
     Fransa - İsviçre 0 - 0 . 
     İsviçre - K.Rum Kes. 1 - 0 . 
     Faroe Adl. - İsviçre 1 - 3 . 
     İsviçre - İsrail 1 - 1 . 
     K.Rum Kes. - İsviçre 1 - 3 . 
     İsviçre - Fransa 1 - 1 . 
     S.İrlanda - İsviçre 0 - 0 . 
     
     FİNALİSTLER AVRUPA 

     Almanya. 
     Ukrayna. 
     Fransa. 
     Hollanda. 
     Polonya. 
     İngiltere. 
     Hırvatistan. 
     İsveç. 
     İtalya. 
     Portekiz. 
     Sırbistan. 
     
     ASYA 

     Japonya. 
     İran. 
     Güney Kore. 
     S.Arabistan. 
     
     CONCACAF 

     ABD. 
     Meksika. 
     Kosta Rika. 
     
     AFRİKA 

     Angola. 
     Fildişi Sahili. 
     Togo. 
     Gana. 
     Tunus. 
     
     G.AMERİKA 

     Arjantin. 
     Brezilya. 
     Ekvador. 
     Paraguay . 
     Seri başı takım uygulamasının bulunduğu kura çekiminde, FIFA'nın Eylül ayında yaptığı son Dünya sıralamasında 12. sırada yer alan Türkiye, 4. sıradaki Çek Cumhuriyeti ve 8. sıradaki İspanya ile birlikte birinci torbada yer alacak. Bu 3 takım, ikinci torbada yer alan Norveç 37 , İsviçre 38 veya Slovakya 45 ile eşleşecek. 
     Play-off baraj maçları 12 Kasım Cumartesi ve 16 Kasım Çarşamba günleri çift maçlı eleminasyon sistemine göre oynanacak ve rakiplerini eleyen takımlar Avrupa kıtasından finallere gitme hakkını kazanacak son 3 ekip olacak. 
     
</TEXT>
</DOC>
