<DOC>
<DOCNO> 395924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/agun.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre Kürtçe lanet 
</HEADLINE>
<TEXT>


Şehit Uzman Çavuş Ramazan Kurumeydan ile Er Ferhat Ekici gözyaşlarıyla uğurlandı. Kurumeydan'ın annesi, cenaze töreni sırasında teröre ve PKK'ya Kürtçe olarak lanet okudu 

ADANA, ELAZIĞ DHA 

Van'ın Başkale ilçesinde PKK'lı teröristlerin yola döşediği mayının patlaması sonucu şehit düşen Jandarma Uzman Çavuş Ramazan Kurumeydan Adana'da, Jandarma Er Ferhat Ekici ise Elazığ'da toprağa verildi. 
Bomba imha uzmanı Kurumeydan'ın Adana Asker Hastanesi'nden alınan cenazesi Kozan'ın Hacıbeyli beldesindeki evine götürüldü. PKK'ya lanet okuyan amca Sinan Kurumeydan, "Türk - Kürt diye bir şey yok. Türk Bayrağı için canımız feda" dedi. 
İki kişinin yardımıyla ayakta durabilen baba Sinan Kurumeydan, "Türk askerine kurban olurum. Türk askerine kurşun sıkan ciğerime sıksın, canıma kurşun atsın" diyerek gözyaşı döktü. 
Törene Adana Vali Yardımcısı Mehmet Demir, İl Jandarma Komutanı Kurmay Albay Mahir Konak, Adana Emniyet Müdürü Mehmet Cebe, Kozan Kaymakamı Yıldırım Uçar, çok sayıda asker ve vatandaş katıldı. 

Kürtçe "Kahrolsun PKK" 
Oğlunun tabutunu görünce sinir krizleri geçiren Müzeyyen Kurumeydan 50 , Kürtçe olarak teröre lanet okudu ve "Kahrolsun PKK. Vatan bayrak sağ olsun. İki oğlum daha var. Gerekirse onların canını da bu vatana seve seve veririm" dedi. Tabuta sarılan Müzeyyen ve Hadi Kurumeydan çiftini askerler teselli etmeye çalıştı. 
Ramazan Kurumeydan'ın Kürtçe ağıt yakan yakınları da PKK'ya lanet yağdırdı. Şehit yakınları teröristlere "Siz gerçek Kürt değilsiniz" diye tepki gösterdi. 
Jandarma Er Ferhat Ekici için Elazığ İzzetpaşa Camisi'nde düzenlenen cenaze törenine, Vali Kadir Koçdemir, 8. Kolordu Komutanı Korgeneral Nusret Taşdeler, Belediye Başkan Vekili Gazi Sakın da katıldı. Baba Mehmet Ekici, yakınlarının desteğiyle ayakta durabildi. Korgeneral Taşdeler, şehidin babası ve yakınlarına sarılarak başsağlığı diledi. Ağabey Cemal Ekici, Taşdeler'e "Altı kardeşiz. Canımız vatanımıza feda olsun" dedi. 

Askerlerin gözyaşları 
Ekici'nin tabutu başında nöbet tutan askerlerin de gözyaşlarını tutamayarak ağlaması dikkat çekti. Cenazenin ardından toplanan yaklaşık 500 kişilik grup, sloganlar atarak DEHAP İl Başkanlığı'na yürüdü. Ancak polis, göstericilerin taşkınlık yapmasını engelledi. Göstericiler İstiklal Marşı okuduktan sonra dağıldı. 



</TEXT>
</DOC>
