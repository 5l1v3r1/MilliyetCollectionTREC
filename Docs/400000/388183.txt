<DOC>
<DOCNO> 388183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun02.html </URL>
<DATE> 2005/10/20/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Etiyopya'da insan kaçakçılarının en büyük hedefi çocuklar 
</HEADLINE>
<TEXT>

     Uluslararası Göç Örgütü, Etiyopya'da her yıl 20 bin çocuğun insan kaçakçılarının kurbanı olduğunu açıkladı. 
     Örgütün hukuk uzmanlarından Alem Brook, yaptığı açıklamada, bu çocukların, fahişelik, hizmetçilik ya da işçilik yapmaya zorlandığını söyledi. 
     Kırsal kesimde, genellikle 10-18 yaşlarındaki çocukların ailelerinden 1-2 avroya satın alındığını ve büyük kentlerde satıldığını belirten Brook'a göre, kız çocukları fahişelik ya da hizmetçilik, erkek çocukları işçilik yapmaya zorlanıyor. 
     Örgütün açıklamasında, bu çocukların 3'te 2'sinin ''profesyonel'' kişilerce satıldığı belirtildi. 
     Etiyopya'da ülke içindeki çocuk kaçakçılığının çok büyük boyutlarda olduğu kaydedilen açıklamada, bu ülkeden yurtdışına çocuk kaçakçılığının da son yıllarda arttığı ifade edildi. 
     Etiyopya'da çocuk kaçakçılığından suçlu bulunan bir kişi 20 yıl hapis cezasına çarptırılıyor. 
     Ülkede bu suçun genelde cezasız kaldığını ve Etiyopya'da son olarak 2004'te bir kişinin bu suçtan hapis cezasına çarptırıldığını söyleyen Brook, suçlanan kişilerin çocukları evlat edindiğini söylediklerini ve aksinin ispatlanmasının zor olduğunu belirtiyor. 
     Afrika'nın yoksul ülkelerinden, yaklaşık 70 milyon nüfuslu Etiyopya'da, halkın yüzde 45'i günde 1 dolardan az gelirle yaşamını sürdürüyor. 
     
</TEXT>
</DOC>
