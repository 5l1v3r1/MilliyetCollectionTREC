<DOC>
<DOCNO> 360818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur28.html </URL>
<DATE> 2005/07/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Edirne'de bebek ölümleri... Hastane kusurlu bulunmadı 
</HEADLINE>
<TEXT>

     Trakya Üniversitesi TÜ Tıp Fakültesi Hastanesi Yeni Doğan Ünitesi’nde bulunan 3 bebeğin tedavisinin ardından değerlendirme yapılarak, üniteye hasta kabulüne başlanacağı bildirildi. 
     AA muhabirinin görüştüğü TÜ Tıp Fakültesi Hastanesi yetkilileri, hastanede meydana gelen bebek ölümleriyle ilgili olarak Sağlık Bakanlığı’nca oluşturulan kurulun yaptığı araştırmada, hastanenin ihmalinin bulunmadığının belirlendiğini söylediler. 
     Tüm bebeklerin "Serratia" adlı bakteri nedeniyle kaybedildiğini ifade eden yetkililer, bu bakteriye yoğun bakım ünitelerinde sık sık rastlandığını belirttiler. 
     Ziyaretçi yasağının hala sürdüğünü ve üniteye sadece görevlilerin girebildiğini bildiren yetkililer, ünitede 2 bebeğin bulunduğunu, bu çocuklardan birinin doğuştan rahatsız olduğundan durumunun ağır olduğunu kaydettiler. 
     Yetkililer, ünitedeki 3 bebeğin tedavisinin tamamlanmasının ardından değerlendirme yapılarak, hasta kabulüne başlanacağını belirttiler. 
     TÜ Tıp Fakültesi Hastanesi Yeni Doğan Ünitesi’nde 18 Haziran 2005 tarihinden itibaren 8 bebeğin hayatını kaybetmesi üzerine hastane yetkilileri tarafından yapılan tetkikler sonucunda, ölümlere "serratia" adlı bir bakterinin neden olduğu tespit edilmişti. 
     Daha sonra Sağlık Bakanlığı’nca oluşturulan kurul, ünitede yaptığı inceleme sonucunda, hastanede bir ihmal veya kastın söz konusu olmadığını açıklamıştı. 
     
</TEXT>
</DOC>
