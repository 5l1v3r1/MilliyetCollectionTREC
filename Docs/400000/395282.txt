<DOC>
<DOCNO> 395282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonyas17.html </URL>
<DATE> 2005/11/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türkiye'de kanser her yıl yüzde 6 oranında artıyor 
</HEADLINE>
<TEXT>

     Sağlık Bakanlığı Kanserle Savaş Daire Başkanı Prof. Dr. Murat Tuncer, Türkiye’de kanserin her yıl yüzde 6 oranında arttığını ve bunun çoğunluğunu da akciğer kanserinin oluşturduğunu bildirdi. 
     İstanbul İl Kanser Kontrol Danışma Kurulu Toplantısı, İstanbul Ticaret Odası’nda İTO yapıldı. 
     Prof. Dr. Tuncer, burada yaptığı konuşmada, önümüzdeki 20 yılda dünyada kanser vakalarında yüzde 300’lük artış beklendiğini belirterek, bu artışın yüzde 75’inin, Türkiye’nin de aralarında bulunduğu gelişmekte olan ülkelerde yaşanacağını söyledi. Tuncer, "Eğer ’kanserle mücadele eşittir kanser tedavisi derseniz’ batarsınız. Kanserle mücadele eşittir kanseri yok etmektir. Bunun için de erken tanı ve tarama çok önemli" dedi. 
     ABD’de özellikle tütün kullanımına bağlı kanserler her yıl yüzde 2 oranında azalırken, Türkiye’de arttığına dikkati çeken Prof. Dr. 
     Tuncer, sözlerini şöyle sürdürdü 
     "Türkiye’de kanser, her yıl yüzde 6 oranında artıyor. Bunun çoğunluğu akciğer kanseri. Türkiye’de her yıl 150 bin yeni kanser tanısı konuyor, bunun 100 bini sigaraya bağlı. Yani her yıl Türkiye’de bir tsunami oluyor. Kanserlerin büyük çoğunluğu tütünle ilişkili. Daha sonra beslenmeyle. Kanserlerin yüzde 60’ı önlenebilir. Yani yüzde 30’unu tütünle savaşarak, yüzde 30’unu da iyi beslenmeyle 
     önleyebiliriz." Prof. Dr. Tuncer, Türkiye’de kişi başı yıllık tane sigara tüketiminin 2 bin 394 olduğunu ve ülkede 17 milyon bağımlı bulunduğunu vurgulayarak, şunları kaydetti 
     "Türkiye yılda minimum 17 milyon paket sigara tüketiyor. Yani Sağlık Bakanlığı’nın bütçesinin 3 katını sigara için harcıyor. 
     Sigaraya başlama yaşı 9, 6 yaşında da kullananlar var. Bağımlılıktan kurtulma oranı ise yüzde 10. Sigara aslında salgın bir hastalık, tıpkı kuş gribi gibi. Burada kuşlar değil, sigara firmaları hastalığın yayılmasında rol oynuyor. Kanserle mücadelede 2 adımda 1 geri adım attığımız konu, sigara. Eğer sigarayla savaşı kazanamazsak, kanserle savaşı kazanamayız." TORAKS Derneği adına konuşan Uzm. Dr. Mesut Kosku da, sigaradan dolayı ölen 8 kişiden 1’inin pasif içici olduğuna işaret etti. 
     İçilen bir sigaranın odada 8 saat boyunca etki yaptığını vurgulayan Kosku, "Türkiye’de çocukların yüzde 70-75’i, pasif içici" dedi. 
     İl Sağlık Müdür Yardımcısı Doç. Dr. Fatma Tülin Kayhan da, ağız içi, diş eti ve dil kanserlerinin, sigara içenlerde kullanmayanlara göre 3-33 kat daha fazla görüldüğünü bildirdi. 
     
</TEXT>
</DOC>
