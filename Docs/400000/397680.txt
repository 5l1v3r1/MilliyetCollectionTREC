<DOC>
<DOCNO> 397680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo06.html </URL>
<DATE> 2005/11/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
FİFA'dan müjde gibi rapor... Sadece futbolculara ceza geliyor... 
</HEADLINE>
<TEXT>

     Türkiye-İsviçre maçında görev yapan hakem ve gözlemcinin çıkan olaylar hakkında yazdığı raporunda ağır sözler sarfetmediği bildirildi. FIFA’dan gelecek cezaların sadece futbolculara yönelik olması bekleniyor 
     
     Hakem 8.3 aldı 
     Türkiye-İsviçre maçından sonra yaşanan olaylar hakkındaki raporlar, Türkiye’nin yüreğini ferahlatacak... Müsabakanın üzerinden henüz 24 saat geçmeden ağır açıklamalar yapan İsviçreli FIFA Başkanı Sepp Blatter’in sözlerine karşın, müsabakada görev yapan hakem ve gözlemci raporlarında sert ifadeler kullanılmadığı bildirildi. Gözlemcinin, maçın Belçikalı hakemi Frank De Bleckeere’e gayet iyi’ anlamına gelen 8.3 puan verdiği öğrenildi. 
     
     İngiliz bozdu 
     Bleckeere’nin olumlu raporuna karşın, Türkiye’nin başını ağrıtacak en önemli konunun, İngiliz güvenlikçinin raporu olduğu belirtildi. Mücadelede görev yapan İngiliz güvenlikçi raporunda, kasıklarına darbe alan İsviçreli yedek oyuncu Gricthing’in kendisine gelerek Çıkan arbedede bana bir görevli vurdu, ancak numarasını göremedim'' dediği kaydedildi. Aynı güvenlikçinin raporunda, Benim müdahil olduğum andan itibaren önlemler alındı'' ifadesini kullandığı bildirildi. 
     
     Oyunculara gelecek 
     FIFA’nın bu raporlar doğrultusunda, Türkiye A Milli Takımı’na yönelik ağır bir ceza verilmesi beklenmiyor... Ancak olaylara karışan oyunculara birkaç milli maç men cezası gelebileceği belirtildi. Olaylara karışan futbolcular, Emre Belözoğlu, Alpay Özalan ve Volkan Demirel, milli formadan uzak kalabilir. Bu arada 90 dakika bitiminde hakemle diyaloğa giren A Milli Takım Teknik Direktörü Fatih Terim’in isminin raporlarda bulunmadığı ifade edildi. 
     
</TEXT>
</DOC>
