<DOC>
<DOCNO> 396301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko02.html </URL>
<DATE> 2005/11/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Üç bakanlık 10 ayda ödeneklerini bitirme noktasına geldi 
</HEADLINE>
<TEXT>

     Yılın ilk 10 ayında 3 bakanlığın 2005 yılı ödeneğinin tamamına yakınını kullandığı belirlendi. Sağlık Bakanlığı, ödeneklerinin yüzde 96.56’sını tüketerek, ilk 10 ayda ödeneğine göre en çok harcamayı gerçekleştiren kurum oldu. 
     Maliye Bakanlığı verilerine göre, genel bütçe ve katma bütçeli kuruluşların ödenek toplamlarıyla birlikte Hazine yardımları da dikkate alındığında konsolide bütçe için başlangıçta öngörülen 155 milyar 628 milyon YTL’lik ödenek otomatik ödeneklerle birlikte ekim ayı itibariyle 160 milyar 662 milyon YTL olması bekleniyor. Ekim 2005 itibariyle 
     konsolide bütçe kapsamındaki ödeneklerden 115 milyar 9 milyon YTL ile yüzde 72.17’lik bölümü harcanmış bulunuyor. Kuruluşlar bazında ödenek harcama düzeylerine göre, ekim ayında 627.9 milyon YTL harcama yapan Sağlık Bakanlığı’nın yılın 10 aylık dönemindeki harcama tutarı, 5 milyar 323 milyon YTL’ye ulaştı. 2005 yılı bütçesinde kurumun başlangıç ödeneği 5 milyar 448 milyon YTL öngörülmüştü. Ancak kurumun ödenek toplamının 5 milyar 512 milyon YTL olduğu dikkate alındığında, yılın kalan iki ayı için yalnızca 189.5 milyon YTL’lik ödeneği kaldı. Böylece Sağlık Bakanlığı, ödenek toplamının yüzde 96.56’sını yılın 10 ayında tüketmiş oldu. Ödenek toplamı 12 milyar 605 milyon YTL olan Çalışma ve Sosyal Güvenlik Bakanlığı ise ekim ayı itibariyle toplam 11 milyar 855 milyon YTL harcama yaparak ödeneklerinin yüzde 94.05’ini kullandı. Tarım ve Köyişleri Bakanlığı da ekim sonunda 6 milyar 9 milyon YTL’ye ulaşan harcama tutarıyla ödenek toplamını yüzde 90’ının üzerinde tüketmiş oldu. Genel bütçeli kuruluşlar kapsamında ödeneğinin en az kullanan Milli Savunma Bakanlığı oldu. Hazine, Maliye ve Milli Eğitim Bakanlığı’ndan sonra 2005 yılında 15 milyar YTL ile en fazla ödenek verilen Milli Savunma Bakanlığı, yılın 10 ayında 6 milyar 648 milyon YTL’lik harcama yaptı. Böylece Milli Savunma Bakanlığı ödeneğinin yalnızca yüzde 44.3’ünü ekim ayı itibariyle kullanmış oldu. Hazine Müsteşarlığı, 60 milyar 978 milyon YTL toplam ödeneğinin ekim ayı itibariyle 41 milyar 422 milyon YTL ile yüzde 67.9’unu, Maliye Bakanlığı da 25 milyar 383 milyon YTL’lik ödeneğinin 19 milyar 876 milyon YTL ile yüzde 78.31’ini kullandı. En fazla ödeneğe sahip üçüncü kurum olan Milli Eğitim Bakanlığı da 15 milyar 99 milyon YTL’lik ödeneğinin 11 milyar 609 milyon YTL ile yüzde 76.9’unu ekim ayı itibariyle tüketti. 2005 yılı bütçesinde başlangıç ödeneği 1 milyar 467 milyon YTL olan genel bütçeli kuruluşların toplam ödeneği yıl içerisindeki artışlarla 158 milyar 225 milyon YTL’ye yükseldi. Yılın ilk 10 ayında toplam harcama tutarı 114 milyar 459 milyon YTL’ye ulaştı. Böylece genel bütçe kapsamındaki ödenek toplamının yüzde 72.34’ü yılın ilk 10 ayında harcandı. Genel bütçe ödeneklerinin kullanım oranının nispeten düşük kalmasında faiz ödemelerinin öngörülenden yaklaşık 10 milyar YTL daha düşük kalması belirleyici oldu. 

ANKA 
     
</TEXT>
</DOC>
