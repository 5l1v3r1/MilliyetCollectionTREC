<DOC>
<DOCNO> 390399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun32.html </URL>
<DATE> 2005/10/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Rum Kilisesi'nde Başpiskopos krizine çözüm İstanbul'dan 
</HEADLINE>
<TEXT>

     Başpiskoposluk sorununun yaşandığı ve papazların görüş ayrılığına düştüğü Rum Ortodoks Kilisesi'nden 3 metropolis daha, Fener Rum Patriği Bartholomeos ile görüşmek üzere İstanbul'a gitti. 
     Rum haber ajansına göre, Baf Metropoliti Hrisostomos, Kitium Metropoliti Hrisostomos ve Arsinois Bölge Piskoposu Yorgos, Rum Ortodoks Kilisesi ile ilgili bazı konuları netleştirmek amacıyla Bartholomeos ile görüşmek üzere bugün Rum kesiminden ayrıldı. Görüşme yarın yapılacak. 
     Baf Metropoliti Hrisostomos, Larnaka Havaalanı'nda yaptığı açıklamada, ''yanıltılmış olan Başpiskopos'un kendi taraflarını da dinleyeceğine inanmak istediklerini'' söyledi. 
     Hrisostomos, ''Haklıyız, çünkü hiçbir yerde azınlık, çoğunluğa dayatamaz. Ona ne söylediklerini bilmiyorum, ama bizi dinlemesi ve Bartholomeos'un gerçeği bir de bizim ağzımızdan duyması için gideceğiz. Kilisemiz için ve bütün Ortodoksluk için endişeleniyoruz, İstanbul ile çok iyi ilişkilerimiz var. 'Kıbrıs' Kilisesi Patrikhane ile her zaman mükemmel ilişki içinde oldu. Bu mükemmel ve güzel ilişkileri devam ettirmeyi çok istiyoruz'' diye konuştu. 
     Baf Metropoliti, gazetecilerin, ''Rum Ortodoks Kilisesi Sen Sinod Meclisi'nin, üyelerinin 10 Kasım'da Patrikhaneye gidişi konusunda topyekun bir karar alıp almayacağı'' sorusuna karşılık, ''Bunu aramızda görüşeceğiz ve karar vereceğiz'' dedi. 
     ''İstanbul'a gidip gitmeme konusunda her metropolitin kendi kararını kendisinin vermesinin söz konusu olup olmadığı'' sorusuna karşılık ise Hrisostomos, ''Geri döndüğümüzde Sen Sinod Meclisi toplantısını yapacağız ve herbirimize, kendi görüşlerini söyleme fırsatı verilecek. Bu görüşler de Sinod Meclisi'nin kararı olacak'' diye konuştu. 
     Kitium Metropoliti ise ''Biz, görüş değiştirmeye gitmiyoruz, çünkü herhangi bir karar alıp alınmadığını bilmiyoruz. Patriğin davetinde, birlikte istişare etmemizi istediği belirtiliyor. Kişisel olarak, bazı şeyleri netleştirmek üzere gidiyorum, çünkü Sinod Meclisi'nin 3 kişilik azınlık heyetinin getirdikleri yalan ve hatalı da olabilir'' dedi. 
     Arsinois Bölge Piskoposu Yorgos da, ''Bölge Piskoposluğu faksının çalışır durumda olmasına rağmen Patrikten davet almadığını'' söyledi. Yorgos, ''Sadece televizyonda, Trimithunda Bölge Piskoposu'na gönderilmiş daveti gördüm'' dedi. 
     Üç kişilik papaz heyeti, Pazar günü Kıbrıs Rum kesimine dönecek. 
     
     DAVET BÖLMÜŞTÜ 
     Fener Rum Patriği Bartholomeos'un, Kıbrıs Rum Ortodoks Kilisesi'nde yaşanan başpiskoposluk sorununu çözmek amacıyla tüm Rum piskoposları 10 Kasım'da İstanbul'a davet ettiği yönünde Rum basınında haberler çıkmış ve bu durum Rum Ortodoks Kilisesi'ni karıştırmıştı. 
     Yaşlılık ve hastalık nedeniyle görevini uzun süredir yerine getiremeyen Rum Ortodoks Kilisesi Başpiskoposu Hrisostomos daha hayattayken Başpiskoposluk seçimlerinin yapılmasına karşı çıkan papazlar, Bartholomeos'un davetini ''Patrikhanenin müdahalesi'' olarak nitelendirmiş ve davete, ''Kıbrıs Rum Kilisesi'nin bağımsızlığını tehlikeye soktuğu'' gerekçesiyle karşı çıkmıştı. 
     Daha önce, ''Omorfo Güzelyurt Metropoliti'' Neofitos, Cikko Piskoposu Nikiforos ve Trimitunda bölge Piskoposu Vasilio İstanbul'a giderek, Bartholomeos ile konuyu görüşmüştü. 
     
</TEXT>
</DOC>
