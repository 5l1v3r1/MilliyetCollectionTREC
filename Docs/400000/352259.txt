<DOC>
<DOCNO> 352259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy33.html </URL>
<DATE> 2005/06/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Cumhurbaşkanlığı Köşk'üne türban yürüyüşü 
</HEADLINE>
<TEXT>

     Kendilerini "başörtüsüne özgürlük yürüyüşçüleri" olarak tanımlayan grup, türban sorununun çözümlenmesi talebiyle Abdi İpekçi Parkı’ndan Cumhurbaşkanlığı Köşkü’ne kadar yürüdü. Grup adına iki türbanlı kadın Cumhurbaşkanlığı’na dilekçe ve Cumhurbaşkanı Ahmet Necdet Sezer’e iletilmek üzere Kur’an-ı Kerim verdi. 
     "Başörtüsü yasağını protesto etmek" amacıyla ekim ayından bu yana Abdi İpekçi Parkı’nda bulunan grup, topladıkları imzaları ve türban sorununun çözümlenmesi talebiyle hazırladıkları dilekçeyi iletmek üzere Cumhurbaşkanlığı Köşkü’ne yürüdü. 
     13 türbanlı kadından oluşan grup, protokol yolunda tek sıra 
     halinde devam ettikleri yürüyüş sırasında bir süre durarak Başbakan Recep Tayyip Erdoğan’ın geçişini izledi. 
     Cumhurbaşkanlığı Köşkü’nün Ziyanür Rahman Caddesi üzerindeki 5 No’lu kapısına gelen grup, yolun karşısına geçerek basın açıklaması yaptı. 
     Grup adına basın açıklamasını okuyan Yasemin Çiçek, bu ülkede yaşayan kadınların yüzde 60’ının başörtülü olduğunu ileri sürdü. 
     Cumhurbaşkanı’nın tüm halkın cumhurbaşkanı olduğunu ifade eden Çiçek, insanların "başı açık, başı kapalı" şeklinde ayrılmasını kabul etmedikleri söyledi. Çiçek, "Size çağrıda bulunuyoruz. Mağdur ve mazlum edilen kadınlardan gelen sese kulak veriniz. Din ve vicdan özgürlüğünün önünde durmaktan vazgeçiniz. Eğer içinize sindiremiyorsanız istifa ediniz" dedi. 
     Açıklamanın ardından Yasemin Çiçek ve Gözde Kaya adlı türbanlı iki kadın Çankaya Köşkü’nün 5 No’lu kapısından içeri alındı. Bu sırada Çiçek elindeki torbadan Kur’an-ı Kerim çıkarak, "Cumhurbaşkanı’na hediye ediyoruz. Umarız halkını duyar ve iştirak eder, okuyarak bize katılır" dedi. Çiçek ve Kaya daha sonra Kur’an-ı Kerim ile "türban sorununun kamusal alanda çözüme kavuşturulması" için toplandıkları 25 bin imzalı dilekçeyi köşk görevlilerine verdiler. 
     İki kadının Ziyanür Rahman caddesine dönmesinden sonra gruptakiler olaysız şekilde ayrıldı. 
     
</TEXT>
</DOC>
