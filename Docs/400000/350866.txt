<DOC>
<DOCNO> 350866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas21.html </URL>
<DATE> 2005/06/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Le Figaro Mehmet Ulusoy, bir ütopist 
</HEADLINE>
<TEXT>

     Fransa'da yayımlanan Le Figaro gazetesi, salı günü hayatını kaybeden tiyatro yönetmeni Mehmet Ulusoy'un sanat yaşamına geniş yer verdi. 
     ''Mehmet Ulusoy, bir ütopist'' başlığıyla verilen haberde, sanatçının uzun yıllar Paris'te yaşadığı hatırlatıldı ve kurduğu ''Özgürlükler Tiyatrosu'' Theatre de Liberte ile Fransa'da yaşayan göçmenlerin ifade özgürlüğünü savunduğu kaydedildi. 
     Ulusoy'un, Türk, Fransız ve diğer ülkelerden gelmiş yabancı sanatçılarla Paris'te uzun yıllar tiyatro yaptığını belirten gazete, sanatçının, Nazım Hikmet, Yannis Ritsos, Pablo Neruda gibi yazarların eserlerini başarıyla sahneye koyduğunu yazdı. 
     
     CENAZE CUMARTESİ TÜRKİYE'YE GELİYOR 
     Paris'te tedavi gördüğü Saint Joseph hastanesinde hayatını kaybeden sanatçının cenazesi, cumartesi günü İstanbul'a getirilecek. Cenaze İstanbul'a gönderilmeden önce, Paris'teki Santilly-Funerarium de Pantin'de tören düzenlenecek. 
     64 yaşında kalp krizinden ölen tiyatro yönetmeni, uzun zamandır akciğer kanseri tedavisi görüyordu. 
     Ulusoy, bir sürü önce Paris'te Nazım Hikmet'in ''Benerci Kendini Neden Öldürdü'' eserini sahneye koymuştu. Mehmet Ulusoy'un yönettiği ve Devlet Tiyatrosu oyuncularının oynadığı eser, ''Afife Jale Tiyatro Ödülü''nü almıştı. 
     
</TEXT>
</DOC>
