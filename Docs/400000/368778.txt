<DOC>
<DOCNO> 368778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/dunya/adun.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'den çekilmenin bedelini ödemeye başladı 
</HEADLINE>
<TEXT>


İsrail Başbakanı Şaron'un partisi Likud'da, çekilmeye karşı olduğu için maliye bakanlığından istifa eden Netanyahu'nun, Şaron'un yerine başbakan olmasını isteyenler açık ara önde 

DIŞ HABERLER SERVİSİ 


İsrail'in, işgal altındaki Filistin toprakları Gazze Şeridi ile Batı Şeria'nın bir bölümünden gelecek hafta çekilecek olması, Başbakan Ariel Şaron'a siyasi bakımdan daha şimdiden pahalıya mal olmaya başladı. Şaron'a kendi partisi içinde verilen destek giderek azalıyor. 
İktidardaki Likud Partisi mensupları arasında yapılan 2 ayrı nabız yoklamasına göre, Ariel Şaron'a parti içinde verilen destek bir sene öncesine göre çok büyük oranda düştü. Likud üyeleri, Şaron'un parti içindeki en büyük rakibi olan ve Gazze'den çekilmeye karşı çıkarak geçtiğimiz pazar Maliye Bakanlığı'ndan istifa eden Binyamin Netanyahu'yu başbakanlık koltuğunda görmek istediklerini belirttiler. 
Sonuçları Kanal 10 televizyonunca duyurulan nabız yoklamasında partililerin yüzde 42'si kongrede Netanyahu'ya oy vereceğini belirtirken, yalnızca yüzde 27'si Şaron'a destek verdi. 
Haaretz gazetesinde yayımlanan başka bir nabız yoklamasında da seçmen eğilimi yansıtıldı. Buna göre, Netanyahu ile Şaron arasında bir tercih yapma durumunda kalsalar Netanyahu'ya oy vereceğini söyleyenlerin oranı yüzde 47, Şaron'u tercih edenlerin oranı da yüzde 33 oldu. Her iki kamuoyu yoklaması, Şaron'un halk nezdinde hızla itibar kaybettiğini ortaya koydu. 
Haaretz, "İşler bugünkü gibi giderse bu tabloyu yalnızca siyasi bir mucize değiştirir" yorumunda bulundu. 
Likud kongresinin 2006'nın Kasım ayında yapılacak genel seçimden 2-3 ay önce düzenlenmesi bekleniyor. 

Silahlar toplanıyor 
İsrail ordusu, Gazze'de 21 ve Batı Şeria'da da 4 Yahudi yerleşkesinin boşaltılması öncesinde yerleşicimlerin silahlarını toplamaya başladı. 
Yerleşkelerdeki toplam 9 bin İsrail vatandaşı, Filistin topraklarından çıkarılacak. 
İsrail askerleri dün çekilme için son tatbikatlarını yaparken, yerleşkelerin boşaltılması sırasında herhangi bir şiddet olayı yaşanmaması için silahı olan yerleşimcileri bunları gönüllü olarak orduya teslim etmeye çağırdı. 


</TEXT>
</DOC>
