<DOC>
<DOCNO> 393593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/ekonomi/eko13.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigortasız şirketten hisse alan dikkat etsin' 
</HEADLINE>
<TEXT>


Halka açık şirketlerin sigortalanması gerektiğini belirten Aon Re Turkey Yönetim Kurulu Başkanı Servet Gürkan, "Sigortasız tesisteki bir hasar, bu hisselere yatırım yapanı zarar ettirir" dedi 


Aon Re Turkey Yönetim Kurulu Başkanı Servet Gürkan, halka açık şirketlerin sadece mali durumuna bakmanın yeterli olmayacağını belirterek, "Bu şirketler sosyal sorumluluk gereği mutlaka sigorta yaptırmalı. 1999 depreminde zarar gören şirketlerin sigortası olmasaydı bu şirketlere yatırım yapanların hisseleri değersiz bir kağıt haline gelecekti" dedi. 
Türkiye'de halka açık şirketlerin Sermaye Piyasası Kurumu SPK tarafından denetlendiğini, ancak bu denetimde sigorta konusunun gündeme gelmediğine dikkat çeken Gürkan, "Halka açık şirketlerin denetiminde sadece bilanço ve k r zarar tabloları ile gelirlerine bakmak yeterli olmayabilir" dedi. 
Çok iyi çalışan kuruluşların bile deprem gibi bir doğal afet ya da yangında bir anda yok olabileceğini kaydeden Gürkan, "Bu durumdaki bir şirketin aktifleri yok olduğu için hisse senedinin değeri kalmaz. Bu bakımdan halka açık şirketlerin sigortalanmasının zorunlu olması gerekir. Yeni SPK kanunu düzenlenirken bu konunun yasada yer alması gerektiği inancındayım" şeklinde konuştu. 
Servet Gürkan, sigortası olmayan şirketlerin hisse senedine yatırım yapan yatırımcıların zarara uğrayabileceğine dikkat çekti. 1999 depremini örnek gösteren Gürkan şunları söyledi 
"Deprem felaketinde bölgede bulunan kurum ve tesisler büyük hasar gördü. Eğer sigortaları olmasaydı, bu şirketlere yatırım yapan yatırımcıların hisse senetleri değersiz bir kağıt haline gelecek ya da değerleri düşecekti. Bunun için Türkiye'de halka açık şirketlerin mutlaka risk yönetimi uygulaması ve sigorta yaptırması çok önemli. Bu şirketler denetlenirken sigorta konusu da ele alınmalı." 

Sosyal sorumluluk 
Borsaya kote şirketlerin sigorta yaptırmasının sosyal bir sorumluluk olduğunu vurgulayan Gürkan, şunları söyledi 
"Ülkemizde bu tür sigortaları yaptırmak zorunlu değil. Ancak halka açık şirketlerin sosyal sorumluluk gereği sigorta yaptırmaları gerekir. Sigorta hem ekonomik varlığı güvence altına alır, hem de meydana gelecek bir hasar durumunda vatandaşın yatırımına güvence sağlar. Vatandaşın aldığı hisse senedi değerini korur ve böylece kamuoyunun borsaya güveni artar ve önemli bir yatırım aracı olan borsanın gelişimine katkıda bulunur." 


</TEXT>
</DOC>
