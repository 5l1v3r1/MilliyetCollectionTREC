<DOC>
<DOCNO> 394704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun11.html </URL>
<DATE> 2005/11/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İsveçli kadınlar dayağa isyan etti 
</HEADLINE>
<TEXT>

     ALİ HAYDAR NERGİS Stockholm DHA 

      AVRUPA Birliği istatistiklerine göre İsveç’in kadına dayak olaylarında ilk sıraya yerleşmesinin ardından, İsveçli kadın ve sivil toplum örgütleri harekete geçti. Başkent Stockholm’un Sergels Torg Meydanı’nda dün düzenlenen kadın gösterisinde İsveç’te kadınların şiddete maruz kalması protesto edildi. 
     Toplantıda göçmen kökenli kadınların çokluğu dikkat çekti. "Aşka evet, dayağa hayır " sloganları atan kadınlar, yaptıkları konuşmalarda, bir zamanlar kadınların dünyada en fazla haklara sahip olduğu İsveç’in son yıllarda ’dayakçı’ bir ülke haline gelmesini eleştirdi. 
     Ağustos ayında İsveç’in günlük gazetelerinden Aftonbladet, AB kaynaklarından elde ettiği bilgilere göre, İsveç’in AB içinde kadına en çok dayak atılan ülke haline geldiğini yazmıştı. Aftonbladet’in araştırmasına göre, her yıl yüzde 20 oranında artan İsveç’te kadına yönelik şiddet, bu yılın ilk 6 ayında yüzde 23’e tırmandı. Mayıs-Temmuz ayları arasında kadınlara yönelik 732 şiddet olayı meydana geldi. Şiddetle karşılaşan her 10 kadından sadece biri şikayette bulunuyor. Bu durumda şiddete uğrayan kadın sayısının açıklanandan fazla olduğu tahmin ediliyor. 
     21 Ekim’de Pitea kentinde 38 yaşındaki bir kadının sevgilisi tarafından dövülerek öldürülmesinden sonra kadın sığınma evlerinin sayısının artırılması için açılan kampanyada 750 bin kron toplandı. İsveç Kadın Sığınma Evleri Birliği Başkanı Ireen Von Wachen’in verdiği bilgiye göre, ülkede yaklaşık 9 bin kadın, yakınlarının kendilerine uyguladığı şiddetten korunmak için gizli yaşıyor. 5 bin kadın da aynı gerekçeyle ülkeyi terk etmiş durumda. 
     
</TEXT>
</DOC>
