<DOC>
<DOCNO> 365481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur30.html </URL>
<DATE> 2005/07/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul ulaşımına yandan çarklı gemiler geliyor... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, şehir hatlarına ait mevcut gemilerin kaldırılmayacağını belirterek, "Bu gemiler kesinlikle kalıyor. Bana bunu ’kaldırın’ deseler, zorlasalar dahi kaldırmam" dedi. 
     Topbaş, deniz ulaşımındaki hedef ve projelerini, Eminönü-Üsküdar arasında sefer yapan şehir hatlarına ait vapurda düzenlediği basın toplantısında anlattı. 
     Vapura, "akbil" kullanarak binen Topbaş, Büyükşehir Belediyesi’ne bağlı şirketlerden Beltur tarafından işletilen büfesinde fiyat ve temizlik kontrolü yaptı. Topbaş, daha sonra kaşar peyniri ile simit yiyerek, çay içti. 
     Kadir Topbaş, burada yaptığı açıklamada, Şehir Hatları İşletmesi’nin, İstanbul Deniz Otobüsleri Sanayi ve Ticaret A.Ş’ye İDO devredilmesinin ardından yolcu kapasitesinde yüzde 20’lik bir artış meydana geldiğini belirterek, "Bu müthiş bir rakam. Bu, güven ve kalitenin yansımasıdır" dedi. 
     
     "DENİZ ULAŞIMINDA HEDEF YÜZDE 10" 

     Şehir hatlarına ait mevcut gemilerin şehir ulaşımından kaldırılacağı yolundaki eleştirileri yanıtlayan Topbaş, şunları söyledi 
     "Şu anda mevcut gemiler kesinlikle kalıyor. Dışarıda oturmak, bu zevki tatmak isteyenler zaten tadacaklar. 50 sene daha bu hizmeti alırlar. Bunlar jilet olmayacak. Bana bunu ’kaldırın’ deseler, zorlasalar dahi dahi kaldırmam. Bunların gitmesi mümkün değil. Bu mevcut gemilerin manevra kabiliyetini, yanaşma imkanlarını, süratini artırabilirsek, buna dizayn olarak devam edeceğiz. Ama eğer bu mümkün olmadığı takdirde yine İstanbul’a özgün, yine dışı açık, dışarıyı izleme imkanı veren gemiler almayı düşünüyoruz. İstanbul’da yüzde 10 deniz ulaşımına ulaşmak istiyorsanız bu kaçınılmaz. Daha süratli ve manevra kabiliyeti yüksek gemilere ihtiyaç var. Sürat arttıkça da dışarıda oturma imkanı azalıyor. Ama daha hızlı ve çabuk ulaşım için bu gerekli." Yeni gemilerin dizaynı için çalışmalar yapıldığını, özellikle üniversiteden hocaların mimari, estetik ve İstanbul’un siluetine uygun tasarımların yanı sıra yeni iskeleler üzerinde de çalışmalar yaptıklarını anlatan Topbaş, bunların yıl sonuna kadar tamamlanacağını bildirdi. 
     Topbaş, ayrıca mevcut hatlardaki yolcu kapasitelerinin ölçülerek yeni hatların belirlenmesi çalışmalarının sürdüğünü ve bu verilere göre kaç tane gemi alınacağına karar verileceğini söyledi. 
     
     İSTANBUL’A YANDAN ÇARKLI 2 GEMİ 

     Bu gemilerin bir önceki jenerasyonu olan yandan çarklı gemilerden 2 tane edinmek için çalışma yaptıklarını belirten Topbaş, "Bu gemiler Haliç’te, Boğaz’da nostalji turları yapacak ve bizi biraz daha 1900’lü yılların başlarına götürecek" dedi. 
     Topbaş, basın açıklamasının ardından Üsküdar İskelesi’nde incelemelerde bulundu. Ardından tekneyle Kasımpaşa’ya geçerek, Haliç Tersanesi’nde bakıma alınan Şehit Sami Akbulut vapuruna ilişkin bilgi alan Topbaş, vapurun bir trilyon lira harcanarak tüm aksamıyla yenilendiğini söyledi. 
     Mevcut 32 vapurun bakım onarım çalışmalarının da Haliç Tersanesi’nde yapılacağını belirten Topbaş, onlar için de 30 trilyon liralık bütçe ayrıldığını kaydetti. 
     Topbaş, Haliç Tersanesi’nin bir taraftan tersane işlevini görürken, bir taraftan da açık müze olacağını ve buna yönelik çalışmaların yapıldığını söyledi. 
     Kadir Topbaş, engellilerin ilk defa bu gemilere bireysel olarak rahatlıkla binebilecekleri düzenlemeler yaptıklarını da kaydetti. 
     
     "ULAŞIMDA ENTEGRASYON VE TEK BİLET SİSTEMİ" 

     İstanbul’un ulaşımının tek otoritede toplanması yönünde adımlar atıldığını belirten Topbaş, deniz ulaşımını lastikli ve raylı sisteme entegre etme çalışmalarının sürdüğünü söyledi. 
     Topbaş, bir sonraki hedeflerinin ise deniz, kara ve raylı sistem arasında bilet entegrasyonunu sağlamak olduğunu, buna ilişkin teknik incelemelerde bulunmak üzere Ağustos ayında Seul’e gideceklerini bildirdi. 
     Büyükşehir Belediye Başkanı Topbaş, "Böylece İstanbullular daha hızlı, kaliteli, konforlu ve ucuz ulaşım hizmetinden yararlanacaklar" dedi. 
     
</TEXT>
</DOC>
