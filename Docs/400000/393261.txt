<DOC>
<DOCNO> 393261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/aspo.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
1 numaralı gerilim 
</HEADLINE>
<TEXT>


Dünya Kupası baraj maçında cumartesi günkü zorlu İsviçre sınavı öncesi tansiyon yükseldi. Volkan için "palyaço kaleci" şeklinde çirkin bir benzetme kullanılması sinirleri gerdi. Fatih Terim, Blick gazetesini eleştirdi 


Kritik baraj maçları öncesinde Türkiye ve İsviçre'nin teknik direktörlerinin birbirlerinin kalecilerini eleştirmesiyle başlayan polemikler sertleşmeye başladı. 
Fatih Terim'in Züberbühler'i "Rakibin en zayıf halkası" olarak gösterdiğini belirten İsviçre gazeteleri, buna karşılık Teknik Direktör Köbi Kuhn'un da Volkan'ın kendisinin de izlediği Schalke maçında yediği golleri eleştirdiğini yazdı. Kuhn'un, Terim'in "en zayıf halka" tanımlamasını Fenerbahçeli kaleci için de kullandığı ifade edildi. Blick gazetesi daha da ileri giderek, son dönemde "komik" goller yediği gerekçesiyle Volkan için "palyaço kaleci" şeklinde çirkin bir benzetme yaptı. 

'Tahriklere kapılmayın' 
Fatih Terim, Blick'i eleştirip, "Bugün Volkan'la ilgili 'ıskacı Volkan' diye yazmışlar. 15-20 gündür hoş olmayan şeyler çıkıyor" dedi. Volkan'a sahip çıkan Terim, "Biz kalecilerimize güveniyoruz" ifadesini kullandı. 
Milli Takımlar Teknik Direktörü, kritik maç öncesi 12 oyuncunun kart sınırında olduğunu da hatırlattı ve "En önemli şey sakin olmak. Şartlar ne olursa olsun provokeye gelmemek, tahriklere kapılmamak" diye konuştu. 

Kralların fermanı 

Ay - Yıldızlı ekibimizin iki golcüsü Hakan Şükür ve Fatih Tekke zorlu İsviçre maçı öncesi çarpıcı açıklamalar yaptı. 
Milliyet'e konuşan iki yıldız, kıyaslanmaktan duydukları memnuniyetsizliği dile getirip, "Sürekli bir takım çevrelerce yıpratılmaya çalıştık. Biz birbirimizi seviyoruz ve de çok iyi anlaşıyoruz. Aramız da gayet iyi. Bu dostluğu kimse bozamaz. Hocamız görev verirse, birlikte oynamaktan mutluluk duyarız" mesajını gönderdiler. 
Hakan maçla ilgili ise, "İnşallah avantajlı bir skorla Türkiye'ye döneceğiz. Agresif olacağız" dedi. Fatih de, "İşi burada bitirebiliriz. Bunu başarabilecek güç, tecrübe ve kaliteye sahibiz. Almanya'ya gideceğimize yürekten inanıyoruz" diye konuştu. 

'Alpler'in arkası Almanya' 

Fatih Terim, ilk maçtan en iyi sonuçla dönmek istediklerini belirtti, "Rakibimiz 2008'e direkt gidiyor. O yüzden finallere biz gidelim" dedi 

ERHAN TELLİ 

Milli Takımlar Teknik Direktörü Fatih Terim, İsviçre karşısında hedeflerinin ilk maçta iyi bir sonuç almak olduğunu, bunu da gerçekleştireceklerine inandığını söyledi. 
Kamp yapılan Grand Hotel'de basın toplantısı düzenleyen tecrübeli hoca, "Buraya kadar gelmişken, Alp'lerin arkası da Almanya, daha kestirme. İnşallah en iyi neticeyi burada alırız. İsviçre, Almanya'ya gidemezse problem olmaz. Çünkü 2008 Avrupa Şampiyonası'na ev sahibi olarak direkt katılıyorlar. Bizim Avrupa Şampiyonası'na katılmamızın garantisi olmadığı için Almanya'ya biz gidelim diyoruz" diye konuştu. 

'Geriye bakmıyoruz' 
Ekip olarak zor günler geçirdiklerinin altını çizen Terim, şöyle devam etti "Nasıl bir mucize gerçekleştirdiğimizi biliyoruz. Bizim geliş nedenimiz 2008 ve 2010'du. Normalde 2006'ya bulunduğumuz şartlar içinde soyunduk. Geriye bakmanın kaybettireceğini biliyoruz. İnşallah güle oynaya gideriz. Ancak kaybedersek de dünyanın sonu değil". 
Taraftar konusuna da değinen Ay - Yıldızlı ekibimizin hocası, "İsviçre'de seyircimizin az gelmesi için ne lazımsa yapıldığını görüyorum. Dönüşte bize diledikleri kadar gelmelerini isteriz. 60 bin kişiyle oynayacağımız için bol bol yerimiz var. Onlara misafirperverliğimizi yine gösteririz. Kimseye kimlik falan da sormayız. Ben yine de statta çok fazla sayıda Türk olacağına inanıyorum" ifadelerini kullandı. 

Yıldıray yok 

Milli Takım Doktoru Cengiz Dinç, Yıldıray Baştürk'ün İsviçre ile oynanacak ilk maçta forma giymesinin imkansız olduğunu açıkladı. Sağ dizindeki iç kanama nedeniyle bir süredir Hertha Berlin'de de idmanlara çıkamayan yıldız futbolcu, Yverdon'daki kampta koşulara başladı. Dinç, yoğun tedavi programı uygulanan Yıldıray'ı rövanşa yetiştirmek için seferber olduklarını söyledi. 

Erzik FIFA doğru yaptı 

UEFA Asbaşkanı Şenes Erzik, 16 Kasım'da İstanbul'da İsviçre ile yapacağımız maçın hakemlerinin değiştirilmesini memnuniyetle karşıladığını söyledi. Komplo teorileri üretmenin yanlış olacağını vurgulayan Erzik, "Kararı doğru buluyorum. Cantalejo'nun Schalke 04 - Fenerbahçe sınavının ardından, aynı ülkenin milli takımının maçına atanmasının doğru olmayacağı inancındayım" dedi. Erzik, Belçikalı Bleeckere'i görevlendiren FIFA'nın kendisine de nezaketen bilgi verdiğini sözlerine ekledi. FIFA ise resmi açıklamada Cantalejo'nun çok yakın geçmişte bir Türk takımının maçını yönetmesi nedeniyle değişikliğe gittiklerini duyurdu. 

MİLLİ TAKIM GÜNLÜĞÜ 
Yoğun tedavi 
MİLLİ Takım'da cezalı Emre ve Hamit'in yokluğunda Yıldıray'ın yanı sıra dört oyuncunun daha sakatlıklarının bulunması sıkıntı yaratıyor. Sol uyluk arka adalesinde gerilme olan İbrahim Toraman, sağ uyluk iç kısmındaki kas dokusunda ezilme bulunan Nuri, sağ diz altında şişlik ve ödem oluşan Selçuk ile belinde ağrıları olan Hasan Şaş'ın tedavileri sürüyor. 

Hakan'a garanti 
AY - Yıldızlılar, dün sabahki idmanın ardından kapılarını dış dünyaya kapattı. Basına açık çalışmada Hakan Şükür ve Halil Altıntop forvette birlikte görev aldı. Fatih Terim, "Bu durum tamamen tesadüftü. Son iki milli maçtaki oyunu ve tecrübesiyle Hakan'ı oynatmayı düşünebilirim. Fatih Tekke 35 gündür sadece 55 dakika forma giydi. Fizik kapasitesinin 90 dakikayı çıkarması zor gözüküyor" dedi. 

En popüler futbolcu 
Yverdon şehrinin takımında oynayan Sebahattin Yoksuloğlu, İsviçre televizyonlarının gözdesi oldu. 24 yaşındaki genç futbolcu dünkü idmanı izlerken sık sık röportaj verdi. Genç gurbetçi, "Takım arkadaşlarım benimle şakalaşıyor. Ama kazanan Türkiye olacak. Tekniğimiz İsviçre'den daha iyi. Emre'den, Nihat'tan, Hakan'dan, Altıntop kardeşlerden çok korkuyorlar. Tek rüyam bir gün milli formayı giymek" dedi. 

Kanal D'de şölen 

Milli Takım'ın cumartesi günü Bern'de İsviçre ile oynayacağı ilk karşılaşma Kanal D'den naklen yayınlanacak. 21.45'te başlayacak maçı yazarımız Rıdvan Dilmen yorumlayacak. 16 Kasım'daki rövanş da 20.15'te yine Kanal D'de ekrana gelecek. 


</TEXT>
</DOC>
