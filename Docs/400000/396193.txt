<DOC>
<DOCNO> 396193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko04.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazar petrolü Türkiye'ye ulaştı 
</HEADLINE>
<TEXT>


Bakü - Tiflis - Ceyhan BTC Ham Petrol Boru Hattı'ndan Türkiye'ye Hazar petrolü giriş yaptı. Petrol, 1776 km'lik hattın son noktası Ceyhan'a yıl sonunda ulaşacak 

ADANA DHA 

Temeli 2002'nin Eylül ayında atılan Bakü- Tiflis-Ceyhan BTC Ham Petrol Boru Hattı'nın tamamlanmasının ardından, pompalanmaya başlanan Hazar petrolü dün Türkiye'ye ulaştı. Botaş-BTC Direktör Yardımcısı Gökmen Çöloğlu, "Hazar petrolü dün saat 15.50'de Ardahan'da hattın birleştiği nokta olan Türkgözü Sınır Kapısı yakınlarından ülkemize giriş yaptı ve 15 kilometre ilerledi. 

Posof istasyonu çalışacak 
Boru Hattı'nın Türkiye'deki ilk istasyonu olan Posof'taki 1 numaralı istasyon, petrolün ulaşmasıyla çalışmaya başlayacak ve petrolün hatta ilerleyişi sürdürecek" dedi. Petrolün bu yılın sonunda 1776 kilometrelik boru hattının son noktası olan Adana'nın Ceyhan İlçesi'ndeki Haydar Aliyev Deniz Terminali'ne ulaşıp, buradan tankerlere yüklenmesi bekleniyor. 

2.9 milyar dolara mal oldu 
Türkiye bölümü 1.4 milyar dolar olmak üzere toplam 2.9 milyar dolara mal olan boru hattının 1076 kilometresi Türkiye, 260 kilometresi Gürcistan, 440 kilometresi de Azerbaycan sınırları içinde yer alıyor. Temeli 2002'nin eylül ayında Bakü'de üç ülkenin cumhurbaşkanlarının katılımıyla atılan hattan, Türkiye 1-16 yıllar arasında yıllık 200-250 milyon dolar transit geçiş ücreti alacak. Bu ücret 16-40 yılda 350-400 milyon dolar olacak. 


</TEXT>
</DOC>
