<DOC>
<DOCNO> 393168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur18.html </URL>
<DATE> 2005/11/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak savaşı sürecinde 74 Türk vatandaşı öldürüldü 
</HEADLINE>
<TEXT>

     Irak’ta savaşın başladığı Mart 2003’ten bugüne kadar 74 Türk vatandaşının silahlı saldırı sonucu hayatını kaybettiği bildirildi. 
     Şırnak’ın Silopi İlçesi’nde bulunan Habur Sınır Kapısı Bilgilendirme ve Koordinasyon Merkezi’nden alınan bilgiye göre, ABD ve müttefiklerince Irak harekatının başlatıldığı Mart 2003’ten Ekim 2005’e kadar Türk şoförler, işadamları ve işçilerden oluşan 74 kişi silahlı saldırı sonucu öldü. 
     Bu süre içinde 36 Türk vatandaşının da trafik kazası sonucu hayatını kaybettiğini bildiren yetkililer, şunları kaydettiler 
     "Bu sürede 87 Türk vatandaşı yaralandı. 64 Türk rehin alınırken, 23 gasp vakası ve 26 yaralamalı trafik kazası meydana geldi. 30 araca saldırı düzenlenirken, 22 araç yakıldı, 24 araç da çalındı" Bilgilendirme ve Koordinasyon Merkezi’nde tutulan istatistiklere göre, gerek şoför, gerekse iş yapmak için Irak’a giden Türk vatandaşları, en çok Musul ve yakınlarında olumsuzluklarla karşı karşıya kaldı. Yetkililer, 74’ü silahlı saldırı, 36’sı trafik kazası sonucu olmak üzere toplam 110 ölüm olayının 32’sinin Musul’da olduğunu belirterek, yaralama, gasp, rehin alma, saldırıların da en çok Musul ve çevresinde meydana geldiğini bildirdiler. -5 KİŞİ KAYIP- Bilgilendirme ve Koordinasyon Merkezi verilerine göre, Mardin doğumlu Şeyhmus İlan, Diyarbakır Çınar doğumlu Şeyhmus Karataş, Şırnak İdil doğumlu Mehmet Nuri Kurtok, Şanlıurfa Suruç doğumlu Halef Künefeli ve Mardin doğumlu İbrahim Kılıçparlar’ın Irak’ta kaybolduğu ve halen kendilerinden bir haber alınmadığı da kaydedildi. 
     
</TEXT>
</DOC>
