<DOC>
<DOCNO> 383158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo17.html </URL>
<DATE> 2005/10/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Real Sociedad teknik direktörü Nihat'ın bizimle devam etmesini diliyorum 
</HEADLINE>
<TEXT>

     Şenhan Bolelli bildiriyor 

İspanya Birinci Futbol Ligi'nde La Liga , Real Sociedad Teknik Direktörü Jose Mari Amorrortu, ''Nihat'ın bizimle devam etmesini diliyorum'' dedi. 
     Amorrortu, düzenlediği basın toplantısında, Türk futbolcu Nihat Kahveci'nin, sözleşmesini uzatarak kariyerine Real Sociadad'da devam etmesini istediğini belirtti. 
     Amorrortu, Nihat Kahveci'nin sezon sonunda sözleşmesinin biteceğinin hatırlatılması üzerine, ''Bu kulübü ilgilendiren bir sorun. Bizim hedefimiz ve en büyük temennimiz Nihat'ın daha çok yıllar Real'de devam etmesidir. Bunu gerçekleştirme kapasitesine sahip olup olmadığımızı göreceğiz'' diye konuştu. 
     Kulüp spor direktörü Jose Mari Bakero'dan, yeni bir oyuncu talebinde bulunmayacağını kaydeden teknik adam, Nihat'ın tekrar sahalara dönüp 2 gol atmasından ve Kovaçeviç ile iyi bir ikili oluşturmasından büyük memnunluk duyduğunu ifade etti. 
     Amorrortu ayrıca, Nihat'ın, iyi karakterli ve her zaman kendini geliştirmeye çalışan bir futbolcu olduğunu belirterek, ''Sözleşmesiyle ilgili yürütülecek görüşmelerin, onun futboluna etki edeceğini sanmıyorum'' dedi. 
     Real Sociedad, ligin 6. haftasında yarın TSİ 18.00'de Real Betis'i konuk edecek. 18 kişilik kadroda yer alan Nihat'ın, Kovaçeviç ile ileri ikilide sahaya çıkmasına kesin gözüyle bakılıyor. 
     
</TEXT>
</DOC>
