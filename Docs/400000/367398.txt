<DOC>
<DOCNO> 367398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo29.html </URL>
<DATE> 2005/08/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ergün Penbe Konyaspor maçıyla, iyi bir başlangıç yapmak istiyoruz 
</HEADLINE>
<TEXT>

     Galatasaray'ın tecrübeli futbolcusu Ergün Penbe, Konyaspor ile 7 Ağustos Pazar günü yapacakları 2005-2006 sezonunun ilk maçını kazanıp, Birinci Süper Lig'e iyi bir başlangıç yapmak istediklerini söyledi. 
     Ergün, takım arkadaşları Ümit, Suat ve Aykut ile Yeşilköy'de katıldığı bir spor kompleksinin açılışında, basın mensuplarının sorularını yanıtladı. 
     Geçen sezon da ilk maçlarını Konyaspor ile yaptıklarını hatırlatan Ergün, ''Lige nasıl başlarsak öyle devam ederiz. Bunun için biz Konyaspor'u yenerek, lige iyi başlamak istiyoruz'' dedi. 
     Birinci Süper Lig'in çok kaliteli bir hale geldiğini ifade eden Ergün, ''Rakiplerimizi asla küçümsemiyoruz. İyi bir hazırlık dönemi geçirdik. Galatasaray her zaman hedefleri olan büyük bir kulüp. Kadromuzda çok iyi futbolcular var. Bu sezon da şampiyonluğun en büyük adaylarından biriyiz'' diye konuştu. 
     Hazırlık döneminde geçirdiği sakatlıktan dolayı 23 gün takımdan ayrı çalıştığını ifade eden Ergün, teknik heyetin görev vermesi durumunda Konyaspor maçında forma giymek istediğini de sözlerine ekledi. 
     
</TEXT>
</DOC>
