<DOC>
<DOCNO> 392363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun09.html </URL>
<DATE> 2005/11/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yunan basını Karamanlis, Türkiye ziyaretini erteledi... 
</HEADLINE>
<TEXT>

     Yunanistan Başbakanı Kostas Karamanlis'in, resmen açıklanmamakla birlikte bu ay sonunda gerçekleştirmesi beklenen Türkiye ziyaretini ertelediği öne sürüldü. 
     Atina'da yayımlanan Katimerini gazetesi ve Devlet televizyonu NET, hükümet kaynaklarına dayandırdıkları haberlerinde, Karamanlis'in Türkiye ziyaretine ilişkin yeni bir tarih telaffuz edilmediğini belirttiler. 
     Haberlerde, ziyaretin, ''Türk yetkililerin son zamanlardaki yapıcı olmayan nitelikteki açıklamaları'', ''İstanbul Fener Rum Patrikhanesi önünde aşırı sağcı organizasyonlarca yapılan eylemler'' ve '' Milli Güvenlik Kurulu'nun Yunanistan'ın karasularını 12 mile çıkarmasını savaş nedeni olarak tanımladığı basına sızan siyaset belgesi'' nedeniyle süresiz olarak ertelendiği iddia edildi. 
     Bu arada, Katimerini gazetesi Türk diplomatik kaynakların, Karamanlis'in ziyaretinin bu yılın sonuna kadar gerçekleşmesini beklediklerini açıkladıklarını da yazdı. 
     Yunan basını, Karamanlis'in 26-27 Kasım'da Türkiye'yi resmen ziyaret edeceğini Türk basınını kaynak göstererek duyurmuştu. 
     Yunanistan Dışişleri Bakanı Petros Molivyatis ise ziyaretin ''yakın gelecekte yapılacağını, ancak henüz tarih belirlenmediğini'' açıklamıştı. 
     
</TEXT>
</DOC>
