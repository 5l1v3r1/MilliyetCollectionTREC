<DOC>
<DOCNO> 353411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spoz1.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmasız şampiyon 
</HEADLINE>
<TEXT>


KRİTİK - Ergün ATA 


Şampiyonluk Ordulular'ın içine ancak böyle bir skorla sinebilirdi. Çünkü tartışmalı maçta Eskişehirspor ikinci yarıya çıkıp da kazansalar bile içleri rahat olmayacaktı Tahkim Kurulu kısmen galibiyet kararını bozmasa da Bu maçın oynanmasını gerektiren süreçte yaşananların yanı sıra, skorun öneminin yarattığı stres, 21 günlük tatilden sonra sadece dokuz günlük sınırlı çalışma süresi gibi faktörler, futbol kalitesinin düşük kalmasına doğal olarak neden oldu ama, ortaya üst üste 18. maçını kazanan tartışmasız bir şampiyon çıkardı. 
Serdar Tatlı'nın otoritesiyle damgasını vurduğu ve çok başarılı bir yönetim gösterdiği maçta, mutlak galip gelmesi gereken taraf konumundaki Orduspor, ilk 20 dakikada sıkıntı yaşadı. Ardından oyunun kontrolünü ele geçirdiler. Bu durum önce değerlendiremedikleri bir penaltıyı ve Muzaffer'in 30 metreden yaptığı güzel vuruşla golü getirdi. Sonrasında da kaçan çok ciddi fırsatları. 
İkinci yarı 1-0'lık tehlikeli skorun stresi ile başladı. Ama dakikalar ilerledikçe ciddi bir kondisyon sorunu yaşamaya başlayan Eskişehirspor'un bırakın eşitliği yakalayabilecek, direnecek dahi gücü kalmayınca Mor - Beyazlılar tümüyle kontrolü ele geçirdi. Zafer kırmızı kart gördükten sonra eksik kalan rakip savunmada pozisyon sayısını daha da artırdı. Eğer penaltıyı kaçıran Özgür hırs yapıp da bencil davranmasa ve kaleci Yusuf gününde olmasa Orduspor'u rahatlacak ikinci gol daha erken gelebilirdi. Ama Özgür inat etti, maçın yıldızı Şenol'un pasıyla amacına ulaştı. 2-0'dan sonra maç koptu. Eskişehirspor oyun disiplinini kaybetti ve Özgür hat - trick yaptı. 


</TEXT>
</DOC>
