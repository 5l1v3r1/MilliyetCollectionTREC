<DOC>
<DOCNO> 370520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun08.html </URL>
<DATE> 2005/08/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrail'in zorla çıkarma operasyonu başladı... 
</HEADLINE>
<TEXT>

     İsrail hükümetinin koyduğu gönüllü çekilme süresinin gece yarısı sona ermesinin ardından zorla tahliye operasyonu başlatan İsrail ordusu, Gazze Şeridi’ndeki Neve Dekalim yerleşim yerinden sonra Morag yerleşim yerine girdi. 
     
     BİR KADIN KENDİNİ YAKTI 

     Gazze Şeridi'nin dışındaki bir kontrol noktasında, bir İsrailli kadının kendisini ateşe verdiği bildirildi. 
     Polis, vücudunun yüzde 60'ı birinci derecede yanan kadının hastaneye kaldırıldığını belirtti. 
     Kadının, çekilmeyi protesto için kendisini ateşe verdiği belirtiliyor. 
     
     YERLEŞİMCİLER ÇATIYA ÇIKTI 

     Yüzlerce askerin Gazze’nin güneyindeki Morag girişine doğru buldozerlerle ilerlemeleri sırasında, burada yaşayanlar çatılara çıktı. Protestocular, çöp bidonlarını ters çevirerek girişte barikatlar oluşturdu. Barikatları yıkarak Morag’a giren askerler protestocuları otobüse bindirdi. 
     Askerler, Morag yerleşim biriminde Yahudi göçmenleri sinagogdan çıkarmaya başladıkları bildirildi. 
     Yüzlerce asker sinagoga girerek buradaki aileleri çıkarırken bazı kişilerin ağladığı görüldü. 
     Sinagogun boşaltılmasından önce askerlerin bir kreşteki göçmenlerle çocuklarını direnişle karşılaşmadan çıkardıkları belirtildi. 
     
     İLK ZORLA EVDEN ÇIKARMA 

     Askerlerin, Neve Dekalim yerleşim yerine girmesinden sonra buradaki ilk yerleşimci evinden zorla çıkarıldı. Genç bir kadın, kadın askerler tarafından dışarı çıkarılıp otobüse bindirilirken "İstemiyorum, istemiyorum" diye bağırdı. Öte yandan, Neve Dekalim’de sabah çıkan olaylarda 2 çocuk yaralandı. 
     Yerleşimdeki gençlerin bazıları kentin merkezindeki büyük sinagog yakınındaki ana yola çöp kutularını yerleştirerek ateşe verdi. Bazı kent sakinleri ise buna müdahale ederek hortumla ateşi söndürmeye çalıştı. 
     Metrelerce uzunluktaki hortumu otomatik olarak toparlayan sistemin bilinmeyen biri tarafından çalıştırılmasıyla hızla içine doğru toplanan hortum, üzerindeki 8-10 yaşlarındaki bir kız çocuğu ile 5-6 yaşlarındaki bir erkek çocuğun ayağına dolanarak birkaç metre sürükledi. Kız çocuğu, hortumun hızıyla bir arabaya çarparak yaralandı. 
     Olay yerine gelen ambulansla hastaneye götürülen çocukların durumlarının çok ciddi olmadığı belirtildi. Neve Dekalim’de birçok yol üzerinde tenekeler ve lastikler ateşe veriliyor. Bölge sakinleri arasında da zaman zaman birbirlerine müdahaleler nedeniyle tansiyon giderek artarken ara sıra yumruklaşmalar oluyor. 
     Dün gece yarısı Neve Dekalim’e giren yüzlerce asker ise yerleşim biriminin çevresindeki belirli noktalara konuşlandı. Filistin’in Han Yunus kenti ile Neve Dekalim arasındaki duvar yakınlarında yüzlerce asker bulunuyor. Askerler geceyi kaldırımlarda ve belirli bazı noktalarda geçirdi. 
     
     NİSSANİT’TE YIKIM BAŞLADI 

     İsrail ordusu, Gazze Şeridi’nin kuzeyinde Yahudi göçmenlerin boşalttıkları binaları yıkmaya başladı. 
     Reuters foto muhabiri, kuzeydeki Nissanit yerleşim biriminde elektriklerin kesildiği ve bundan birkaç saat sonra buldozerlerin yerleşime geldiğini söyledi. 
     
     4 YERLEŞKE BOŞALTILDI 

     İsrail’in, bölgedeki 21 yerleşim biriminden 4’ünü boşalttığı bildirildi. 
     Haaretz gazetesinin internet sitesinde, İsrailli yetkililer kaynak gösterilerek verilen haberde, Dugit, Nissanit, Bedolah ve Pe’at yerleşkelerindeki Yahudilerin, tahliye için verilen son tarih dolmadan önce evlerinden gönüllü olarak ayrıldıkları belirtildi. 
     
     ORDU SÖZCÜSÜ BİRKAÇ GÜNDE TAMAMLANIR 

     İsrail'in Gazze Şeridi'ndeki yerleşimleri boşaltmasının birkaç gün içinde tamamlanabileceği bildirildi. 
     Ordu sözcüsü, AFP muhabirine, "Bugünkü duruma bakılacak olursa, göçmenlerin tahliyesi işlemi birkaç gün içinde tamamlanır" dedi. 
     

     
</TEXT>
</DOC>
