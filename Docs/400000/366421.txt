<DOC>
<DOCNO> 366421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy09.html </URL>
<DATE> 2005/08/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Org. Fırtına, YAŞ üyelerine yemek verdi.. 
</HEADLINE>
<TEXT>

     Hava Kuvvetleri Komutanı Orgeneral İbrahim Fırtına, Yüksek Askeri Şura YAŞ üyelerine yemek verdi. 
     Başbakan Recep Tayyip Erdoğan’ın başkanlığında Genelkurmay Başkanlığı Karargahı’nda 2.5 saat süren toplantının ardından Hava Kuvvetleri Komutanlığı sosyal tesislerine geçen YAŞ üyeleri, Orgeneral Fırtına’nın verdiği öğle yemeğine katıldılar. 
     Şura’nın asker üyeleri 1.5 saat süren yemekten sonra Genelkurmay Başkanlığı Karargahı’na gittiler. Yemeğin ardından Başbakanlık Yeni Bina’ya giden Erdoğan, 45 dakika sonra toplantının öğleden sonraki bölümüne katılmak üzere Genelkurmay Başkanlığı’na geçti. 
     Başbakan Erdoğan’ın başkanlığında saat 14.20’de başlayan YAŞ toplantısının öğleden sonraki bölümünün saat 16.00 sıralarında tamamlanması öngörülüyor. 
     Türk Silahlı Kuvvetleri personelinin terfi ve emeklilik durumları ile gündemdeki diğer konuları değerlendirmek üzere toplanan YAŞ, çalışmalarını yarın tamamlayacak. 
     Yüksek Askeri Şura’da alınan kararlar, perşembe sabahı Cumhurbaşkanı Ahmet Necdet Sezer’e sunulduktan sonra kamuoyuna açıklanacak. 
     
</TEXT>
</DOC>
