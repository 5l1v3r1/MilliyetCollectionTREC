<DOC>
<DOCNO> 395715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun24.html </URL>
<DATE> 2005/11/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Putin, Mavi Akım töreninde konuştu Yeni projelere hazırız 
</HEADLINE>
<TEXT>

     Rusya Devlet Başkanı Vladimir Putin, Mavi Akım projesinin, eşi olmayan bir teknolojinin ve mühendisliğin ürünü olduğunu belirterek, Rus şirketlerinin Türkiye ile yeni çalışmalara hazır olduğunu söyledi. 
     Putin, Samsun'un Çarşamba ilçesine bağlı Durusu köyündeki BOTAŞ tesislerinde düzenlenen Mavi Akım Boru Hattı projesinin resmi açılış töreninde yaptığı konuşmada, bugünün, Türkiye, Rusya ve İtalya tarafından çok uzun zamandır beklenen bir gün olduğunu kaydetti. 
     Mavi Akım'ın çok zor bir proje olduğunu ifade eden Putin, bazılarının bu projeye ''Blue Stream'' Mavi Akım yerine, ''Blue Dream'' Mavi Rüya demesinin, yerinde bir benzetme olduğunu söyledi. 
     Putin, BOTAŞ, ENİ ve GAZPROM şirketlerinin birlikte çalıştığı projenin Avrupa'da büyük bir enerji alanı kurulması bakımından önemli bir adım olduğunu belirtti. 
     
     'MAVİ AKIM, TÜRKİYE'Yİ ENERJİ KÖPRÜSÜ HALİNE GETİRDİ' 
     Mavi Akım projesinin, Türkiye'yi Doğu ile Batı arasında kurulan enerji köprüsü haline getirdiğini ifade eden Putin, bu projenin Rus doğalgazının üçüncü ülkelere, Güney Avrupa ve İsrail'e sevkıyatı için yeni imkanlar yarattığını kaydetti. 
     Konuşmasında İtalya Başbakanı Silvio Berlusconi ve İtalyan şirketlerine de teşekkür eden Putin, Mavi Akım'ın, enerji sektöründe yeni bir işbirliği perspektifi açtığını söyledi. 
     Törenin, Mustafa Kemal Atatürk'ün ulusal hareketi başlattığı kent olması bakımından Samsun'da düzenlenmesinin çok anlamlı olduğunu belirten Putin, bu projeyle, Türkiye ile Rusya arasında gelişmekte olan ilişkilerin daha da ileriye gittiğini kaydetti. 
     Rusya Devlet Başkanı Putin, konuşmasının sonunda, projenin hayata geçmesine katkıda bulunan Türk, Rus ve İtalyan uzmanları da kutladı. 
     
</TEXT>
</DOC>
