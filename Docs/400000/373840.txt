<DOC>
<DOCNO> 373840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo18.html </URL>
<DATE> 2005/08/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Abromoviç kara para mı aklıyor 
</HEADLINE>
<TEXT>

     Mehmet Özdemir Bildiriyor 

Dünyanın en zengin işadamlarından biri olarak görülen FC Chelsea'nin sahibi Rus Roman Abramoviç, gelecek FIFA ve UEFA toplantısının gündeminde yer alacak. 
     Hollanda'nın haftalık yayınlanan en büyük futbol dergisi Voetbal International'da yayınlanan bir haberde, Rus işadamı Roman Abramoviç'in kurduğu maddi ağlar inceleniyor. 
     Dergi haberinde, Rus milyarder Abramoviç'in, FC Chelsea, CSKA Moskova, PSV Eindhoven, FC Porto, Benfica SL Lizbon ve Brezilya'nın Corinthians kulüplerinde maddi yatırımları olduğu ve yaklaşık 300 milyon Avro para akladığı iddia edildi. 
     Avrupa Futbol Federasyonları Birliği UEFA Sözcüsü Lars Chister Olsson, dünyanın 2 büyük futbol organizasyonu olan FIFA ve UEFA'nın toplantılarında, kulüplerin yapıları ve para gelirleriyle ilgili bilgi vermelerini mecbur edecek yeni bir kural çıkarılacağını açıkladı. 
     Olsson, ''Bizim için en önemlisi futbolda para aklama olayı. Bu olayda hiçbir gücümüzü kullanamıyoruz. Sorumlu ülkelerin mali ve adli birimlerinin bizimle işbirliği yapması gerekiyor ki biz bu işi çözelim. Toplantıda futbolun patronları Sepp Blatter ve Lennart Johansson, ileride özel kişilerin veya grupların değişik kulüplerde aynı anda çıkarı olmasını engellemek istiyorlar'' diye konuştu. 
     
     ABRAMOVİÇ'İN LÜKS YAT MERAKI 

     Öte yandan Rus milyarder Roman Abramoviç'in lüks yat merakı nedeniyle her geçen gün yat filosuna bir yenisini eklediği kaydedildi. Abramoviç'in Alman bir şirkete verdiği yeni bir yat şiparişiyle 160 metre uzunluğunda dünyanın en büyük yatını yaptırdığı belirtildi. 
     Halen 4 yat sahibi olan Abramoviç'in, bu yatların bakımı için her yıl yaklaşık 23 milyon Avro ödediği bildirildi. 
     Bu arada Rus işadamının FC Chelsea'nin maçlarını yaptığı Stamford Bridge'i yenilemek istediği ve kapasitesini 70 binin üzerine çıkarmayı düşündüğü ifade edilirken, yenileme işleminin 1 milyar Avro'dan fazla maliyetinin olacağı kaydedildi. 

     
</TEXT>
</DOC>
