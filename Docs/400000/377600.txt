<DOC>
<DOCNO> 377600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur32.html </URL>
<DATE> 2005/09/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şişhane Meydanı'na yerleştirilmeye çalışılan dev heykel düştü... 
</HEADLINE>
<TEXT>

     İtalyan heykeltraş Mikelanj'ın 501 yıl önce yaptığı eski ahit kahramanlarından ''Davud''un heykelinden esinlenerek köpükten yapılan 9 metre yüksekliğindeki heykel, Şişhane'de kaidesinin üzerine yerleştirilirken düştü. Heykelin ayak bölümü parçalanırken, bu sırada yere düşen 2 işçi de yaralandı. 
     Alınan bilgiye göre, İstanbul Kültür ve Sanat Vakfı tarafından düzenlenen 9. Uluslararası İstanbul Bienali'nde sergilenmek amacıyla Heykeltıraş Serkan Özkaya tarafından Mikelanj'ın ''Davud Heykeli''nden esinlenerek yapılan heykel, bir kamyonla sabah saatlerinde Şişhane'ye getirildi. 
     9 metre yüksekliğindeki heykel, Şişhane Meydanı'nda sergi süresince de duracağı kaidesine vinçle çıkarılarak monte edilmeye başlandı. 
     İşçiler tarafından kaynak ve sabitleme işlemleri yapılan heykel, bu sırada sarsılarak yere düştü. Yere düşen heykelin ayakları, bileklerinin üst kısmından kırılarak parçalandı. Heykelin gövde kısmında ise bir kırılma ve parçalanma olmadı. 
     Heykelin düştüğü sırada sabitleme çalışması yapan işçiler Hüseyin Yılmaz 32 ile Nihat Upal 33 da kaidenin üzerinden toprak zemine düştü. Kazadan yaralı kurtulan Yılmaz ile Upal, Taksim Eğitim ve Araştırma Hastanesi'ne kaldırıldı. 
     Heykelin ayak bölümleri vinç yardımıyla yeniden kaidesinin üzerine alınırken, gövde kısmı ise getirildiği kamyona yüklenerek götürüldü. 
     Ayazağa'daki bir depoya götürülen heykelin bu şekliyle sergilenip sergilenmeyeceğine ilişkin kararın, İstanbul Kültür ve Sanat Vakfı tarafından verileceği öğrenildi. 
     
     ''DAVUD HEYKELİ'' 

     Mikelanj tarafından Floransa'da yapılan Davud'un heykeli, dünyanın en ünlü sanat eserlerinden biri kabul ediliyor. Sanatçının blok halindeki bir beyaz mermeri oyarak 2 yılda yaptığı 4 metre yüksekliğindeki heykel, Floransa'da her yıl milyonlarca kişi tarafından ziyaret ediliyor. 
     Heykeltıraş Serkan Özkaya tarafından köpükten yapılan 9 metre yüksekliğindeki heykel, yaklaşık 6 ayda tamamlandı. 
     
</TEXT>
</DOC>
