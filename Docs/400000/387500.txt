<DOC>
<DOCNO> 387500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/gun06.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombayı patlatıp taksiyle kaçmış 
</HEADLINE>
<TEXT>


Maslak'taki patlamayı gerçekleştiren saldırganın araçtan indikten 7 dakika sonra bombayı patlattığı ve taksiyle kaçtığı ortaya çıktı 


Maslak'taki OPET Benzin İstasyonu'nda cumartesi akşamı bir otomobilde meydana gelen patlamanın sorumlusu olarak 5 kişilik bir PKK hücresi aranıyor. Polis, yeni PKK saldırılarına karşı da önleyici istihbarat çalışmalarını ve güvenlik önlemlerini artırırken, saldırgan hakkında yeterli bilgi bulunduğundan yakalanmasının an meselesi olduğu belirtiliyor. 

'Eylem bekleniyordu' 
Yetkililerden alınan bilgiye göre, terörist Şahin model otomobile benzincideki eylemi tek başına yaptı, ancak eylemin arkasında Murat Karayılan'a bağlı bir PKK hücresi var. Eylemi üstlenen örgüt olmamasına rağmen, saldırının PKK'nın işi olduğundan emin olan polis yetkilileri, "Bu tür eylemler bekleniyordu, bundan sonra da bekleniyor" dediler. 
Bu arada saldırının detayları da netleşti. Saldırgan otomobili terk ettikten 7 dakika sonra uzaktan kumandayla bombayı patlattı. Ardından da taksiye binerek olay yerinden uzaklaştı. Polis de, taksi ve minibüs derneklerinden yardım isteyerek, şüphelileri kişileri bildirmelerini istedi. 
Öte yandan saldırıyı, terör örgütü PKK'dan kopan Kürdistan Özgürlük Şahinleri TAK adlı grubun üstlendiği iddia edildi. 


</TEXT>
</DOC>
