<DOC>
<DOCNO> 391255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/axgun01.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dershane hücresi' 
</HEADLINE>
<TEXT>


OPET akaryakıt istasyonunda meydana gelen bombalı saldırının ardından yakalanan Kenan Avcı ile arkadaşlarının Diyarbakır Silvan'da aynı dershaneye gittikleri belirlendi 

Erdal Kılınç - İstanbul 

Maslak'ta 5 kişinin yaralanmasıyla sonuçlanan bombalamanın ardından İstihbarat ve Terörle Mücadele Şube Müdürlüğü ekipleri çalışma başlattı. Yapılan incelemede, mavi renkli Şahin marka otomobildeki büyük miktardaki patlayıcının, araca bağlı LPG tankıyla patladığı belirlendi. Kamera görüntülerinde yer alan, takım elbiseli, kırmızı kravatlı, top sakallı zanlı takibe alındı. 
Zanlının Diyarbakır'a gittiği belirlendi. Düzenlenen operasyonda zanlı Avcı, Diyarbakır'da bir arkadaşıyla gizlendiği evde 7 kilo 800 gram bombayla gözaltına alındı. Operasyonun İstanbul ayağında ise 4 kişi yakalandı. 

Saldırıyı polis önledi 
Ulaşılan bilgilere göre, zanlılar Diyarbakır Silvan'da aynı dershaneye gitti ve PKK'nın ideolojisini benimsedi. 5 zanlı da üniversiteyi kazandı. Ancak Avcı Muğla Üniversitesi'ne gitmedi. Yoldaş Muğla Üniversitesi'ne, İnci İTÜ'ye, Akçay ile Döndü de Marmara Üniversitesi'ne kayıt yaptırdı. 
Avcı, arkadaşlarının yanına gidip gelirken, benzinliğin Mehmetçik Vakfı'na ait olduğunu öğrenip eylem planladı. Diyarbakır'dan yaklaşık 10 kilo bomba getirildi. Patlayıcının 2 kilosu OPET eyleminde kullanıldı. Geri kalanıyla İstanbul'da 29 Ekim'de yapılması planlanan saldırı polise takıldı. 
İfadeleri alınan zanlılardan Nusret İnci, Kenan Avcı, Lütfi Yoldaş ve Veysel Dereli tutuklandı. Döndü ve Akçay serbest kaldı. 

Kamera saniye saniye görüntüledi 

18.52.38 Zanlı, mavi renkli bir otomobille benzin istasyonuna geliyor. 
18.52.40 Otomobili marketin önüne park ediyor. 
18.52.57 Araçtan iniyor. 
18.53.21 Tuvalete giriyor. 
18.53.44 Tuvaletten çıkıyor. 
18.54.47 Otomobile ilerliyor. 
19.11.02 Otomobilin arka koltuğuna geçiyor. 
19.11.45 Bomba düzeneğini ayarladıktan sonra iniyor. 
19.11.59 Markete giriyor. 
19.14.27 Marketten çıkıyor. 
19.15.02 Bir süre oyalandıktan sonra istasyondan ayrılıyor. Kısa bir süre sonra patlama meydana geliyor. 



</TEXT>
</DOC>
