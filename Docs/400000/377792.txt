<DOC>
<DOCNO> 377792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy21.html </URL>
<DATE> 2005/09/12/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Çiçek "2007 yılı sonuna kadar 250 bin konutu ülkeye kazandıracağız" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, geçici köy korucularının bakmakla yükümlü oldukları kişilerin tedavisinin devlet tarafından Yeşil Kart verilmek suretiyle sağlanmasına ilişkin yasa tasarısının imzaya açıldığını, tasarının, süratle TBMM’ye gönderileceğini bildirdi. 
     Çiçek, Bakanlar Kurulu toplantısının ardından yaptığı açıklamada, toplantıda, Toplu Konut İdaresi Başkanlığı’nın TOKİ projeleriyle ilgili değerlendirmelerde bulunulduğunu söyledi. 
     Türkiye’de, bir taraftan istikrar programı sürdürülürken, diğer taraftan da işin sosyal boyutunun değişik projelerle değerlendirildiğini kaydeden Çiçek, sabit ve dar gelirli vatandaşların bu politikalar nedeniyle sıkıntıya düşmemesi için bir çok projeyi de yürürlüğe koyduklarını anlattı. 
     Bunların başında toplu konut projelerinin geldiğini belirten Çiçek, "Özellikle, dar gelirli vatandaşlarımızın kira öder gibi mülk, ev sahibi olmalarını sağlamak bakımından bugüne kadar önemli bir mesafe kat edilmiştir" dedi. 
     Toplu konut yapımının, 81 il ve buna bağlı ilçe merkezinde sürdürüldüğünü vurgulayan Çiçek, 350 noktada 2007 yılı sonuna kadar 250 bin konutu TOKİ aracılığı ile ülkeye kazandıracaklarını belirtti. 
     
     "BU YIL SONUNA KADAR 54 BİN KONUT BİTECEK" 
     Bu yıl sonu itibariyle 150 bin konuta başlanması gerektiğini kaydeden Çiçek, bugün itibariyle 69 il ve 129 ilçede, 132 bin 157 konutun ihalesinin yapıldığını, bunların bir kısmının tamamlandığını, bir kısmının inşaatlarının ise süratle sürdürüldüğünü anlattı. Çiçek, bu yıl sonuna kadar 54 bin konutun bitirileceğini bildirdi. 
     İnşaat sektörünün, ekonominin lokomotif sektörlerinin başında geldiğini söyleyen Çiçek, bu sayede pek çok sanayi kolunun üretimlerine yeniden hız verdiğini, kapasitelerini tam olarak kullanabilme imkanına kavuştuğunu söyledi. Çiçek, inşaat sektörünün, yılda ortalama en az 1 milyon kişiye, 8-10 ay çalışma imkanı sağladığını dile getirdi. 
     Çiçek, toplu konut projelerinin, kentsel dönüşüm açısından da önemli bir görev üstlendiğini belirtirken, Türkiye’nin, çarpık şehirleşmesinin bütün olumsuz örneklerini yaşadığını, inşaatlarda kalitenin, sosyal donatı imkanlarının bulunmadığını vurguladı. Çiçek, toplu konut projeleriyle birlikte örnek kent ve mahalleler oluştuğunu, bu açıdan bakıldığında bunların çok yönlü projeler olduğunu söyledi. 
     Çiçek, bugüne kadar olduğu gibi bundan sonra da toplu konutun, öncelikli ve yakından takip ettikleri bir konu olmaya devam edeceğini ifade etti. 
     
     GEÇİCİ KÖY KORUCULARININ YAKINLARI İÇİN YEŞİL KART 
     Bakanlar Kurulu’nda, Köy Kanunu’nda yapılacak bir değişikliğin de ele alındığını söyleyen Çiçek, şunları kaydetti 
     "Türkiye, 1985’ten bu yana özellikle güvenlik merkezlerinden uzak, mezra, köylerde yaşayan vatandaşlarımızın terör bölgesinde güvenliklerinin sağlanması açısından geçici köy koruculuğu müessesesini ihdas etmişti, Köy Kanunu’na dayalı olarak. Bu süre zarfında huzurun, asayişin, güvenliğin sağlanmasında fedakarca görev ifa etmişlerdir. Bundan dolayı da terör örgütlerinin, örgütünün hedefi haline gelmişlerdir." Çiçek, 1985’ten bugüne kadar, bin 332 geçici köy korucusunun hayatını kaybettiğini, şehit olduğunu, o nedenle bu kişilerin sosyal imkanlarının artırılması gerektiğini belirtti. 
     
     "TBMM’YE SÜRATLE GÖNDERİLECEK" 
     Bu kişilerin, sosyal güvenlik sistemiyle bağlantıları olmadığı için eşleri ve bakmakla yükümlü oldukları kişilerin, sağlık hizmetlerinden istifade edemediklerine dikkati çeken Çiçek, şunları kaydetti 
     "Şimdi getirdiğimiz bu düzenleme ile bu insanların bakmakla yükümlü oldukları anne, baba ve çocuklarının tedavisi devlet tarafından ilgili yasadaki engellere bakılmaksızın Yeşil Kart verilmek suretiyle sağlanacaktır. Böylece, sağlık hizmetleri açısından böyle bir güvenceye kavuşmuş olacaklar. Bununla ilgili yasa tasarısı imzaya açıldı. TBMM’ye süratle gönderilecek, Meclis açıldığında yasalaştırılacaktır." Bakanlar Kurulu’nda iç ve dış siyasi gelişmelerin de değerlendirildiğini kaydeden Çiçek, ayrıca İçişleri Bakanı Abdülkadir Aksu ile geçen hafta katıldığı, AB Dönem Başkanı sıfatıyla İngiltere’nin organize ettiği ve gündeminde terörle mücadelenin yer aldığı toplantı hakkında, Bakanlar Kurulu üyelerine bilgi verdiklerini bildirdi. 
     Çiçek, toplantıda, terör konusunu da ele aldıklarını sözlerine ekledi. 
     
</TEXT>
</DOC>
