<DOC>
<DOCNO> 375018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun34.html </URL>
<DATE> 2005/09/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rum basını Rum yönetimi "diplomatik savaş" veriyor... 
</HEADLINE>
<TEXT>

     Kıbrıs Rum yönetiminin, AB'nin karşı deklarasyonu konusunda dönem başkanı İngiltere'nin son önerilerini ''iyileştirilmiş'' olarak gördüğü, ancak AB içindeki mevcut atmosferden azami ölçüde yararlanarak, karşı deklarasyonda ''daha da iyileştirmeler'' yapılması için baskı yaptığı bildirildi. 
     Rum Politis gazetesi, Rum yönetiminin, taleplerinin azamisini elde etmek için AB organlarında ''diplomatik savaş'' verdiğini ifade etti. 
     Gazete, Rum yönetiminin, önemli AB ülkelerinin de desteğini alarak 2 düzeyde hareket ettiğini ve bu çerçevede, karşı deklarasyonda, ''Gümrük Birliği Ek Protokolü'nün tam olarak uygulanmasına dair net takvim ortaya konulması'' ve ''Türkiye'nin 'Kıbrıs Cumhuriyeti'ni tanıması gerektiği hususunda 'daha tatminkar' bir ifade yerleştirilmesini'' için çaba gösterdiğini yazdı. 
     ''Rum yönetiminin, ek protokolün tam olarak uygulanması için 6 aylık bir süre konulmasını, ulaşılabilecek bir hedef olarak gördüğünü'' kaydeden Politis'in haberinde, bu çerçevede, limanların açılması için gereken son tarih olarak 30 Mart 2006'den söz ediliyor. 
     Haberde, Rum yönetiminin, AB'nin karşı deklarasyonunda Türkiye tarafından diplomatik tanınma elde etmeyi hemen hemen imkansız gördüğü, ancak ''ilişkilerin normalleştirilmesi'' ifadesinin daha da iyileştirilmesi ve netleştirilmesi için bastırmaya devam edeceği belirtiliyor. 
     
</TEXT>
</DOC>
