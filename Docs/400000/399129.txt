<DOC>
<DOCNO> 399129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun11.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air, ilk raundu kazandı 
</HEADLINE>
<TEXT>



ULUSLARARASI Havacılık Bürosu IBA , Hollanda hükümetinin mayıs ayında Türk özel havayolu şirketi Onur Air için koyduğu uçuş yasağının geçerli nedenlere dayanmadığı görüşüne vardı. 
Onur Air, yasak kararının haksız olduğunun hukuki süreçte de kanıtlanması için mahkemeye başvurdu. Şirketin Hollanda temsilcisi Esat Aksak, düzenlediği basın toplantısında, IBA'nın raporunda Hollanda sivil havacılık yetkililerinin gerekçe gösterdiği 67 araştırmadan 54'ünü incelemeye dahi değer bulmadığını, yalnızca 13 araştırmayı değerlendirdiğini ve bunlardan da 12'sinin belgeler üzerindeki eksiklikler olduğunu anlattı. Aksak, yalnızca bir teknik aksaklığın ortaya çıktığını, bunun da zamanında usulüne uygun müdahaleyle giderildiğinin vurgulandığını belirtti. 



</TEXT>
</DOC>
