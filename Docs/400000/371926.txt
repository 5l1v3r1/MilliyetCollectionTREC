<DOC>
<DOCNO> 371926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo35.html </URL>
<DATE> 2005/08/22/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ailton Fenerbahçe derbisine kadar tamamen hazır oluruz... 
</HEADLINE>
<TEXT>

     Beşiktaş'ın Brezilyalı yıldız futbolcusu Ailton Goncalves Da Silva, Türkiye'de olmaktan ötürü büyük mutluluk yaşadığını söyledi. 
     Siyah-beyazlı oyuncu, Beşiktaş Kulübü'nün resmi internet sitesine yaptığı açıklamada, Türkiye'ye geldiği andan itibaren yaşadıklarını ''İnanılmaz'' olarak nitelendirerek, ''Ben burada olmaktan çok mutluyum. Ailem de öyle. Arkadaşlarım saha içinde ve saha dışında, kamplarda kaldığımız zamanlarda çok yardımcı oluyorlar. İlişkilerimiz çok iyi. Esas önemli olan da bu zaten. Benim Beşiktaş'ta, bu ülkede ve bu şehirde kendimi rahat hissetmem. Tabii ailemin de mutlu olması'' dedi. 
     Beşiktaş taraftarlarının kendisine yönelik sevgi gösterileri ve özel tezahüratlarının hatırlatılması üzerine Ailton, ''Daha önce oynadığım Brezilya, Meksika ve Almanya'da böyle birşey olmamıştı. Onlar da beni çok sevmişlerdi ama hiçbir zaman böyle özel bir hareketle beni selamlamamışlardı. Gerçekten mükemmel. Çok hoşuma gitti. Hiç beklemiyordum böyle birşeyi. Çok mutluyum bu yüzden. Umarım Beşiktaş'ta kaldığım süre boyunca, onlarla ilişkilerimiz hep böyle olur ve aramızdaki sevgi giderek artar'' diye konuştu. 
     
     ''FENERBAHÇE DERBİSİNE KADAR TAMAMEN HAZIR OLURUZ'' 
     Brezilyalı oyuncu, Fenerbahçe ile ligin 6. haftada yapacakları derbi karşılaşmasının öneminin farkında olduğunu ifade ederek, şöyle devam etti 
     ''Dünyanın her tarafında derbi maçlar büyük bir şölen olur. Meksika'da özellikle birkaç derbi Türkiye'dekilere benzer özellikler taşıyor. Orada gördüklerim gibi bir derbi olacağını düşünüyorum. Bu benim Türkiye'de yaşayacağım ilk derbi. Sadece ben değil, tüm takım arkadaşlarım o tarihe kadar tamamen hazır olacağız. Zaten şu anda da kendimizi hazır hissediyoruz. Ben tabii ki o maçta galibiyet istiyorum. Kazanmamız lazım, çünkü nasıl bir derbi olursa olsun kendi sahamızdaki bir maçı kazanmalıyız. Bence çok zor bir maç olacak. Kazanmak için herşeyi yapacağız.'' 
     
     ''DIŞARDAN AGRESİF GÖRÜNEBİLİYORUM'' 
     Ailton, saha içinde istediği paslarla buluşamayınca sinirlendiğinin gözlendiği şeklindeki bir soruya ise, ''Karnınızın çok aç olduğunu düşünün. Masada oturuyorsunuz. Sizin menüden seçtiğiniz, en çok hoşunuza giden yemeğin olmadığını görüyorsunuz. İşte benim durumum buna benziyor. Benim için en iyi yemek gol. Saha içinde gerekli pasları alamadığım zaman, top bana iyi ulaşamadığı zaman veya ben ayağıma ulaşmasına rağmen kaleyi bulamadığım zaman, o anın heyecanı ile dışardan agresif görünebiliyorum. Bu tamamen oyunla ilgili bir olay. Ben tam bir forvet oyuncusuyum. Forvet oyuncuları da her zaman gole açtır. Ben de kale önünde topu ayağıma aldığımda tek düşündüğüm o kaledir'' cevabını verdi. 
     
     ''ŞAMPİYON OLACAĞIMZA YÜREKTEN İNANIYORUM'' 
     Brezilyalı golcü oyuncu, Beşiktaş takımının şu andaki halini çok beğendiğini de dile getirirken, ''Ama daha yeni bir ekipten bahsediyoruz. Sizin de bildiğiniz gibi en son gelenler Kleberson ile benim. Haliyle bizim sahada daha iyi koordine olabilmemiz için, biraz daha zamana ihtiyacımız var. Ben, şampiyon olacağımıza yürekten inanıyorum. Ufak şeyleri hallettiğimiz takdirde Fenerbahçe'yi de Galatasaray'ı da yener, tüm takımların üstünde yer alıp şampiyon oluruz. Biz takım içinde bir birlik halindeyiz. Büyük bir aileyiz. Birlik olmamız, bizi şampiyonluğa götürecek en önemli etkendir'' diyerek sözlerini tamamladı. 
     
</TEXT>
</DOC>
