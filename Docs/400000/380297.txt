<DOC>
<DOCNO> 380297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy11.html </URL>
<DATE> 2005/09/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan 2006'da eğitim bütçesi 1. sırada olacak 
</HEADLINE>
<TEXT>

     Başbakan Recep Tayyip Erdoğan, iki yıldır bütçeden eğitime ayrılan payın ilk sırada yer aldığını belirterek, "2006’da da eğitim bütçesi birinci sırada olacak" dedi. 
     Başbakan Erdoğan, Brisa ve Beksa’daki açılış törenlerinin ardından, Milli Savunma Bakanı Vecdi Gönül, Çevre ve Orman Bakanı Osman Pepe ile Elginkan Vakfı’nca İzmit’te yaptırılan Cahit Elginkan Anadolu Lisesi’nin açılış törenine katıldı. 
     Vatandaşları ve öğrencileri selamlayan Başbakan Erdoğan, tören öncesinde halk oyunları gösterisi yapan 50. Yıl İlköğretim Okulu ekibindeki öğrencileri tek tek öperek kutladı. Öğrenciler, Başbakan Erdoğan’a çiçek sundu. 
     Başbakan Erdoğan, törende yaptığı konuşmada, Türkiye’nin 4 ayak üzerinde yükseleceğini ifade ederek, bu ayaklardan ilginin eğitim, diğerlerinin de eğitim, sağlık ve adalet olduğunu söyledi. 
     Milli Eğitim Bakanlığı’na ayrılan bütçenin AK Parti hükümetinden önceki dönemde çok düşük olduğunu vurgulayan Erdoğan, "Göreve geldiğimizde, Milli Eğitim Bakanlığı’na ayrılan pay ortadaydı. 2004 ve 2005’te ise birinci sırada oldu. 2006’da da eğitim bütçesi birinci 
     sırada olacak" diye konuştu. 
     Türkiye’nin dört bir yanında ilköğretim ve liselerde eğitim noktasında rekabeti yakalayıp kaliteyi artırmayı hedeflediklerini dile getiren Başbakan Erdoğan, şöyle konuştu 
     "Yavaş yavaş sınıf öğretmenliğinden branş öğretmenliğine geçiyoruz. Çünkü sadece sınıf öğretmenleriyle başarılı olma dönemi bitmiştir. Branş öğretmenlerimiz var ama bu öğretmenlerimizi atamakta ekonomik imkansızlıklar nedeniyle başarısız kalıyoruz. Yine de en büyük kadroyu Milli Eğitim Bakanlığı’na ayırıyoruz. Bu yılın sonuna kadar internetsiz, bilişim teknolojisi sınıfının açılmadığı okul kalmayacak. Bu, 320 bin bilgisayar demektir. Şu anda 107 bin açık var. 
     Altyapı çalışmaları yapılıyor. Bilişim teknolojisini tüm okullara yayacağız." Haydi Kızlar Okula Kampanyası ile Türkiye genelinde okula çağında olup da okula gönderilmeyen yaklaşık 700 bin kız öğrenciden yaklaşık 150 bininin okula kazandırıldığını bildiren Erdoğan, "Göreve 
     geldiğimizde okuma-yazma oranı yüzde 80’lerdeydi, yüzde 90’lara ulaştı. Hedefimiz bu oranı yüzde 100’e çıkarmak. Bunu başarmak zorundayız. Okuma-yazma bilmeyenin olmadığı bir ülke hedefliyoruz. Hem okuma-yazmayı bilmeyen kalmayacak hem de hizmet kalitesini yükselteceğiz. Devlet-millet kaynaşmasıyla bunu başaracak güçteyiz" dedi. 
     
     YOKSUL ÖĞRENCİLERE YARDIM 
     Önceki dönemde ekonomik nedenlerle çocuklarını okula gönderemeyen aileler olduğuna işaret eden Erdoğan, sözlerini şöyle sürdürdü 
     "Sosyal Riski Azaltma Projesi’yle ilköğretimdeki erkek öğrencilere 18 milyon, kızlara 22 milyon lira destek veriyoruz. 
     Ortaöğretimde ise erkeklere 28 milyon, kızlara da 39 milyon lira veriliyor. Bu parayı babalara veya öğrencilere değil annelere veriyoruz. Çünkü ’anneler çocuklarının geleceği için elinden geleni yapar’ diyoruz. Bunun faydasını Doğu, Güneydoğu, Doğu Karadeniz ve Orta Anadolu bölgelerinde alıyoruz. Türkiye’nin dört bir yanında bu geçerli. Dolayısıyla, anneler bu konudaki haklarını bilsin, mülakatlarını buna göre yapsın, açılan banka hesaplarına paralar buna göre yatırılsın." Gençlere tavsiyelerde bulunan Erdoğan, "Gençler, önce okuyacaksınız, okumak yeterli değil düşüneceksiniz, düşünmek yeterli değil uygulayacaksınız, uygulayıp neticeyi alacaksınız ve ülke kalkınmasına destek olacaksınız" diye konuştu. 
     Daha sonra, Elginkan Vakfı Mütevelli Heyet Başkanı Halil Doğrusöz, Başbakan Erdoğan’a plaket sundu. Başbakan Erdoğan da Elginkan Vakfı Başkanı İsmail Hakkı Balıkçı’ya eğitime katkılarından dolayı takdir belgesi ve plaket verdi. 
     Törenin ardından okulu gezen Başbakan Erdoğan, çıkışta bir gazetecinin Kıbrıs sorununun AB müzakerelerini etkileyip etkilemeyeceğini sorması üzerine, "O konu bizi engellemez, o ayrı bir konu" diye konuştu. 
     Dışişleri Bakanı ve Başbakan Yardımcısı Abdullah Gül’ün konuya ilişkin temaslarına da işaret eden Erdoğan, "Onların bir neticesi gelsin, ondan sonra bakalım" dedi. 
     
</TEXT>
</DOC>
