<DOC>
<DOCNO> 389036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo03.html </URL>
<DATE> 2005/10/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alpay çok geç kaldı, Halil bu kez etkili olamadı 
</HEADLINE>
<TEXT>

     Alman Ligi’nde Alpay Özalan’ın forma giydiği Köln dün deplasmanda E.Frankurft karşısında 6-3’lük ağır bir mağlubiyet aldı. 
     Milli savunmacı maçın 90. dakikasında takımının üçüncü golünü attı. Bundesliga’da üst üste 5. maçını kaybeden Köln’de teknik direktör Uwe Rapolder’in görevi bırakması bekleniyor. 
     Halil Altıntop’un takımı Kaiserslautern deplasmanda Mönchengladbach’a 4-1 yenilerek, kötü gidişini devam ettirdi. Gol krallığının zirvesinde yer alan Halil 90 dakika görev aldığı maçta etkili olamadı. 
     Yıldıray Baştürklü Hertha Berlin, Mainz engelini kolay geçti 3-1. Yıldıray’ın 86 dakika forma giydiği mücadelede Mavi-Beyazlılar’ı galibiyete götüren golleri Marcelinho 2 ile Panteliç kaydetti. 
     Bayern Münih evinde Duisburg’u Ballack, Ze Roberto, Santa Cruz ve Pizarro’nun golleriyle 4-0’lık skorla devirip, liderlik koltuğunu Hannover ile deplasmanda 0-0 berabere kalan Werder Bremen’den devraldı. A.Bielefeld, Nürnberg’i dış sahada 3-2 yenerek, küme düşme potasından uzaklaştı. 
     
     Tugaylı B.Rovers yükseliyor 

     İngiltere Premier Ligi’nde Tugay Kerimoğlu’nun takımı Blackburn Rovers sahasında Birmingham’ı 2-0 yenerek, son dört maçta üçüncü galibiyetini elde etti. Tugay’ın orta alanda 90 dakika başarıyla görev aldığı karşılaşmada Mavi-Beyazlılar’ı 3 puana taşıyan golleri Dickov Pen. ve Bellamy kaydetti. Blackburn bu sonuçla Premier Lig’de maç fazlasıyla 9. sıraya yükseldi. 
     Wigan, bu sezon Premier Lig’e yeni yükselmesine rağmen aldığı başarılı sonuçlara yenisini ekledi. Siyah-Beyazlılar deplasmanda Aston Villa’yı 2-0 mağlup ederek, ard arda 4. galibiyetini alıp, üçüncülüğe oturdu. 
     Arsenal zorlu Manchester City engelini Pires’in penaltı golüyle geçti. Fransız yıldız maç içinde bir penaltı vuruşundan yararlanamadı. 
     Manchester United, Old Trafford’da Tottenham ile 1-1 berabere kaldı. Silvestre’nin golüne Jenas karşılık verdi. 
     Sezonun hayal kırıklığı yaratan ekibi Liverpool ise Fulham’a deplasmanda 2-0 kaybederek, taraftarını bir kez daha üzdü. 
     
</TEXT>
</DOC>
