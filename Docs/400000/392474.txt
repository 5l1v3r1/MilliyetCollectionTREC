<DOC>
<DOCNO> 392474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/guncel/axgun01.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürü biber gazı kurtardı 
</HEADLINE>
<TEXT>


İstanbul'da şehir magandaları sınır tanımıyor. Emniyet Müdürü Usta, kendisine saldıran grubu biber gazıyla etkisiz hale getirebildi 

ERDAL KILINÇ İstanbul 

Tehlikeli ve şüpheli araç kullanan sürücü kendisini durdurmak isteyen Eminönü İlçe Emniyet Müdürü Avni Usta ile şoförüne saldırdı. Usta, kendilerini darp etmeye çalışan 4 kişiyi biber gazıyla etkisiz hale getirdi. Sivil plakalı makam aracıyla evine giden Usta, dün 01.30 sıralarında Şişli Piyalepaşa Bulvarı'nda tehlikeli şekilde otomobil kullanan bir sürücüyü fark etti. 

3 kişi de arkadan geldi 
Usta, zaman zaman duran, zaman zaman hızlanan, zikzaklar çizerek ilerleyen 34 VE 8605 plakalı otomobili durdurmak istedi. Israrla yoluna devam eden otomobil, yaklaşık 200 metre sonra aniden durarak polis aracının önünü kesti. Otomobilden inen sürücü, Usta'nın şoförüne vurmaya başladı. 
Olay yerine gelen 34 VT 3879 plakalı araçtan inen 3 kişi de tehlikeli araç kullanan sürücüyle birlikte Usta'yı darp etmek istedi. Kargaşadan yararlanan saldırganlar, bu sırada yardıma gelen trafik ekibindeki bir polis memurunun tabancasını aldı. Usta, makam aracında bulunan biber gazıyla saldırganlara müdahale etti. Yüzlerine gaz sıkılarak etkisiz hale getirilen saldırganlar, Şişli İlçe Emniyet Müdürlüğü ekiplerine teslim edildi. 

18 suça karışmışlar 
Poliste 18 ayrı suçtan kayıtları bulunan zanlılar Muammer Akyıldız, Yusuf Akyıldız, Faruk Turaman ve Hakkı Dinçer Akdoğan, 'polise mukavemet' suçundan Şişli Adliyesi'ne çıkarıldılar. Muayenelerinde alkollü oldukları belirlenen zanlılardan Akyıldız'ın kavga sırasında gözünden yaralandığı görüldü. Dört zanlı adliyede ifadelerinin alınmasının ardından serbest bırakıldı. 
Adli Tıp Kurumu'nca, 'darp edildiği' raporu verilen Usta, şüpheli aracı kendisine ve başkalarına da zarar verebileceğini düşünerek durdurmak istediğini belirterek, şöyle konuştu 

'Polisiz' dedi ama... 
"Telsiz anonsuyla trafik ekiplerini uyardık. Otomobil birden önümüzde durdu. Araçtan inen kişi, polis olduğumuzu söylememize rağmen, şoförüme vurmaya başladı. Diğer araçtaki 3 kişi saldırıya katıldı. Önceki anonsumuz üzerine ekip geldi. Kargaşa sırasında trafik polisinin de silahını alıp bize doğrulttular. Yanıma aldığım biber gazıyla saldırganları etkisiz hale getirdim." 





</TEXT>
</DOC>
