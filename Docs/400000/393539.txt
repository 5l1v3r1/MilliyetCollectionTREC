<DOC>
<DOCNO> 393539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur36.html </URL>
<DATE> 2005/11/09/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Vikingler"den Levent'te yıkım protestosu 
</HEADLINE>
<TEXT>

     "Viking Show" adlı oyunun dünya prömiyerinin yapılacağı Levent Gösteri Merkezi’nin yıkımına başlanması, oyunu sergileyecek grup tarafından dansla protesto edildi. 
     "Viking Show" adlı oyunda rol alacak İsveçli gruptan 15 kişi, dans, müzik ve tiyatronun birleştirildiği oyundan bir bölümü, Metro City Alışveriş Merkezi’nin önünde sergiledi. Grubun gösterisi, vatandaşlarca da alkışlandı. 
     Gösterinin ardından basın mensuplarına bir açıklama yapan "Viking Show"un yazarı Ley Muammer Yalçın, prova için bu sabah Levent Gösteri Merkezi’ne gidince yıkım ekiplerinin çalışma yaptığını gördüklerini söyledi. 
     Merkezin yıkılacağından haberleri olmadığını belirten Yalçın, "Şovun dünya prömiyerinin Türkiye’de yapılmasına karar vermiştik. 
     Yılın kültür olayını yapmak için geldik. Ancak şok olduk" dedi. 
     Gösteriyi sahneleyecekleri bir mekanın artık olmadığını belirten Yalçın, kendilerine salon verilmesini istedi. 
     Kendilerine, Levent Gösteri Merkezi’nin yıkılmasına gerekçe olarak bu alana Dubai Towers’ın yapılacağının söylendiğini anlatan Yalçın, mekanları ellerinden alındığı için 2 yıldan beri çalıştıkları oyunu oynayamamaları durumunda maddi ve manevi olarak zarara uğrayacaklarını belirtti. 
     "Türkiye, AB’ye girme çabaları içinde. Biz bu gösteriyle kültür savaşçıları olarak AB’yi buraya getirdik" diyen Yalçın, oyundan bir bölümü de bu durumu protesto etmek amacıyla sergilediklerini bildirdi. 
     
</TEXT>
</DOC>
