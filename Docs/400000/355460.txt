<DOC>
<DOCNO> 355460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur06.html </URL>
<DATE> 2005/06/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Öldürülen PKK'lının ailesine DEHAP'lılardan taziye 
</HEADLINE>
<TEXT>

     Osman BEKLEYEN - Feyat ERDEMİR DHA 

      VAN'da güvenlik güçleriyle girdiği çatışmada öldürülen iki PKK'lının savcılık izniyle toprağa verilmesi nedeniyle çıkan ve bir kişinin öldüğü 9 kişinin de yaralandığı olayların yaşandığı Bostaniçi Beldesi'nde oturan terörist Cevher İşnaz'ın ailesine Batman ve Diyarbakır'dan gelen DEHAP'lılar taziyede bulundu. Ziyaret ardından savcılık tarafından ellerinde arama izni bulunan jandarma ile Bostaniçi Beldesi'nin DEHAP'lı Belediye Başkanı Gülcihan Şimşek arasında kısa süreli gerginlik yaşandı. Başkan Şimşek, olay yerine çağrılan iki kadın polis tarafından götürüldüğü bir evde aranırken, avukatına da tutanak tutturdu ve şikayetçi olacağını söyledi. 
     Van’ın Gürpınar İlçesi’nde geçen cuma günü çatışmada ölen PKK’lı teröristler Cevher İşnaz ile Mehmet Bazan Şahin’in savcılık izniyle pazar gecesi gömülmesinin ardından, ailelerinin başvurusu üzerine mezarlarının açılıp cenazelerin alınması sırasında olaylar çıktı. Teröristlerden Mehmet Bazan Şahin'in cenazesi Şanlıurfa'ya götürülürken, Cevher İşnaz'ın Van kent merkezine 5 kilometre uzaklıktaki Bostaniçi Beldesi'nde toprağa verilmesi sırasında yaklaşık 3 bin kişi PKK ve Abdullah Öcalan lehine gösteri yaptı. Güvenlik güçlerinin izinsiz gösteriye müdahalesiyle çıkan çatışmada, Vahdettin İnan yaşamını yitirirken 5'i gösteri ile bir polis ve 3 gazeteci yaralandı. Ersi gün ölen gösterici Vahdettin İnan'ın cenazesinin toprağa verilmek üzere Bostaniçi Beldesi’ne götürülmesi sırasında yine olaylar çıktı, taşlı saldırıya uğrayan güvenlik güçleri havaya uyarı ateşi açtı. 
     Van'da gerginliğe neden olan cenazelerin ardından bugün Batman ve Diyarbakır'dan otobüs, minibüs ve otomobillerle konvoy halinde gelen DEHAP'lılar, olayların yaşandığı Bostaniçi Beldesi'nde oturan terörist İşnaz ile gösterici İnan'ın ailelerine taziyede ziyaretinde bulundu. DEHAP'lılar, Van girişinden itibaren Bostaniçi Beldesi'ne kadar sıkı güvenlik önlemleri altında götürüldü. Bostaniçi Belde Belediye Başkanı Gülcihan Şimşek ve DEHAP Van İl Başkanı Abdurrahman Doğar ile yaklaşık 150 kişilik gurup, ilk olarak gösterici Vahdettin İnan'ın evine gitti. Bir süre burda oturan grup daha sonra Gürpınar'da öldürülen PKK'lı Cevher İşnaz'ın evine doğru yürümeye başladı. Bu sırada ara sokaklardan gruba katılanlarla birlikte sayıları 300'e ulaşan kalabalık, sözde PKK bayrakları açıp bölücübaşı Abdullah Öcalan ve PKK lehine slogan atarak yürümeye başladı. 
     
     BAŞKAN ÜZERİNİN ARANMASINA TEPKİ GÖSTERDİ 
     Taziyelerin ardından gösteri yapan grup dağılırken, Batman'dan gelen yaklaşık 100 kişi, araçlara binerek dönmek için yola çıktı. Ancak, DEHAP'lıların konvoyunu belde çıkışında durduran jandarma, arama yapacağını bildirdi. Bostaniçi Belde Belediye Başkanı Gülcihan Şimşek’in de aranmak istenmesi sırasında gerginlik yaşandı. Belediye başkanı olduğunu söyleyen Şimşek aranmak istenmediğini belirtince güvenlik güçleri Cumhuriyet Savcılığı'ndan alınan arama emrini gösterdi. Bunun üzerine Şimşek avukatı Dinçer Aslan’ı çağırıp tutanak tutulmasını istedi. 
     
     KADIN POLİS ÇAĞRILDI 
     Başkan Şimşek, çağırılan iki kadın polis tarafından yakındaki bir eve götürülerek arandı. Güvenlik güçlerinin kanunsuz arama yaptığını belirten Şimşek, haklarında suç duyurusunda bulunacağını söyledi. Şimşek, En önemli bir insan hakkı olan aratmama hakkı ihlal edildi. Ancak bir kişi suçlu olursa aranabilir. Şüpheli, zanlı olursa aranır. Bir belediye başkanı şüpheli, zanlı olarak arandı. Gerekçe de kamu düzenini ve güvenliğini korumak olarak gösterildi. Biz burada kamu düzenini koruyan kişiler değilmiyiz Bu konuda suç duyurusunda bulunacağız'' dedi. 
     Avukat Dinçer Aslan ise genel bir arama kararı çıkarıldığını ancak bir belediye başkanının üstünün aranması için ismine arama kararı çıkarılması gerektiğini savundu. Ayrıca arama için arama kararında kişiye isnat edilen suçun somut olarak belirtilmesi gerektiğini söyledi. Aramanın ardından Başkan Şimşek ve beraberindekiler kontrol noktasından ayrıldı. 
     
</TEXT>
</DOC>
