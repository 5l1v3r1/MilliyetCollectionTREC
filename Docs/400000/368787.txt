<DOC>
<DOCNO> 368787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/ekonomi/eko02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok sarhoşa içki satışı yasak 
</HEADLINE>
<TEXT>


Yeni işyeri açma yönetmeliğine göre, sarhoş olana içki satılamayacak. Kahvehanelerde kütüphane kurulacak. Taksilere şoförün kimlik bilgileri asılacak 

EKONOMİ SERVİSİ 

İşyeri Açma ve Çalışma Ruhsatlarına İlişkin Yönetmelik ile bir dizi değişiklik getirildi. Dükkanlar, büfeler, sarhoş olmuş kişiye içki satamayacak. Apartmanda iş yeri açmak için bütün oturanların onayı gerekecek. İnternet kafelerde bölücü ve porno sitelere erişim engellenecek. Hamam çalışanı traşlı olacak. Kahvehanelerde kütüphane ve gazete bulunacak. Taksi şoförünün kimlik kartı müşterinin görebileceği bir yere asılacak. 
Resmi Gazete'nin dünkü sayısında yayımlanan yönetmeliğe göre iş yeri açacak olanlar, engellilerin işyerine giriş ve çıkışları için gereken kolaylaştırıcı tedbirleri alacaklar. 
Sağlık koruma bandı mülkiyet sınırları dışında belirlenemeyecek ve bu alan içinde mesken veya insan ikametine mahsus yapılaşmaya izin verilmeyecek. 
Yönetmeliğin getirdiği yeniliklerden bazıları şöyle 

Apartmanda işyeri için oturanların onayı aranacak Kat Mülkiyeti Kanunu kapsamına giren gayrimenkullerin, mesken niteliğindeki bağımsız bölümlerinde sinema, tiyatro, kahvehane, gazino, pavyon vs. gibi gıda ve beslenme yerleri imalathane, boyahane, basımevi, dükkan,galeri ve çarşı gibi işyerlerinin açılması hususunda kat maliklerinin oy birliği şartı aranacak 

Kendisini idare edemeyen sarhoşa içki satılamayacak Yönetmelikle, kendisini idare edemeyecek derecede sarhoş olanlara içki satışı yasaklandı. Yönetmeliğe göre, onsekiz yaşından küçüklerin yanlarında ebeveynleri, veli veya vasileri olsa bile bar, pavyon, gazino, meyhane gibi içkili yerler ile kıraathane ve oyun oynatılan benzeri yerlere alınması yasak olacak. 

İnternet kafelerde bölücü ve porno site yasak Yönetmeliğe göre, internet kafelerde bulunan bilgisayarlarda bilgi ve beceri artırıcı veya zeka geliştirici nitelikteki oyunların oynatılması serbest olacak. Yönetmelikle, internet kafelerde, devletin ülkesi ve milletiyle bölünmez bütünlüğüne, Anayasal düzene, genel güvenliğe ve genel ahlaka zararı dokunacak internet sayfalarına erişimin sağlanması ise yasaklandı. 

Kahvehanelere en az 100 kitaplık kütüphane açılacak Kahvehaneler ve çay bahçelerinde en az beş farklı günlük gazete bulunacak. En az 100 farklı kitabın yer aldığı kütüphane kurulacak. İkinci sınıf kahvehanelerde en az üç günlük gazete bulunacak, en az 50 kitaplık kütüphane kurulacak. Üçüncü sınıf kahvehaneler en az iki adet günlük gazete bulunacak, en az 25 farklı kitaplık kütüphane olacak. 

Taksi şoförü, kimlik bilgilerini taksiye asacak Taksi durağı, en az sekiz araba park edebilecek alana sahip olacak, yazıhanede ecza dolabı bulunacak. Telefon ve telsiz sistemi bulunacak, taksi duraklarında şoförlerin isimleri ve fotoğrafları görünür şekilde asılacak, taksilerde şoförle ilgili kimlik bilgileri müşterinin görebileceği şekilde yer alacak. Çalışanlar, işyerinin belirlediği kıyafeti giyecek. 

Hamam çalışanı traşlı, tırnakları kesili olacak Hamam soyunma, yıkanma ve dinlenme yeri olmak üzere üç bölümden oluşacak. Çalışanların saç, sakal ve tırnakları kesilmiş ve temizlenmiş olacak, hastalıklarının bulunmadığına ilişkin sağlık raporu bulunacaktır. Bu raporlar altı ayda bir yenilenecektir. Müşteriler için kullanılan havlu ve benzeri takımlar ayrı olacak ve her kullanımdan sonra yıkanacak ve dezenfekte edilecektir. 


</TEXT>
</DOC>
