<DOC>
<DOCNO> 392614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur17.html </URL>
<DATE> 2005/11/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yardım istemeye giderken otomobilin altında kaldı... 
</HEADLINE>
<TEXT>

     Gaziantep'in Nurdağı İlçesi'nde bariyere çarpan TIR'dan yara almadan kurtulan sürücü, trafik polislerinden yardım istemeye giderken otomobilin altında kalarak hayatını kaybetti. 
     Alınan bilgiye göre, Duran Karakaya yönetimindeki 80 KK 608 plakalı TIR, Tarsus-Adana-Gaziantep TAG Otoyolu'nda, yağış nedeniyle kayganlaşan yolda kontrolden çıkarak bariyere çarptı. 
     TIR'dan yara almadan kurtulan Duran Karakaya, kazayı görüp otoyolun diğer istikametinde duran trafik polislerinden yardım istemeye gitti. Bu sırada Fikri Yıldız'ın kullandığı 80 AP 488 plakalı otomobil, Karakaya'ya çarptı. 
     Otomobilin altında kalan ve bir süre sürüklenen Duran Karakaya, olay yerinde hayatını kaybetti. 
     Otomobil sürücüsü Fikri Yıldız, gözaltına alındı. 
     
</TEXT>
</DOC>
