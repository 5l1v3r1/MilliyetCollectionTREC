<DOC>
<DOCNO> 354023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko42.html </URL>
<DATE> 2005/06/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Turkcell'den İrancell açıklaması Tarafımıza ulaşmış bilgi yok 
</HEADLINE>
<TEXT>

     Turkcell İletişim Hizmetleri A.Ş, Turkcell'in İran'daki ilk özel GSM lisansı konusunda devre dışı kaldığı yönünde, kendilerine ulaşmış resmi herhangi bir bilgi bulunmadığını açıkladı. 
     Turkcell'den Borsa'ya gönderilen açıklamada, medyada ''İran'daki yetkililerin, Turkcell'in İran'daki ilk özel GSM lisansı konusunda devre dışı kaldığını açıkladıklarına'' dair haberler yer aldığı belirtilerek, konu ile ilgili olarak taraflarına ulaşmış olan resmi herhangi bir bilgi bulunmadığı kaydedildi. Açıklamada, şöyle denildi 
     ''Daha önce farklı mecralarda yapılan açıklamalarda da belirtildiği üzere, İran piyasasına olan inancımızı sürdürmekte ve gerekli koşulların sağlanması yönünde çalışmalarımızı yürütmekteyiz. Başta Genel Kurul ve Yönetim Kurulu olmak üzere İrancell şirketinin yönetim haklarının ilgili kanunlar çerçevesinde İranlı özel sektör şirketleri ve katılımımız ile oluşturulacak bir yapıda ve ortakların şirketin gerekli iş planları çerçevesinde kendi oranları nispetinde finansal yükümlülüklerini yerine getirdiği bir düzende İrancell konsorsiyumunun süratle yapılandırılabileceğini düşünmekteyiz.'' İlgili haberlere konu olan muhtemel kararların hangi zeminde alındığının şirketçe bilinmediğine işaret edilen açıklamada, durumun doğuracağı potansiyel sonuçların değerlendirilerek gerekiyorsa hukuki müracaatların yapılacağı bildirildi. 
     Bu arada, açıklamanın ardından Borsa'daki Turkcell hisselerinin sırası işleme açıldı. 
     
</TEXT>
</DOC>
