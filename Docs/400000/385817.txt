<DOC>
<DOCNO> 385817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy10.html </URL>
<DATE> 2005/10/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan'dan siyaset literatürüne ekleme Sermaye ırkçısı bunlar 
</HEADLINE>
<TEXT>

     Başbakan Tayyip Erdoğan, yabancı sermayeye karşı çıktığını savunduğu muhalefet için, "sermaye ırkçısı" deyimini kullanarak siyaset literatürüne yeni bir deyim ekledi. Bu zihniyette olanları "tek tek kantara çıkardığını ve kantarda bunların kilosunun belli olduğunu" söyleyen Erdoğan, "Sadece muhalefet ederler taş üstüne taş koydukları baki değildir. Kim ki bu ülkede taş üstüne taş koymaya kalkar, kim ki bir yenilik getirir ona karşı çıkarlar. 
     Kimileri ’eski komünist kafa’ dese de ben onlara ’sermeye ırkçısı’ diyorum. Buradan ilan ediyorum bugünün dünyasında onlara yer yok, bunu böyle bilsinler" diye konuştu. 
     Erdoğan, AKP Grup toplantısında yaptığı konuşmada sadece muhalefete yüklendi. Konuşmasının başında deprem felekate yaşayan Hindistan, Pakistan ve Afganistan’a gönderilen yardımlardan bahsederek her zaman yardıma hazır olduklarını anlatan Erdoğan, daha sonra iç politikaya döndü. 
     
     "FELSEFENİN TEMEL KAVRAMLARI BİLE TARTIŞMAYA AÇILDI" 

     AKP’nin siyasetiyle Türkiye’nin büyük bir dönüşüme girdiğini, dönüşümün sadece bu ülkeyle sınırlı olmadığını, Türkiye’nin muhataplarının da dönüştüğünü belirten Erdoğan, "3 Ekim sonrasında ülkemiz yeni tartışmalara sahne oldu. 
     Bunlar sadece bizim ülkemizle sınırlı kalmamakta evrensel ölçüde gündem oluşturmaktadır. Felsefenin temel kavramları bile bu vesileyle akademik seviyede yeniden tartışmaya açılmıştır. Aydınlarımız bilimadamlarımız da yeni döneme hazır olmalı" diye konuştu. 
     
     ECEVİT’E ONLAR ZAMANIN RUHUNU ISKALAYIP GEÇENLERDİR 

     Özgüven eksikliği, kendi ülkesine, inancına, devletine inancı zayıf olan bazılarının aksine Türkiye’nin küresel anlamda büyüdüğünü belirten Erdoğan, Artık ’onlar ortak biz ise pazar’ psikolojisiyle savunma psikolojisinde kalmayacağımızı bütün dünya biliyor görüyor. Herkes hesabını buna göre yapmalıdır. Üzülerek görüyoruz ki zamanın gerisinde kalan gelişmeleri okuyamayanlar var. Onlar zamanın ruhununu ıskayalıp geçenlerdir. Kusura bakmasınlar bizim onlarla oyalanacak vaktimiz yok. Bırakın onlar bildiklerini okusunlar" şeklinde konuştu. 
     
     MHP’YE DE ELEŞTİRİ VAR 

     Türkiye’yi izolasyon politikalarına mahkum etmeye çalışanlar bulunduğunu, millet, devlet gibi ortak kavramların istismar edildiğini vurgulayan Başbakan Erdoğan, eleştirilerini de şöyle sürdürdü 
     "Ufuksuzluklarına komplekslerine ortak değerlerimizi kılıf yapmaya çalışmaktadırlar. Bu devlet, bu millet, dünyaya kendine olan özgüveniyle bakmaktadır ve bu özgüveniyle geleceğe yürüyecektir. Türkiye’nin pencerelerini kapılarını dünyaya açmasından rahatsız olanlar ne bu devlete ne millete güvenmektedir. Devleti ve milleti korku anaforunda mecalsiz bırakmaya çalışmaktadırlar. Milletimiz bu değerlere pamuk ipliğiyle değil çelikle bağlıdır. Bugün itibariyle bu yürüyüşüne büyük bir adım daha eklemiştir. 
     AB’ye katılım sürecinin başlamasıyla birlikte artık ekonomide de yeni bir sürece giriliyor. AB müktesabatı yüzde 90’lara varan oranda ekonomiyle doğrudan ilgilidir." 

     
</TEXT>
</DOC>
