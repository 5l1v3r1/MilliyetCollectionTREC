<DOC>
<DOCNO> 396420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/axgun02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan çocuğun sağlığı tehlikede 
</HEADLINE>
<TEXT>


Araştırmaya göre, çalışan çocukların üçte biri sigara içiyor. Yüzde 78'inde solunum yolu enfeksiyonu, yüzde 87'sinde kronik öksürük, alerjik rinit var 

AYŞEGÜL AYDOĞAN İstanbul 

Marmara Üniversitesi Tıp Fakültesi öğretim üyelerinin "Çalışan Çocukların Solunum Problemleri, Sigara İçme Oranları ve Sigaranın Solunum Problemleriyle İlişkisi" konulu araştırması, çalışan her 3 çocuktan birinin sigara içtiğini ortaya koydu. Çalışan çocukların sağlık sorunlarını ele almak amacıyla "20 Kasım Dünya Çocuk Hakları Günü" nedeniyle sonuçları açıklanan araştırma, Pendik ve Kartal Çıraklık Eğitim Merkezleri'nde eğitim gören 108'i kız, 534'ü erkek toplam 642 çocuk üzerinde yapıldı. 

İşkoluna göre dağılım 
Çocukların 17.8'i motor, yüzde 22.9'u torna-tesviye, yüzde 22.6'sı berberlik, yüzde 15.7'si tekstil-konfeksiyon, yüzde 13.7'si mobilya-yapı, yüzde 7.3'ü de elektrik ve inşaat malzemeleri kolunda çalışıyor. 
Çalışan çocuklar işyerlerinde akciğer ve diğer organlara zarar verebilecek tozlara, çeşitli kimyasal ve toksik maddelere daha fazla maruz kaldıkları için solunum yolları problemlerini daha sık yaşıyor. Solunum açısından risk altında olan çocukların sigara içmeleri de var olan problemlerini artırıyor ve ilave hastalıklara neden oluyor. 

Nefes darlığı çekiyor 
Tozlu, dumanlı ortamlar ve sigara dumanı gibi etkenler nedeniyle çalışan çocukların yüzde 87.2'sinde öksürük ve alerjik rinit burun akıntısı yüzde 78.1'inde hırıltı ve nefes darlığı, yüzde 49.1'inde göğüsten ses ıslık gibi şik yetleri olduğu saptandı. 
Sigara içmeye bağlı olarak, çalışan çocuklar daha sık üst solunum yolu enfeksiyonu geçiriyor, kronik öksürük ve alerjik rinit gibi sorunları yoğun yaşıyor. 

Suçlular kurtarılamıyor 

GÜRKAN AKGÜNEŞ İstanbul 
ÇETE veya aileleri tarafından suça itilen ve yaş sınırı nedeniyle ceza verilemeyen çocuklar, tedbir kurumlarının hayata geçirilememesi nedeniyle yeniden suç dünyasına dönüyor. 
Son dönemde suç şebekelerinin gözdesi haline gelen çocuklar, son olarak Prof. Dr. Erol Uçer ve İngiliz Moe Kassamali'nin soyulması olayıyla gündeme geldi. Çetenin 8 yaşındaki üyesi P.'nin 26 kez yakalandığının ortaya çıkması çocuklar için öngörülen tedbir kurumlarındaki yetersizliği de gözler önüne serdi. 
Mahkeme ve savcılar yaş sınırı nedeniyle cezalandırılamayan çocukları tek tedbir kurumu olarak görülen Sosyal Hizmetler ve Çocuk Esirgeme Kurumu'nun SHÇEK yurt, yuva ve merkezlerine gönderiyor. Bu kurumlar da yapısı ve mevzuatları gereği çocukları zorla tutamadığı için çocuk rahatlıkla kaçabiliyor. 

Dayağa karşı 'Mavi Kurdele' 

ANKARA AA 
TÜRKİYE Milli Pediatri Derneği Başkanı Prof. Murat Yurdakök, Türkiye'de şiddetin "terbiye" biçimi olarak algılanmasının bunun hem tekrarlamasına hem de gizlenmesine yol açtığını belirterek, "Çocuklar dayak yiyor, yakılıyor, ağızlarına biber sürülüyor ve aşağılanıyor" dedi. Yurdakök, çocuklar fiziksel şiddete uğradığında vücutlarında oluşan çürükleri simgeleyen "Mavi Kurdele" kampanyası başlattıklarını belirterek, bu kurdelenin kampanyayı destekleyenlerce takılması çağrısında bulundu. 



</TEXT>
</DOC>
