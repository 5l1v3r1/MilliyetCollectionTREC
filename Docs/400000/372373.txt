<DOC>
<DOCNO> 372373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo06.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 farkı 
</HEADLINE>
<TEXT>


Türkiye son bir ayda adeta F1 ile yatıp, kalktı. Medyada yayınlanan haber sayısı 2029 ile rekor kırarken dev yarış, terör ve Kıbrıs sorunundan bile daha fazla yer buldu 


Türk basını, geçtiğimiz bir ay boyunca Formula 1'e adeta kilitlendi. Ajans Press Medya Takip Merkezi'nin 23 Temmuz - 22 Ağustos tarihleri arasında ulusal, bölgesel, yerel bazda toplam 954 yayın ile 28 ulusal TV kanalında yaptırdığı takip sonucunda Türk basınında F1 ile ilgili tam 2029 adet haber yayınlandığı, bunun da rekor düzeyde olduğu açıklandı. Ulusal gazete ve dergilerin Formula 1 için verdikleri özel eklerin toplam sayfa sayısı da 422'yi buldu. 
F1'in medyada kırdığı haber rekoru, kamuoyunda çok tartışılan birçok olayın da önüne geçti. İngiltere'de 56 kişinin öldüğü terör saldırısı o hafta içinde 690 habere konu olurken, F1 haberleri aynı hafta 1193 kez gündeme geldi. F1'in Türkiye'ye gelişi, medyada 2003'te Türkiye'nin gündemine oturan "batık bankalar" sorunundan bile çok yer buldu. Bankalara el konulması haberi o ay 1388 kez basına yansımıştı. Bir aylık toplamı 2029 habere ulaşan F1, KKTC'de Cumhurbaşkanlığı seçiminin yapıldığı Nisan ayındaki 1874 haberlik rekoru da geride bıraktı. 

Schumi iddiası 

Almanya'nın Bild gazetesi Michael Schumacher'in 2006 yılında Ferrari ile sözleşmesi bittikten sonra Mercedes'e geçeceğini iddia etti. Haberde Schumacher'in Türkiye'de yaşadığı fiyaskonun ardından Ferrari ile devam etmeme kararı aldığı öne sürüldü. Mercedes'in patronu Norbert Haug'un en büyük rüyasının da Schumi'nin gelmesiyle gerçekleşeceği bildirildi. Schumi bu iddiaları yalanlarken, 7 dünya şampiyonluğu bulunan ünlü pilotun Ferrari'de yerini alacak ismin ise Raikkonen'in olacağı kaydedildi. 


</TEXT>
</DOC>
