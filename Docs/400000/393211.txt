<DOC>
<DOCNO> 393211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas25.html </URL>
<DATE> 2005/11/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
23 yıllık sahte lorda 21 ay hapis cezası... 
</HEADLINE>
<TEXT>

     Kendisini 23 yıldır lord olarak tanıtan sahtekar, 21 ay hapis cezasına çarptırıldı. 
     Gerçek kimliği açıklanmayan sahte ''Buckingham Lordu'', İngiltere'nin Canterburry kentinde yargılandığı mahkemede bugün hapis cezasına mahkum edildi. 
     Sahte lordun, 1962 yılında 9 aylıkken ölen bir bebeğin kimliğini kullandığı, Charles Edward Buckingham adıyla evlilik yaptığı, bu evlilikten olan çocuklarına da bu sahte soyadını verdiği anlaşıldı. 
     İsviçre'de bir sigorta şirketinde danışman olarak çalışan sahte lordun sahtekarlığının, geçen ocak ayında Fransa'nın Calais liman kentinde yapılan kimlik kontrolünde anlaşıldığı, buna rağmen buradan gemiye binen sahte lordun İngiltere'nin Dover limanında gözaltına alındığı belirtildi. 
     Polisin yaptığı ayrıntılı çalışma sahte lordla ilgili gerçeği ortaya çıkardı ve sahte lord hapis cezasına çarptırıldı. 
     Sahte isim kullanmak İngiltere'de suç teşkil etmiyor, ancak sahte pasaport için başvuruda bulunmak 2 yıla kadar hapisle cezalandırılıyor. Yargıç, sahte lordu ''kimlik hırsızlığından'' mahkum etti. 
     
</TEXT>
</DOC>
