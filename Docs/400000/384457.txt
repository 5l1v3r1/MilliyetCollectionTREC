<DOC>
<DOCNO> 384457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun35.html </URL>
<DATE> 2005/10/06/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Merkel Schröder'den 3 puan önde 
</HEADLINE>
<TEXT>

     Almanya'da yapılan bir araştırma, Başbakan Gerhard Schröder'in başbakan olarak kalmasını isteyenlerin oranının yüzde 25, Hıristiyan Demokrat Birlik Partisi CDU Genel Başkanı Angela Merkel'in başbakan olmasını isteyenlerin oranının da yüzde 28 olduğunu ortaya koydu. 
     Alman özel televizyonu N24 tarafından yapılan araştırmaya göre, Schröder'in de Merkel'in de başbakan olmasını istemeyenlerin oranı yüzde 40. 
     Farklı bir araştırmada ise Alman halkının yaklaşık yüzde 52'sinin Sosyal Demokrat Parti SPD ile Birlik partilerinin CDU CSU büyük koalisyon oluşturmasından yana olduğu ifade edildi. 
     Bu arada SPD Genel Başkanı Franz Müntefering, bugün Schröder ile birlikte Merkel ve Hıristiyan Sosyal Birlik Partisi CSU Genel Başkanı Edmund Stoiber ile yaptığı görüşmeden önce, hafta sonu da sürdürülmesi beklenen görüşmelerde kesin sonuç alınmadan açıklama yapmama kararı aldıklarını söyledi. 
     Görüşmelerle ilgili sonuçların 9 Ekim Pazar akşamından önce alınacağını tahmin etmediğini belirten Müntefering, 10 Ekim Pazartesi günü kamuoyunu sonuçlar hakkında bilgilendireceklerini kaydetti. 
     
</TEXT>
</DOC>
