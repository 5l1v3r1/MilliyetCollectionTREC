<DOC>
<DOCNO> 378963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko36.html </URL>
<DATE> 2005/09/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Altın fiyatları 17 yılın zirvesinde... 
</HEADLINE>
<TEXT>

     Uluslararası borsalarda altının onsu, 458 dolar seviyesini de geride bırakarak son 17 yılın zirvesine çıktı. 
     Petrol fiyatlarındaki yükselişin dünyada güçlü bir enflasyon dalgası yaratmasından korkan yatırımcıların korunaklı bir liman olarak gördükleri altına yöneldiği belirtiliyor. 
     Katrina Kasırgası'nın ardından ABD ekonomisinin nasıl bir performans göstereceğinin belirsizliği de altına yönelişi hızlandırıyor. Analistler ayrıca, daha önce imzalanan bir anlaşma çerçevesinde son haftalarda önemli miktarda altın satan Avrupalı merkez bankalarının işlemlerini tamamlayıp piyasadan çekilmesiyle arzın güçlü fiziki talebi karşılamakta zorlandığına dikkati çekiyorlar. 
     Birçok analiste göre altın fiyatları, en son 1987 yılında görülen psikolojik öneme sahip 500 dolar hedefini önümüzdeki yıl yakalayacak. 
     Altın, 1980 yılında petrol fiyatlarından kaynaklanan dünyadaki yüksek enflasyon ortamında, 850 dolar seviyesine kadar yükselmişti. 
     
</TEXT>
</DOC>
