<DOC>
<DOCNO> 364736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy17.html </URL>
<DATE> 2005/07/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Türkiye "gözaltı" rahatsızlığını İsviçre'nin Ankara Büyükelçisi'ne iletti 
</HEADLINE>
<TEXT>

     Türkiye, İşçi Partisi İP Genel Başkanı Doğu Perinçek’in İsviçre’de gözaltına alınmasından duyduğu rahatsızlığı İsviçre’nin Ankara Büyükelçisi Walter Gyger’e iletti. 
     Edinilen bilgiye göre, Dışişleri Bakanlığı Müsteşar Yardımcısı Nabi Şensoy, bugün Gyger’i Dışişleri Bakanlığı’na davet ederek, Perinçek’in hakkında İsviçre’de savcı tarafından başlatılan soruşturma kapsamında ifadesinin alınmasının Türk hükümeti ve kamuoyunda yarattığı infiali kuvvetli ifadelerle dile getirdi. 
     Görüşmede, 1915 olaylarının soykırım olmadığını ifade etmenin hiçbir ülkede suç teşkil edemeyeceği, zira 1948 tarihli "Soykırımın önlenmesi ve cezalandırılmasına dair sözleşme"de bir olayın soykırım olarak nitelenebilmesi için birtakım şartların yanı sıra yetki sahibi uluslararası bir mahkemenin kararının gerekli olduğuna işaret edildi. 
     Böyle bir mahkeme kararının olmadığının altı çizilen görüşmede, gerek Türk Tarih Kurumu Başkanı Yusuf Halaçoğlu gerek Perinçek hakkında ön soruşturma açılmasının uluslararası hukuk bakımından meşruiyeti bulunmadığı vurgulanarak, aleyhlerinde başlatılan hukuki sürecin bir an önce sona erdirilmesi gerektiği ifade edildi. 
     Görüşmede, aksi halde temel hak ve hürriyetlerden olan ifade özgürlüğünün çağdışı bir zihniyetle ihlal edilmesi anlamına geleceği ve Türk vatandaşlarına karşı bu tür davranışların iki ülke ilişkilerinde ciddi zararlara yol açmasının kaçınılmaz olduğu İsviçre tarafına hatırlatıldı. 
     Dışişleri Bakanlığı’nda bir saat süren görüşmenin ardından Gyger, Türkiye’nin görüşlerini İsviçre Dışişleri Bakanlığı’na ileteceğini söylemekle yetindi. 
     İP Genel Başkanı Perinçek, İsviçre’nin Winterthur kentinde düzenlenen basın toplantısında "Ermeni soykırımı uluslararası bir yalandır" ifadelerini kullandığı gerekçesiyle gözaltına alınmış, sorgulamasının ardından serbest bırakılmıştı. 
     
</TEXT>
</DOC>
