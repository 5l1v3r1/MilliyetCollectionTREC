<DOC>
<DOCNO> 365603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/spo04.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da seferberlik 
</HEADLINE>
<TEXT>


Başkan Atay Aktuğ ve yöneticiler, futbolcuları Anorthosis ile oynanacak rövanş maçına motive etmek için büyük uğraş veriyor. Yönetim bugün tesislerde barbekü partisi düzenleyecek, moralleri yükseltmeye çalışacak 


Trabzonspor Yönetimi, farklı Anorthosis yenilgisi nedeniyle büyük bir moral çöküntüye uğrayan futbolcuları rövanş maçına hazırlamak için seferberlik ilan etti. 
Başkan Atay Aktuğ ile yöneticiler, Bordo - Mavili oyuncuları bir an bile yalnız bırakmazken, tüm sorunlar ile tek tek ilgileniyor, olumsuz havayı dağıtmaya çalışıyor. Aktuğ, bu konuda taraftarlardan da destek istedi, "Trabzonspor'a bu kritik dönemde hep birlikte sahip çıkalım" dedi. 
Teknik Direktör Şenol Güneş de dün oyuncularıyla yaptığı toplantıda, "İlk maç geride kaldı. Şimdi çok önemli bir sınava çıkacağız. Kendinizi koyvermeyin. O maçın psikolojisinden kurtulun ve rövanşa her yönüyle hazır olun. Herşey bizim elimizde. Gerçek gücümüzü sahaya yansıtırsak, bu işin üstesinden çok kolay geliriz. Yeter ki kendinize olan güveninizi kaybetmeyin" uyarısında bulundu. 
Bu arada, Trabzonspor yönetimi ile futbolcular ve teknik kadro bugün öğle saatlerinde tesislerde bir barbekü partisi düzenleyecek. 

Fatih korkuttu 

Bir günlük iznin ardından Anorthosis maçının hazırlıklarına başlayan Trabzonspor'da, düz koşu sırasında şiddetli boyun ağrıları nedeniyle bir anda yere yığılan kaptan Fatih Tekke teknik heyeti korkuttu. Doktorların hemen müdahalede bulunduğu tecrübeli oyuncunun ciddi bir probleminin bulunmadığı, sadece boynuna kramp girdiği açıklandı. Teknik Direktör Şenol Güneş'in, hafif tempolu bir idman yaptırması dikkat çekti. Futbolcular 30 dakikalık koşunun ardından 5'e 2 top çalışması ile antrenmanı noktaladı. 

Şahin Paniğe gerek yok 

Bordo - Mavili kulübün Basın Sözcüsü İbrahim Şahin, ilk maçta aldıkları sonuçtan gerekli dersi çıkararak önlerindeki rövanşı düşünmek zorunda olduklarını belirtti. Şahin, "Paniğe gerek yok. Rövanş maçı çok daha farklı olacak. Bu futbolcular bize birçok başarılar kazandırdılar. Yine kazandıracaklar. Herkes bu takıma güvensin" dedi. 
Kıbrıs Rum Kesimi'nde yapılan ilk maçta seyircilerin takımlarına büyük katkı sağladığını da dile getiren İbrahim Şahin, "Taraftarlarımız da Türk bayraklarıyla tribünlere gelip, takımlarına destek versinler. Tek vücut olup çarşamba günü turu geçeceğiz. İkinci maç çok daha farklı olacak" diye konuştu. 


</TEXT>
</DOC>
