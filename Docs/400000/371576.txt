<DOC>
<DOCNO> 371576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/axgun02.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtlarımız son sürat hazırlanıyor 
</HEADLINE>
<TEXT>


Milliyet'in başlattığı 'Baba Beni Okula Gönder' kampanyası çerçevesinde yapılan yurtlardaki inşaat çalışmaları son sürat devam ediyor. Amaç, bu yurtları yeni öğretim yılına yetiştirmek ve daha çok öğrencinin okula gitmesini sağlamak... 

SİBEL KAHRAMAN Ağrı, Kars - Fotoğraflar Ercan Arslan 

Gazetemizin "Okumayan kız kalmasın" hedefiyle başlattığı "Baba Beni Okula Gönder" kampanyası çerçevesinde yapılan yurtlar, yeni öğretim yılına hazırlanıyor. Milliyet Gazetesi İcra Kurulu Üyesi Tijen Mergen, Çağdaş Yaşamı Destekleme Derneği Başkanı Prof. Dr. Türkan Saylan, DYapı Proje ve Araştırma Koordinatörü Fazlı Şahin, Ağrı, Kars ve Kars - Sarıkamış'ta yapımı süren kız yurtlarını yerinde inceledi. 

Kaba inşaatı tamam 
Kampanya çerçevesinde Milliyet gazetesinin yapımını üstlendiği Milliyet Sarıkamış Kız Yurdu'nun kaba inşaatı tamamlandı. Sarıkamış Milli Eğitim Müdürü Ali Bulut, ortaöğretim öğrencileri için yapılan yurda 2 düz lise ve 1 anadolu lisesinden öğrenciler alacaklarını söyledi. 

Milletvekilleri de vardı 
Ağrı Hamur'da yapımı süren Milliyet - ÇYDD - Hamur Belediyesi Kız Yurdu incelemesinde, Ağrı Valisi Yusuf Yavaşcan, AKP Ağrı milletvekilleri Halil Özyolcu ve Kerim Yıldız ile AKP Nevşehir Milletvekili Mehmet Elkatmış da bulundu. Takviye çalışmaları biten 100 öğrenci kapasiteli yurt binasının halen ince işleri yapılıyor. 

1 - Milliyet Sarıkamış Kız Yurdu 
Hobi salonları yapılıyor 

Milliyet gazetesinin yapımını üstlendiği Milliyet Sarıkamış Kız Yurdu, yeni öğretim yılında hazır olacak. Yurdun giriş katında yemekhane, revir ve nöbetçi öğretmen odaları bulunuyor. Binanın 1. ve 2. katlarında ise öğrencilerin yatak odaları, etüt salonları ve hobi salonları yer alıyor. 

2 - Milliyet-ÇYDD-Hamur Belediyesi Kız Yurdu 
Eğitim gönüllüleri, bu sizin eseriniz 

Ağrı Hamur'da yapımı süren Milliyet - ÇYDD - Hamur Belediyesi Kız Yurdu, kampanyamıza kişisel destek veren eğitim gönüllülerinin katkılarıyla yapılıyor. ÇYDD Başkanı Prof. Dr. Türkan Saylan, "Daha çok burs bekliyoruz" derken, Milliyet Gazetesi İcra Kurulu Üyesi Tijen Mergen, incelemeleri sırasında, ileride belki de burada okuyacak kız çocuklarıyla da bir araya geldi. 

3 - Kars Sabancı Kız Öğrenci Yurdu 
Yüzde 85'i bitti bile 

Kars'taki Süt Fabrikası'nın kız yurduna dönüştürülme projesi, Milliyet'in öncelikli ihtiyaçlar listesindeydi. Yapımını Sabancı Vakfı'nın üstlendiği ve 200 öğrenci kapasiteli yurdun tadilatının yüzde 85'i bitmiş durumda. 

Süt Fabrikası kız yurduna dönüşüyor 

KARS Süt Fabrikası'nın kız yurduna dönüşümü çalışmaları da tamamlanmak üzere. Yapımını Sabancı Vakfı'nın üstlendiği ve 200 öğrenci kapasiteli yurdun tadilatının yüzde 85'i bitmiş durumda. 
Yurdun, Kars için çok önemli olduğunu belirten Vali Yardımcısı Muammer Balcı, "Veliler kızlarını okutmak istiyor. Ancak yatılı imk nları yoktu. Milliyet önderliğinde VAKSA kaynaklarıyla yapılan yurtlarımız açığımızı kapatacak" dedi. 


</TEXT>
</DOC>
