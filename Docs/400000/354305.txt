<DOC>
<DOCNO> 354305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun14.html </URL>
<DATE> 2005/06/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Elefterotipia Atina ve Rum yönetimi, Kıbrıs için inisiyatif alacak 
</HEADLINE>
<TEXT>

     SOFİA ANGELİDİS Atina DHA 

      YUNANİSTAN’da yayımlanan Elefterotipia gazetesi, Rum yönetimi ve Atina’nın, Kıbrıs sorununun çözümü için yeni inisiyatif almaya hazırlandığını yazdı. 
     Gazetenin Kıbrıs muhabiri Fanos Konstandinidis’in haberinde, Birleşmiş Milletler Genel Sekreteri Kofi Annan’ın yeni insiyatif almak konusunda isteksiz olduğu öne sürülürken, BM Genel Sekreteri’nin Siyasi İşlerden Sorumlu Müsteşarı Sir Kieran Prendergast’ın, Kıbrıs ziyareti sonrasında ’KKTC ile Rum Kesimi arasında derin görüş ayrılıkları var’ şeklinde bir rapor hazırlamış olması buna gerekçe gösterildi. Bununla birlikte Elefterotipia, Kofi Annan’ın son bir girişimde daha bulunmayı düşündüğünü ve Prendergast’ı tekrar Kıbrıs’a göndereceğini öne sürdü. 
     
     ’İÇİNE GİRİLEN ÇIKMAZDAN KURTULMAK İSTİYORLAR’ 
     Gazetenin iddiasına göre, yapılan analizler, ’Kıbrıs sorununda önemli gelişmeler beklenmediğini’ gösteriyor ve bu nedenle Atina ile Kıbrıs Rum Kesimi, "içine girilen çıkmazdan kurtulmak Türk tarafının uzlaşmazlığı ve kasıtlı engellerini ortaya çıkarmak Annan’ın niyetlerini anlamak ve Kıbrıslı Rum müklerine el konulmasının uluslararası alanda duyulup kınanmasını sağlamak için" yöntem arayışında. 
     Elefterotipia, buna paralel olarak da Türkiye’nin de ’karşı saldırıya’ geçeceğini ve "Kıbrıslı Türklerin tecritinin kaldırılması KKTC’nin ekonomik ve siyasi açıdan yükselmesi Rum mülklerine el konulmasının meşrulaştırması ve çözümsüzlük için Rum Kesimi’nin suçlanması amacıyla" girişimlerde bulunacağını iddia etti. 
     
     ’TEMMUZ AYI ÇÖZÜM YOLUNDA EN HAREKETLİ AY OLACAK’ 
     Siyasi ve diplomatik kaynaklara göre ise temmuz ayı, Kıbrıs sorununun çözümüne yönelik girişimler açısından en hareketli ay olacak. Eğer temmuz boyunca bir çözüm sağlanamazsa Kıbrıs konusundaki gelişmeler ekim ayına kalacak. Bu arada, Rum Yönetimi lideri Tasos Papadopulos da 26 Temmuz’da İngiltere Başbakanı Tony Blair ile Londra’da bir görüşme yapacak. 
     
</TEXT>
</DOC>
