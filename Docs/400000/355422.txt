<DOC>
<DOCNO> 355422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy06.html </URL>
<DATE> 2005/06/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan Memura zamdan önce vekile yüksek artış yok 
</HEADLINE>
<TEXT>

     Başbakan Erdoğan, memleketi olan Rize'nin Güneysu ilçesinde annesi Tenzile Erdoğan adına yapılan Tenzile Erdoğan Güneysu Gün Hastanesi'nin açılış törenine katıldı. 
     Açılışta yaptığı konuşmada ülkenin genel anlamda kalkınmasını sağlamaya çalıştıklarını ve vatandaşların refahını artırmayı amaçladıklarını vurgulayan Erdoğan, şunları söyledi 
     ''Biz milletvekilleri olarak özlük haklarımızı memurumuza, her kesime çok ciddi imkanlar getirmedikten sonra kendimize ciddi zam yapmayacağız. Milletvekili arkadaşlarımız lojmanlarından çıkmışlardır. Şu anda da ciddi anlamda dardadırlar, zordadırlar. Bunu böyle biliniz... 
     Milletvekili arkadaşlarımın sıkıntılarını çok iyi biliyorum. Bu işi hallederken borçlanarak katlandılar. Milletvekili arkadaşlarımız Ankara'da pek durmuyor. Ankara'da dursa bile Anadolu'nun ücra köşesinden hemşehrileri geliyor. Geldiği zaman onu yedirecek, içirecek, yatıracak. Bütün masrafları elinden geçecek. Ama değirmenin suyu nereden geliyor diye soran yok.'' 
     
     SANAL GÜNDEMİN AKTÖRÜ BOL 

     Başbakan Recep Tayyip Erdoğan, oyunlara gelmeyeceklerini belirterek, ''Biz sanal gündemlerin aktörü olmayacağız, o sahalarda aktörler bol'' dedi. 
     İşadamı Cihan Kamer'in yaptırdığı hastanenin açılışına Başbakan Erdoğan'ın annesi Tenzile Erdoğan, eşi Emine Erdoğan, kızı Sümeyye Erdoğan, Sağlık Bakanı Recep Akdağ, Milli Eğitim Bakanı Hüseyin Çelik, Bayındırlık ve İskan Bakanı Faruk Özak, bazı milletvekilleri ve çok sayıda vatandaş katıldı. 
     Başbakan Erdoğan, yapımı 10 ay süren hastanenin açılışında yaptığı konuşmada, hükümetin icraatının eğitim, sağlık, emniyet ve adalet olmak üzere dört ayak üzerinde durduğunu söyledi. Erdoğan, şöyle konuştu 
     ''Eğitim önemli, çünkü cehalet ayaklarımızın altındadır. Cehalete prim vermemeliyiz. Biz öyle bir mensuplarıyız ki, bu medeniyet cehalete asla prim vermiyor. Kadına da erkeğe de ilmi olmazsa olmaz bir şart görüyor. Beşikten mezara kadar ilim tahsil edin diye emrediyor. Biz bu medeniyetin mensuplarıyız. Cehalet bize yakışmaz ama biz göreve geldiğimizde ülkemizin yüzde 80'i okuma-yazma biliyordu. Komünist ülkelerde insanların yüzde 100'ü okuma yazma biliyor. Hedef ülkemizde bunu başarmak. Bu konuda adımlar atıyoruz, atmaya devam edeceğiz. 
     Başarılı olmaya mecburuz, oyunlara gelmeyeceğiz. Gündemimizi farklı şeylerle oyalamak durumunda değiliz. Gündemimizi asıl sorumluluğumuz olan konularla meşgul ediyoruz. Ama birileri farklı gündemler oluşturabilir. Sanal gündemler oluşturabilirler. Biz sanal gündemlerin aktörü olmayacağız. O sahalarda aktörler bol... Biz olması gerekeni yapacağız. Zaten bunu yapıyoruz. Milletimizin bize verdiği görevi yapıyoruz. Ama bu ülkede milletin verdiği görevleri yapmayanlar var. Milletten ayrı düşünenler var. Ama, onları millet affetmeyecek.'' 
     
     'GELİN MİLLETLE TERS DÜŞMEYİN' 

     Yasama konusunda üzerlerine düşenleri yaptıklarını kaydeden Erdoğan, vatandaşların bazı konuları unutmaması gerektiğini ifade etti. Erdoğan, Türkiye'de hem milletin hem de kurumların mutabakatı olduğunu hatırlatarak şunları kaydetti 
     ''Millet mutabakat sağlar ama kurumlar mutabakat sağlayamıyorsa orada sıkıntıları henüz çözemezsiniz. Ama toplumsal mutabakatla kurumların mutabakatı örtüşüyorsa işte o ülkede huzur vardır, mutluluk vardır. O ülkede başarı vardır. Biz bunun gayreti içindeyiz. 
     Gelin milletle ters düşmeyin. Milletin değerleriyle ters düşmeyin. Milletle örtüşün. Başka yönlerden kalkıp da işinize gelmediği zaman birileri şöyle, birileri böyle demeyin. Gerçek neyse, hakikat neyse ona teslim olun. Çünkü şunu unutmayın ki, er veya geç hakikat galip gelecektir.'' Sağlık alanında halkın daha iyi hizmet görebilmesi için yoğun bir şekilde çalıştıklarını kaydeden Başbakan Erdoğan, bu doğrultuda SSK hastanelerinin Sağlık Bakanlığı'na devredildiğini ve hastanelerde 1-2 kişilik modern odalar yapıldığını söyledi. 
     
     RİZE ŞİVESİ KULLANDI NE DEDUN 

     Erdoğan, konuşmasında zaman zaman Doğu Karadeniz şivesini kullandı. Bazı vatandaşların kendisine laf atması üzerine, ''Ne dedun '' karşılığını veren Erdoğan, çay paralarının ödenmesiyle ilgili olarak da, ''Çay paralarınızı aldınız mı Almadıysanız söyleyin de genel müdürün yakasına yapışalım'' dedi. 
     
     'EŞEK ÖLÜR KALIR SEMERİ' 

     Dünyada sözlerin değil icraatın önemli olduğunu vurgulayan Erdoğan, ''Kurusıkı atanlara bakmayın, bekara karı boşamak kolay. Bunlar durmadan atıyorlar. Biz bunların evveliyatlarına bakıyoruz. Ziya Paşa'nın çok sevdiğim bir sözü var Eşek ölür kalır semeri. Yiğit ölür kalır eseri'' diye konuştu. 
     Başbakan Erdoğan, konuşmasının ardından annesi Tenzile Erdoğan, eşi Emine Erdoğan, kızı Sümeyye Erdoğan, Sağlık Bakanı Akdağ ve Milli Eğitim Bakanı Çelik ile hastanenin açılışını yaptı. 
     Erdoğan, kurdeleden iki parçayı annesi Tenzile Erdoğan ve eşi Emine Erdoğan'a vererek, ''Bunlar hatıradır, saklayın'' dedi. 
     Başbakan Recep Tayyip Erdoğan, daha sonra hastanede incelemelerde bulundu ve hastaları ziyaret etti. 

     
</TEXT>
</DOC>
