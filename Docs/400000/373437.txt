<DOC>
<DOCNO> 373437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur26.html </URL>
<DATE> 2005/08/27/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Adıyaman'da otobüse silahlı saldırı... 
</HEADLINE>
<TEXT>

     Adıyaman'da faaliyet gösteren bir yolcu taşıma şirketinin çalışanlarının, rakip firmaya ait otobüse silahlı saldırıda bulundukları iddia edildi. 
     Edinilen bilgiye göre, Adıyaman'dan Gaziantep'e yolcu taşıyan bir firmanın sürücüleri, Gaziantep, Adana ve Mersin'e yolcu taşımak üzere kurulma aşamasında olan rakip firmanın sahibi Halil Özkaya'nın, Yeni Sanayi Mahallesi'nde bulunan evinin önüne geldi. 
     Özkaya'nın evinin önünde bulunan otobüsün camlarını taş ve sopalarla kıran kişiler, silahla ateş açtıktan sonra kaçtı. 
     Ateş açıldığı sırada yoldan tesadüfen geçen Ziya Yasak yaralandı. Yasak, 82. Yıl Devlet Hastanesi'nde tedavi altına alındı. 
     Olayın ardından polis, olaya karıştığını belirlediği 6 kişiyi gözaltına aldı. Olayın, iki firma arasındaki rekabetten kaynaklandığı ifade edildi. 
     Soruşturma sürdürülüyor. 
     
</TEXT>
</DOC>
