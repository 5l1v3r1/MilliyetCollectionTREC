<DOC>
<DOCNO> 379723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo22.html </URL>
<DATE> 2005/09/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür şoku 
</HEADLINE>
<TEXT>

     Galatasaray'da, Vestel Manisaspor maçında sakatlanan Hakan Şükür'ün 2 hafta sahalardan uzak kalacak olmasının şoku yaşanıyor. 
     Kulüp doktoru Murat Çevik, bilgisayarlı tomogrofisi çekilen Hakan Şükür'ün sağ ve sol ayak aşil tendonunda ödem tespit edildiğini belirterek, ''İki aşil tendonunda da ödem var. Sağlık kurulumuz, bu ödemlerin üstüne gidilirse kronikleşebileceği kararını verdi. Tedavisi 1-2 hafta sürecek'' dedi. 
     Çevik, Hakan Şükür'ün sol ayak serçe parmağında da çatlak tespit edildiğini, bunun için tedavisine de başlandığını söyledi. 
     Maçta Cihan'ın ayak tabanındaki bir bağda esneme olduğunu kaydeden Dr. Murat Çevik, bu oyuncunun MR'ını çektirdiklerini ve durumunun daha sonra kesinlik kazanacağını bildirdi. 
     Dr. Çevik, Necati'nin maçta sağ ayak bileğini burktuğunu ve bu bölgede ağrısının bulunduğunu belirtirken, bu oyuncunun yarın yeniden kontrolden geçirileceğini söyledi. 
     Iliç'in tedavisine devam ettiklerini kaydeden Murat Çevik, Altan'ın da kontrol MR'ının çekildiğini ve sonucu beklediklerini sözlerine ekledi. 
     
     İDMAN YAPTILAR 
     Galatasaray, Samsunspor ile hafta sonunda yapacağı lig maçının hazırlıklarına ara vermeden başladı. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, Vestel Manisaspor maçında 90 dakika oynayan futbolcular koşu yapmakla yetinirken, diğer oyuncular kondisyon çalışmasının ardından dar alanda çift kale maç oynadılar. Çift kale maçta genç futbolcu Sabri göz doldurdu. 
     Sakatlığı süren Iliç düz koşulara başlarken, kulüp doktoru Murat Çevik, bu oyuncunun 4 hafta olan iyileşme sürecinin 3 haftaya inebileceği müjdesini verdi. Sakatlığı bulunan futbolculardan Ergün salonda çalışırken, Altan, Hakan Şükür, kramponu ayağında yara yapan Orhan Ak idmana katılmadı. Hafif sakatlığı bulunan Necati düz koşu yapıp çalışmayı bıraktı. 
     
</TEXT>
</DOC>
