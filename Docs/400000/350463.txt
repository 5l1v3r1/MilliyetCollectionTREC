<DOC>
<DOCNO> 350463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur42.html </URL>
<DATE> 2005/06/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çanakkale Boğazı'nda şüpheli cisim iddiası... 
</HEADLINE>
<TEXT>

     Çanakkale Boğazı Sarısığılar mevkiinde sportif dalış yapan dalgıçlar, denizde, 1. Dünya Savaşı’ndan kalma mayın olduğunu tahmin ettikleri bir cisim gördüklerini iddia ettiler. 
     AA muhabirinin edindiği bilgiye göre, aralarında aynı zamanda dalgıç olan Çanakkale Boğaz ve Garnizon Komutanlığı Kurmay Başkanı Kurmay Albay Murat Hatib ile Çanakkale Sualtı İhtisas Spor Kulübü antrenörü ve sporcularının bulunduğu 4 kişilik ekip, geçen günlerde Sarısığılar bölgesinde sportif dalış yaparken, yaklaşık 20 metre derinlikte şüpheli bir cisme rastladıklarını öne sürdü. 
     Cismi daha iyi incelemek, fotoğraf ve video görüntülerini çekmek için hazırlık yapan ekip, bir tekneyle bölgeye giderek daldı. Ancak, havanın rüzgarlı ve denizin akıntılı olması nedeniyle suda fazla kalamayan dalgıçların girişimi sonuçsuz kaldı. 
     Dalış sonrası basın mensuplarına açıklama yapan Kurmay Albay Hatib, cismin, Nusrat Mayın Gemisi’nin Çanakkale Savaşları sırasında Sarısığılar mevkiine döktüğü mayınlardan biri olabileceğini tahmin ettiklerini belirterek, şunları söyledi 
     "1915 yılındaki ilk bombardımandan sonra Çanakkale önlerinde Türkler tarafından 10 mayın hattı oluşturulmuş. Bu mayınlar Türk Deniz Kuvvetleri’ne mensup Nusrat, Selanik ve İntibah adlı gemiler tarafından döşenmişti. Tahminimize göre, o zamanlarda, birtakım mayınlar hava şartları ya da teknik özellikler nedeniyle çeşitli yerlere dağıldılar ya da dipte kaldılar. Bu mayın o patlamamış mayınlardan birisi olabilir. Önümüzdeki günlerde hava şartları uygun olursa, bölgede yeniden dalış yapıp, cismin özelliklerini belirledikten sonra çıkarma çalışmalarını başlatacağız." 
     
</TEXT>
</DOC>
