<DOC>
<DOCNO> 363939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/dunya/axdun02.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurdish Air'e sigorta yok 
</HEADLINE>
<TEXT>


NAMIK DURUKAN Ankara 


Irak'ın başkenti Bağdat'tan sonra uzun süredir yapım çalışmaları devam eden Kuzey Irak'taki Erbil ve Süleymaniye havaalanlarından da uluslararası uçuşlara başlandı. Ancak Mesud Barzani'nin liderliğindeki Kürdistan Demokratik Partisi KDP tarafından "Kurdish Air" logosuyla sefere çıkan 4 uçağa ve yolcularına, uluslararası sigorta şirketleri, "bölge koşulları" nedeniyle sigorta yapmadı. 
Süleymaniye ve Erbil'de, Türk firmalarının inşa ettiği uluslararası standartlarda 2 havalimanından, resmi açılış sonrası uçuşlar başladı. Erbil'den dün Dubai'ye sefer yapan uçaklarda "Kurdish Air" yazılı logo dikkat çekerken, ilk seferde 70 yolcu taşındı. 4 gün önce Irak Cumhurbaşkanı Celal Talabani'nin katılımıyla Süleymaniye Havaalanı açılırken, KDP'nin Silver Air şirketinden aldığı ve Dubai'den getirilen Boeing 737 tipi 4 uçak da sefere girdi. 

Türkiye, geri çevirmişti 
Kürt bölgesinin yerel hükümet sorumlusu KDP'li Neçirvan Barzani ise daha önce Ankara'ya yaptığı zıyarette, Erbil ve Süleymaniye'den Ankara ve İstanbul'a sefer yapılmasını istemişti. Ankara ise, uçaklarda Kürdistan logosu ve bayrağını simgeleyen yazılardan dolayı Kürt uçaklarının Türkiye'ye girişine izin verilemeyeceğini ve Türk hava sahasını kullandırmayacağını açıklamıştı. Ancak, Kuzey Irak'tan uçuşlara başlayan Kürdistan Hava Yolları'na ait uçaklarla yolcuları, bölgenin koşulları dikkate alınarak uluslararası sigorta şirketleri tarafından sigortalanmadı. 
Uluslararası Havacılık Kurumu, Erbil Havaalanı'nın uluslararası uçuslara müsait olduğunu, ancak uçuşlar için gerekli şartların yerine getirilemediğini açıkladı. Kürt tarafına verilen bilgide, hava taşımacılığında sigortasız uçak ve yolcuların olmayacağı belirtilerek, şirketin gerekli sorumluluğu yerine getirmesi istendi. 



</TEXT>
</DOC>
