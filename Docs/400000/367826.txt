<DOC>
<DOCNO> 367826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko03.html </URL>
<DATE> 2005/08/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'nin petrol ve gazda Rusya'ya bağımlılığı artıyor... 
</HEADLINE>
<TEXT>

     Türkiye’nin, ham petrol ve gaz ithalatında Rusya’dan yapılan ithalatın payı bu yılın ilk altı aylık döneminde yüzde 43’e kadar yükseldi. 
     ANKA’nın Dış Ticaret Müsteşarlığı’ndan edindiği verilere göre bu yıl ocak-haziran döneminde Türkiye petrol ve petrol ürünleri ithalatının yüzde 38.8’ini, petrol gazları ve doğalgaz ithalatının ise yüzde 50’sini tek başına Rusya’dan gerçekleştirdi. Geçen yılın aynı dönemine göre yüzde 45.8 artarak 5 milyar 80 milyon dolara yükselen petrol ve petrol ürünleri ithalatının 1 milyar 968 milyon dolarlık kısmı Rusya’dan gerçekleştirildi. Rusya’ya bu amaçla Türkiye’nin yaptığı ödeme geçen yılın aynı dönemindeki 1 milyar 62 milyon dolara göre yüzde 85.4 oranında artış kaydetti. Türkiye 2004 yılında petrol ve petrol ürünleri ithalatının yüzde 30.5’ini Rusya’dan yapmıştı. 
     Aynı dönemde Türkiye’nin petrol gazları LPG ve doğal gaz ithalatı için ödediği para ise yüzde 54.8’lik büyümeyle 3 milyar 61 milyon dolara ulaştı. Bu ithalatın yüzde 50’sini oluşturan 1 milyar 4 milyon dolarlık kısmı tek başına Rusya’dan yapıldı. 2004 yılının aynı döneminde ise Rusya’dan yapılan ithalat toplam gaz ithalatının yüzde 48.2’sini yapmıştı. 
     
     DİĞER ÜLKELER 

     Türkiye’nin Rusya’dan en fazla ithalat yaptığı ülkeler ise ham petrolde İran, gazda ise Cezayir oldu. Ocak-haziran döneminde İran’dan alınan petrol ve petrol ürünleri için ödenen para yüzde 59.2 artarak 936 milyon dolara ulaştı. 
     Petrol ithalatında bu ülkeyi 824 milyon dolarla Libya 596 milyon dolarla Suudi Arabistan izledi. 
     Gazda ise Rusya’dan sonra en fazla ithalat yapılan Cezayir’e bu yıl gaz ithalatı için ödenen para geçen yıla göre yüzde 70 oranında artarak 783 milyon dolara ulaştı. 
     Türkiye’nin İran’dan ilk altı ayda yaptığı gaz ithalatı ise 300 milyon dolara yaklaştı. 
     
</TEXT>
</DOC>
