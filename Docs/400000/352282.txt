<DOC>
<DOCNO> 352282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo18.html </URL>
<DATE> 2005/06/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İşte transferde Avrupa'nın yeni gözdeleri... 
</HEADLINE>
<TEXT>

     Eray ÖZER - Bener ONAR 

Transfer dönemi sessiz geçiyor, üstelik Türkiye gibi Avrupa'da da henüz bomba bir transfer olmadı. Fakat yine de takım değiştirmesi beklenen genç oyuncular var. İşte Avrupa transfer borsasının en çok istenen gençleri... 
     Türk transfer borsasında her gün gündeme gelen isimlerin çokluğuna karşın sular durgun. Avrupa'da da durum şimdilik farklı değil. Henüz bu yaza damgasını vuracak bir transfer gerçekleşmedi. Fakat kıtada geçen sezona damga vuran isimlerden bu transfer döneminde kulüp değiştirmesi beklenenler var. 
     Avrupa'da ortalıkta konuşulan isimlerin Türkiye'de adı geçenlerden en büyük farkı ise yaşları... Gerek kulüplerinde gerekse milli takımlarında geçen sezonu başarılı bir şekilde tamamlayan ve büyük liglerin büyük kulüplerinin gözdesi haline gelen bu futbolcuların ortak noktası henüz çok genç olmaları. Bu yıl transferi Avrupa'yı sallayacak genç yıldızlar şunlar... 
     
     
     Michael Essien 

     En çok istenenler listesinin başında Lyon'la çok başarılı bir sezonu geride bırakan Ganalı Michael Essien var. Gerek Şampiyonlar Ligi gerekse ligdeki performansı özellikle İngiliz kulüplerinin 22 yaşındaki Essien'le ilgilenmesini sağladı. Lyon'daki futboluyla Fransız ekibinin ligde üst üste dördüncü şampiyonluğunu kazanmasında büyük rol oynadı. Essien ve arkadaşlarının performası futbol otoriterlerinin Lyon'u Şampiyonlar Ligi'nin gizli favorisi olarak değerlendirmesine neden olmuştu ama PSV engelini çok fazla gol fırsatı yakalamlarına rağmen aşamadılar. Essien'le sadece İngilizler ilgilenmiyor. Sırada İtalyan ve İspanyollar da var. Lakin Essien'in kendi ağzından tarzının İngiliz futbol tarzına çok uygun olduğunu itiraf ettiğini de unutmamalı... 
     İlgilenenler Arsenal, Manchester United, Chelsea, Juventus, Real Madrid. 
     Tahmini transfer ücreti 25-35 milyon dolar. 
     
     
     Alberto Gilardino 

     Takımı Parma, Serie A'da kümede kalma mücadelesi veriyor olabilir ama Gilardino'nun yıldızı her geçen gün daha fazla parlıyor. Üst üste ikinci sezonunda gol krallığını sadece bir golle kaçırdı ve milli takımda Vieri'nin v risi olarak gösteriliyor. Euro 2004 kadrosunda yer alamasa da 21 Yaşaltı takımını Avrupa Şampiyonası'nda şampiyonluğa taşıdı. Geçen yaz Roma bu genç yıldızı çok istemişti ama 23 yaşındaki golcü bir yıl daha Parma'da kalmak istemişti. Fakat bu yaz Gilardino'nun takım değiştirmesine kesin gözüyle bakılıyor. İtalyan kulüpleri yarışta önde gözüküyor ve İtalyanların arasında da en şanslı ekibin Milan olduğu konuşuluyor. 
     İlgilenenler Milan, Juventus, Real Madrid. 
     Tahmini transfer ücreti 36 milyon dolar. 
     
     
     Dirk Kuyt 

     Gilardino İtalya'da gol krallığını kaçırmış olabilir ama Feyenoord forması giyen Dirk Kuyt en yakın rakibine 10 gol fark atarak tahtına oturmasını bildi. Ama kulübü dördüncü sırada ligi tamamladı ve Dirk Kuyt artık daha büyük hedeflerin peşinde koşmak niyetinde. Utrecht'ten geleleli henüz iki sezon oldu ve bu iki sezona 49 gol sığdırarak 24 yaşında rüştünü ispatladığını söylemek mümkün. Kuyt'u renklerine bağlamak için en avantajlı konumda bulunan kulüpler Liverpool ve Newcastle fakat eski günlerine geri dönmek isteyen Paris Saint-Germain'in de taliplerden biri olduğun belirtmek gerek. 
     İlgilenenler Newcastle, Liverpool, Paris Saint-Germain. 
     Tahmini transfer ücreti 15 milyon dolar. 
     
     
     Joaquin Sanchez 

     İspanyol futbolunun altın çocuğu Joaquin de listede adı olanlar arasında. Henüz 20 yaşındayken 2002 Dünya Kupası'nda İspanya formasıyla ortaya koyduğu performans adını zihinlere kazımıştı. Real Betis'in kanat oyuncusunun kulübüyle 10 yıllık sözleşmesi var. Fakat Betis'in onu en iyi teklife elinden çıkarması bekleniyor. Joaquin'in ilk tercihi İspanya'da kalmak olacaktır. Luis Figo ile yollarını ayıracak gibi gözüken Real Madrid kadroya bir yıldız daha eklemek isteyebilir. Chelsea'nin teknik patronu Jose Mourinho da Joaquin'le ilgilendiğini açıklamıştı. Bu da genç yıldızın ada yoluna düşmesinin mümkün olduğunun işareti sayılabilir. 
     İlgilenenler Real Madrid, Chelsea, Barcelona. 
     Tahmini transfer ücreti 40-55 milyon dolar. 
     
     
     Andres D'Alessandro 

     Arjantinli genç yıldız Andres D'Alessandro, Bundesliga'da yeni hedeflerin peşine düşen Wolfsburg'a transfer olduğunda büyük beklentiler içerisindeydi fakat geride kalan sezon onun için hiç de iyi geçmedi. Oyun kurucu bu hayal kırıklıklarıyla dolu sezon sonrası önümüzdeki yıl Almanya'ya dönmek istemediğini açık açık söyledi. Fakat yaşadığı istikrarsızlık, parlak futbolunu haftalara yayamaması çok büyük takımların onunla ilgilenmesine engel oluyor. En ciddi taliplisi Deportivo. Villareal ve Tottenham da D'Alessandro için deyim yerindeyse plase olacak. Wolfsburg'un uzun vadede daha iyi bir fiyata elden çıkarmak istediği bu oyuncuyu satma yerine kiralama yoluna gitmesi de olası. 
     İlgilenenler Deportivo, Villareal, Tottenham. 
     Tahmini transfer ücreti 11 milyon dolar. 

     
</TEXT>
</DOC>
