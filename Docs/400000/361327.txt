<DOC>
<DOCNO> 361327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun39.html </URL>
<DATE> 2005/07/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İsrail Gazze ve Batı Şeria'yı vurdu 5 ölü... 
</HEADLINE>
<TEXT>

     İsrail ordusu Filistinli militanlara düzenlediği saldırılarda, Gazze kentinde 4 ve Batı Şeria'da bir Hamas militanını öldürdü. 
     İsrail ordusu, orduya ait helikopterin, İsrail hedeflerine roket saldırısı yapma hazırlığındaki Hamas militanlarını taşıyan aracı vurduğunu, araçtaki 4 Hamas militanının öldürüldüğünü açıkladı. 
     Filistinli yetkililer de aracın ev yapımı roketlerle dolu olduğunu söylediler. 
     Hamas yetkilisi de, saldırıda 4 Hamas militanının öldüğünü doğrulayarak, biri çocuk 5 Filistinlinin de yaralandığını belirtti. 
     Yetkili, öldürülen Hamas militanlarının isimlerinin Hasım Ebu Ras, Adil Haniye, Sabır Ebu Essi ve Amcad Arafat olduğunu kaydetti. 
     İsrail ordusuna ait bir başka helikopter de, Batı Şeria'nın Salfit kasabası yakınında Hamas militanlarının bulunduğu bir eve saldırdı. 
     Filistin güvenlik yetkilileri, Salfit'e 3 kilometre mesafedeki terk edilmiş evde saklanan Hamas militanlarına yönelik saldırıda bir Hamas militanının öldüğünü, birinin ağır yaralandığını, diğerininse kaçtığını söylediler. 
     İsrail'in saldırıları, Şubat ayında Filistin yönetimiyle varılan ateşkes anlaşmasıyla İsrail'in Filistinli militanları hedef almayı durduracağı yönündeki siyasetinde önemli bir değişikliğe gittiğinin işareti olarak değerlendiriliyor. 
     
</TEXT>
</DOC>
