<DOC>
<DOCNO> 365093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy23.html </URL>
<DATE> 2005/07/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Aksu Terörle bir yere varamazlar 
</HEADLINE>
<TEXT>

     İçişleri Bakanı Abdülkadir Aksu, Bingöl’ün Yayladere İlçesi Belediye Başkanı Haşim Akyürek’in kaçırılmasıyla ilgili olarak, "Terörle bir yere varmak isteyenlerin sonu her zaman olduğu gibi hüsranla bitecektir" dedi. 
     Sütçüler ve Aksu ilçelerindeki ziyaretlerinin ardından Isparta’ya gelen İçişleri Bakanı Aksu, Belediye Başkanı Hasan Balaman’ı ziyareti sırasında basın mensuplarının sorularını yanıtladı. 
     Bakan Aksu, Bingöl’ün Yayladere İlçesi Belediye Başkanı Haşim Akyürek’in kaçırılmasıyla ilgili bir basın mensubunun yönelttiği soruya, "Son zamanlarda terör örgütü bilhassa Güneydoğu Anadolu Bölgesi’nde güvenlik güçlerimizin geçtiği yollara uzaktan kumandalı patlayıcılar koyuyordu. Eylemlerini bu şekilde yapıyordu. Bu sefer değişik bir eylemle karşılaştık" dedi. 
     Belediye Başkanı Akyürek ve bir arkadaşının dün öğleden sonra kaçırıldığını, daha sonra Akyürek’in arkadaşının serbest bırakıldığını belirten Bakan Aksu, şunları söyledi 
     "Bu kişinin, olayı Bingöl’deki güvenlik güçlerimize bildirmesi üzerine tüm güvenlik birimlerimiz harekete geçtiler. Arazide halen aramalar devam ediyor. Umut ediyorum ki iyi netice alırız. Buradan bir kere daha aziz milletimize söylemek istiyorum ki, dünyanın hiçbir yerinde terörle bir yere varılamadı. Bizde de varılamayacaktır. 
     Terörle bir yere varmak isteyenlerin sonu her zaman olduğu gibi hüsranla bitecektir çünkü güvenlik güçlerimiz bu hainlerle mücadeleyi yürütecek, güç, kabiliyet ve imkanlara sahiptirler. Görevlerinin başındadırlar. 24 saat sürekli aziz milletimize hizmet vermektedirler. 
     Onun için sonları hüsran olacaktır diyorum." 
     
     "BÜTÜN MEMURLARIN DURUMU DÜZELECEK" 
     Bakan Aksu, Vali İsa Parlak’ı makamında ziyaretinde de bir gazetecinin "İçişleri Bakanlığı’na bağlı memurların diğer memurlardan daha az olanak sahibi olduğu" yönündeki sözlerine karşılık olarak, şunları söyledi 
     "Devlet Personel Reformu ile ilgili yeni bir yasa hazırlıyoruz. 
     657 Sayılı Yasa yeni baştan alınacak. Bütün memurların durumu 
     düzelecek. Hep birlikte olacak, az kaldı. Onu Bakanlar Kurulu’nda görüştük." Bakan Aksu daha sonra Isparta Belediyesi’nce Davraz Mahallesi’nde yaptırılacak Çarşamba Pazarı ve Köy Garajı’nın temel atma törenine katıldı. 
     
</TEXT>
</DOC>
