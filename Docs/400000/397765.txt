<DOC>
<DOCNO> 397765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas19.html </URL>
<DATE> 2005/11/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
22'nci eşini internette arıyor 
</HEADLINE>
<TEXT>

     Ahmet ERTAN- Emrah ERDOĞAN EDREMİT Balıkesir , DHA 

BALIKESİR'in Edremit İlçesi'nde, 21 kez evlenip ayrılan Mahmut Kaya'nın 22'nci eşi olmak için 586 kişi başvurdu. Bir internet sitesine ilan verip evlenmek istediğini söyleyen 60 yaşındaki Kaya, gelin adaylarıyla görüşerek çoğunu eledi, yeni eşinin büyük olasılıkla Bursa dolaylarından olacağını söyledi. 
     Edremit'te cep telefonu satışı da yapan müzik marketi bulunan Mahmut Kaya, bir internet sitesine evlilik ilanı verdi, cep telefonunun numarasını bıraktı. İlana Denizli, Bursa, İzmir, Eskişehir, Manisa, Ankara ve İstanbul illerinden 586 kadın yanıt verdi. Arayan kadınları karıştırıp, onları üzmemek için taliplilerle ilgili bilgileri bilgisayara yükledi, görüştüklerini müsbet’ ve menfi’ olarak iki gruba ayırıp elemeden geçirdi. Kaya, ilana yanıt veren kadınlarla önce telefonla, sonra da yüz yüze görüştü. 120'nin üzerinde kadınla yüz yüze görüştüğünü söyleyen 7 çocuk, 3 torun sahibi Kaya, İki yıldan bu yana bekarım. Ben yalnızlığa dayanamıyorum. Taliplilerin içinden 11 bayanı seçtim. Şimdi bunlarla görüşüyorum. Birini seçip evleneceğim. 22'inci evliliğe hazırım'' dedi. 
     İlk evliliğini 16 yaşında, henüz ortaokul öğrencisiyken yaptığını, bu güne kadar 9 resmi nikahlı ve 12 imam nikahlı 21 evlilik yaşadığını söyleyen Kaya, hiçbirinde aradığı mutluluğu bulamadığını söyledi. Son olarak geçen yıl 21'inci evliliğini, 17'nci eşi Belgin Kaya'nın kız kardeşi 27 yaşındaki Fatma Şahan ile yaptığını, ancak yaş farkının evliliklerini etkilediği için ayrıldıklarını anlatan Kaya, şunları söyledi 
     Bundan sonra evleneceğim bayanın yaşı 40 ile 55 arasında olacak. Hatta 60 da olabilir. İşyerim var. Kazandığım ile evimi geçindirebilirim. Evet çok hanımla evlendim ama artık duruldum. Daha önceki eşlerimle anlaşamadım. Kimi kıskançlık yaptı, kimisinin yaşı küçüktü, sonuçta mutlu olamadım. Ben de istemezdim böyle çok kişiyle evlenmeyi. Bu son olacak. Dilerim son olsun. Arayan talipli bayanlar daha çok bana ait evim, emeklilik maaşım olup olmadığını soruyor. Ne evim var, ne emekliliğim. Ancak sağlığım yerinde. Evimi ve eşimi rahatlıkla geçindiririm.'' Mahmut Kaya, 22'nci eşi olacak kişiyi hemen hemen seçtiğini de anlattı, büyük olasılıkla Bursa'dan olacağını söyledi. 
     
</TEXT>
</DOC>
