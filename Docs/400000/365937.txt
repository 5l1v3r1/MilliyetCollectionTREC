<DOC>
<DOCNO> 365937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/dunya/axdun01.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar Gürcistan'dan çekilmeye başladı 
</HEADLINE>
<TEXT>


MOSKOVA Milliyet 


Rusya, 18. yüzyıldan bu yana asker bulundurduğu Gürcistan'dan çekilmeye başladı. 
Gürcistan'dan ilk ayrılan, Türkiye sınırındaki Batum üssünde görevli Rus askerleri oldu. Batumlular Rus askeri konvoyunu şampanya patlatarak uğurladı. Batum ve Ahalkalaki üslerinden çekilme işleminin üç buçuk yıl içinde tamamlanması planlanıyor. 
Rusya, 1999'da İstanbul'da yapılan Avrupa Güvenlik ve İşbirliği Teşkilatı AGİT zirvesinde Gürcistan'daki askerlerini çekme sözü vermiş, ancak iki ülke arasındaki gerginlikler nedeniyle çekilme işlemi sürekli ertelenmişti. Moskova'nın Gürcistan sınırları içindeki isyancı Güney Osetya ve Abhazya'ya destek vermesi iki ülke ilişkilerinde sorun yaratıyor. 
Çekilme işleminin tamamlanmasından sonra Kuzey Kafkasya'daki eski Sovyet cumhuriyetleri içinde sadece Ermenistan'da Rus birlikleri kalacak. 

İlk konvoy ayrıldı 

Dünün erken saatlerinde 9 araçlık bir Rus askeri konvoyu, Türkiye sınırı yakınlarındaki Batum'da bulunan Rus üssünü terk ederek Rusya'ya dönerken bir grup sivil de onları izliyordu. 


</TEXT>
</DOC>
