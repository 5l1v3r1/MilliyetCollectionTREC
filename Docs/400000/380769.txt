<DOC>
<DOCNO> 380769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yasam/yas11.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasını vuran küçük B.A. mı 
</HEADLINE>
<TEXT>


İzmİr DHA 

İzmir'in Konak ilçesinde, Gürçeşme 2242 Sokak 24 numaralı evde yaşayan kuaför Gültekin Algül, 9 Eylül' günü, küçük oğlu B.A. tarafından yatağında kanlar içinde yatarken bulundu. 
İlköğretim 1. sınıf öğrencisi B.A.'nın aradığı Kütahya'daki babaannesi Gülşen Algül, küçük çocuğa, sokağa çıkıp, "Babam ölüyor, çabuk yetişin " diye bağırarak yardım istemesini söyledi. 
Küçük B.A.'nın sokaktaki haykırışları üzerine eve giren komşularının hastaneye kaldırdığı, sol gözünün üzerinden 7.65 milimetre çapında tek kurşunla yaralandığı belirlenen baba Algül, 12 gün süren yaşam mücadelesini önceki gün kaybetti. 
Baba Algül toprağa verilirken, polisin şüphesi küçük B.A. üzerine yoğunlaştı. 
Halen bulunamayan tabancayla oynayan B.A.'nın yanlışlıkla silahı ateşleyip babasını vurduğu ihtimali üzerinde duran polis, psikologlardan yardım istedi. Psikologlar, olay günü kısa bir konuşma yaptıkları B.A. ile yeniden görüşecek. İlk görüşmede babasını kanlar içinde bulduğunu, tabanca görmediğini söyleyen B.A.'nın vereceği cevaplar ve el svaplarının kesin sonuçları, küçük çocuğun olayın faili olup olmadığını ortaya çıkaracak. 




</TEXT>
</DOC>
