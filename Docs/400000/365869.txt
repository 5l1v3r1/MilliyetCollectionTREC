<DOC>
<DOCNO> 365869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy04.html </URL>
<DATE> 2005/07/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
CHP İstanbul Olağan İl Kongresi yapılıyor... 
</HEADLINE>
<TEXT>

     CHP İstanbul 31. Olağan İl Kongresi, Beşiktaş Mustafa Kemal Kültür Merkezi'nde yapılıyor. 
     Delege ve konuklar, kongre binasına gelişte güvenlik aramasından geçiriliyor. Bu arada, taşıma ruhsatlı silahların bırakılması için bir bölüm de hazırlanan kongre salonunun girişi, CHP bayraklarıyla donatıldı. 
     Konuk ve delegelerin gelişlerinin başladığı salonda, CHP Genel Başkanı Deniz Baykal ile Ulu Önder Atatürk'ün posterleri, Türk Bayrağı ve CHP amblemi yer alıyor. 
     Salonda ayrıca, '' Süper güce karşı çıkıyorsun, sana bedelini ödetiriz diyorsanız, bedelini onurumuzla ödemeyi biliriz. Ama bilinsin ki asla teslim olmayız - Deniz Baykal'' yazılı pankart dikkati çekti. 
     Kongreye, Bayrampaşa İlçesi 21 Ağustos'ta ilçe kongresini yapacağı için 31 ilçeden 600 delegenin katılması bekleniyor. 
     Kongre, bugün çoğunluk sağlanamadığı takdirde, 7 Ağustos Pazar günü aynı yerde tekrar toplanacak. 
     Öte yandan, il başkanlığına adaylıklarını açıklayan Şinasi Öktem ve Altan Öymen, henüz kongrenin yapılacağı salona gelmedi. 
     
</TEXT>
</DOC>
