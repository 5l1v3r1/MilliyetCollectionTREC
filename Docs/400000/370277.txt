<DOC>
<DOCNO> 370277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy03.html </URL>
<DATE> 2005/08/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ünlü selamın sırrı çözüldü 
</HEADLINE>
<TEXT>

     MHP’de neredeyse üç hilal ve bozkurt gibi sembollerin önüne geçen ünlü "bozkurt selamı"nın sırrı çözüldü. 
     Ünlü selamın sırrı Gazeteci Hakan Akpınar’ın "Kurtların Kardeşliği" adlı kitabında anlatıldı. 
     Akpınar’ın Birharf Yayınları’ndan çıkan kitabında, Cumhuriyetçi Köylü Millet Partisi’nden MHP’ye kadar geçen 1965-2005 döneminde ülkücü harekete ilişkin çarpıcı bilgiler 
     yer aldı. 
     Kitapta ülkücü camiada kullanılan çeşitli konulara ilişkin "ülkücü sözlük" de bulunuyor. 
     Ülkücü hareket mensuplarının selamlaşma ve zafer işareti olduğu belirtilen "bozkurt selamı"nı Türkiye’de ilk olarak 1984 yılında Ankara’ya gelen Gagavuz Kültür Bakanı Maria Marunoviç’in kullandığı bildirildi. 
     Eski MHP Genel Başkanı Alparslan Türkeş’in de 1992’de Azerbaycan’da katıldığı bir mitingde Azeri Lider Ebul Feyz Elçi Bey ile birlikte bu işareti kullanarak selam verdiği kaydedildi. 
     Bozkurt selamının ise Hristiyan Gagavuz Türkleri tarafından yaklaşık bin yıldır kullanıldığı kitapta vurgulandı. 
     Kitapta yer alan bazı ülkücü sözcükler ve açıklamaları şöyle 
     "-Töre Bir toplulukta benimsenmiş, yerleşmiş davranış ve yaşama biçimlerinin, kurallarının, gelenek ve göreneklerinin, ortaklaşa alışkanlıklarının bütünü. Töre kavramı Ülkücü Hareket içinde davanın savunulması sırasında ortak ve sarsılmaz ilkeler bütünlüğünü ifade eder. 
     -Bozkurtçular CKMP’nin MHP adını aldığı 1969 Kongresi’nde partinin ambleminin Bozkurt olmasını savunan Türkçü grup. 
     -Kızılelma Türk milliyetçiliğinin terminolojisinde cihan hakimiyetinin simgesi olarak kullanılan kavram. 
     -Reis Ülkücü Hareket’te teşkilat önderlerine verilen gayri resmi unvan. Ülkücü Hareket içinde üniversite gençlik liderlerine de ’reis’ denilmektedir. 
     -Tabutluk Bir çeşit işkence hücresidir. Ülkücü Hareket, tabutluk ismiyle ilk olarak 1944 Mahkemeleri sürecinde tanışmıştır. 
     -Taş medrese Yusufiye olarak anılan cezaevlerinin diğer adı. Hoca Ahmet Yesevi ve onun yolunda gidenlerin çilehane ve medreselerine atıfta bulunularak ortaya çıkmış bir kavramdır. 
     -Turan Tüm Türk devletlerinin bir bayrak ve devlet altında toplanması ülküsü." 
     
</TEXT>
</DOC>
