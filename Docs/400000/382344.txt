<DOC>
<DOCNO> 382344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur05.html </URL>
<DATE> 2005/09/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Minibüsün şoförüne kızdı, yolcuları rehin aldı 
</HEADLINE>
<TEXT>

     Erdem SÜREK- Burak GEZEN ÇANAKKALE, DHA 

ÇANAKKALE'de bindiği minibüsün şoförüyle tartışan alkollü Koray Coşkun, sürücü ile birlikte 7 yolcuyu rehin aldı. Yolcuların cep telefonuyla haber vermesi üzerine polis, minibüsten indikten sonra kaçan Koray Coşkun'u gözaltına aldı. 
     Olay, saat 21.25 sıralarında İnönü caddesi, Endüstri Meslek Lisesi önündeki durakta meydana geldi. İddiaya göre, Erdinç Demir'in kontrolündeki 17 M 0098 plakalı minübüse binen 28 yaşındaki Koray Coşkun, şoför ile bilinmeyen bir nedenden dolayı tartışmaya başladı. Şoför Demir, cuma pazarı yakınlarındaki Kepez ve Güzelyalı minibüs durağında büfecilik yapan ve bu nedenle tanıdığı Koray Coşkun’a, Minibüste yolcular var. Ayıp oluyor. Küfürlü konuşma'' diye uyardı. Koray Coşkun, bunun üzerine ruhsatsız silahı çekerek, Sizi rehin aldım. Sür minibüsünü istediğim yere'' dedi. Bu sırada minibüste bulunan yolcular cep telefonlarından gizlice 155 Polis İmdat'ı arayarak, yardım istedi. 
     Polis, İnönü Caddesi'nin kesiştiği belediye kavşağı ve Sarıçay Köprüsü yakınlarındaki Bodur Kavşağı'nda önlem aldı. Silahlı rehine olayının yaşandığı minibüs trafik ekibi tarafından durduruldu. 
     
     POLİSE ATEŞ AÇTI 
     Minibüsün durdurulması ardından, inen ve yaya olarak elinde tabancasıyla kaçmaya başlayan Koray Coşkun, polisin Dur’ ihtarına ateş ederek cevap verdi. Yere iki el ateş eden Coşkun, Atatürk Caddesi'nden Müze Kavşağı'na doğru kaçmaya devam etti. Polis Koray Coşkun'u sıkıştırarak tabancasını bırakması konusunda ikna etti. Gözaltına alınan Coşkun'un sorgusu devam ediyor. 
     
</TEXT>
</DOC>
