<DOC>
<DOCNO> 368060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy03.html </URL>
<DATE> 2005/08/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bakanlar Kurulu gündemi ''Yetki sıkıntısı'' ve PKK 
</HEADLINE>
<TEXT>

     
     CNNTURK.com 

     
PKK'nın artan eylemleri, askerden gelen 'yetki yakınmaları' Bakanlar Kurulu'nda tartışılacak. 
     Başbakan Recep Tayyip Erdoğan başkanlığında toplanacak Bakanlar Kurulu'nda ağırlıklı olarak tırmanan terör olaylarının ele alınacağı belirtiliyor. 
     Adalet Bakanı Cemil Çiçek terörle mücadele için yasalarda yapılması planlanan değişiklikler konusunda bir komisyon oluşturulduğunu açıklamıştı. Çiçek'in bu komisyonun çalışmalarına ilişkin bilgi vermesi bekleniyor. 
     
     TSK'nın 'yetki' sıkıntısı 

     Genelkurmay Başkanı Orgeneral Hilmi Özkök geçtiğimiz hafta, Afganistan'daki ISAF görevini tamamlayarak Türkiye'ye dönen TSK personeli için yapılan törendeki konuşmasında, Türk Silahlı Kuvvetleri'nin kısıtlanmış yetkiye rağmen terörle mücadeleyi sürdüreceğini açıklamıştı. 
     Genelkurmay Başkanı Orgeneral Hilmi Özkök'ün, terörle mücadele ederken yetkisiz bırakıldıkları eleştirisine cevap veren Adalet Bakanı Cemil Çiçek, terörle mücadele yasasındaki boşlukların giderilebileceğini söylemişti. 
     
     Aydınlara PKK randevusu 

     Bu arada, Başbakan Recep Tayyip Erdoğan, PKK'ya silahlı eylemleri bırakma çağrısı yapan aydınların görüşme talebini olumlu karşıladı. 
     Kamuoyunun yakından tanıdığı 200'e yakın kişinin imzasını taşıyan 'aydınlar bildirisi'nde PKK'dan silahlı eylemlerine derhal ve önkoşulsuz son vermesi, hükümetten de kalıcı barışın sağlanması için yasal düzenlemeler yapılması isteniyordu. 
     Başbakanlık, 10 ağustos çarşamba günü saat 13.00'te başbakanlık binasında aydınlara randevu verdi. 
     
     Diğer gündem maddeleri 

     Bakanlar Kurulu'nun ağırlıklı maddesi PKK olsa da diğer gündem maddeleri de ele alınacak. 
     Bakanlar Kurulu müzakerelerin başlamasının öngörüldüğü 3 ekim çerçevesinde yapılan açıklamalar ışığında AB ile ilişkiler de ele alınacak. 
     Kurulda ayrıca 15 temmuzda memurlarla başlayacak toplu görüşmeler de tartışılacak. Bu konudaki son hazırlıkları Başbakan Yardımcısı Mehmet Ali Şahin anlatacak. 
     Bakanlar Kurulu'nda son ekonomik gelişmeler de tartışılacak. Kurulda, ihracattaki azalma yüzünden cari açık konusunda ortaya çıkan tereddütlerin ve özelleştirme tartışmalarının ele alınacağı belirtiliyor. 

     
</TEXT>
</DOC>
