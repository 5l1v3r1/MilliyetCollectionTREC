<DOC>
<DOCNO> 354113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur19.html </URL>
<DATE> 2005/06/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özel hastaneler 'yeşil kartlılara' yaradı 
</HEADLINE>
<TEXT>

     Van'da özel sağlık kurumlarının sayısının her geçen gün artmasıyla devlet hastanelerindeki hasta sayısının azaldığı, bunun da yeşil kartlı hastalara önemli rahatlık sağladığı bildirildi. 
     İl Sağlık Müdürü Muhammet Güzel Kurtoğlu, Sağlık Bakanlığı'nın AB'ye uyum yasaları kapsamında reform başlattığını ifade ederek, ''Bu reformlardan en önemlisi ise sağlık kurum ve kuruluşlarında rekabet ortamının yaratılmasıydı. Bu doğrultuda Türkiye'de ve Van'da açılan özel tıp merkezleri, hastaneler ve polikliniklerin sayısının artması, memnuniyet verici bir gelişmedir'' dedi. 
     Sağlığın Türkiye'de sorunlu bir unsur olduğuna işaret eden Kurtoğlu, özel sağlık kurumlarının açılmasının sağlık alanında bir rekabet yarattığını, bu rekabetin de sağlıktaki kalitenin artmasına olumla katkı sağlayacağını kaydetti. 
     
     ''YEŞİL KARTLILAR RAHATLADI'' 
     Özel sağlık kurumlarının açılmasıyla memurların ve ekonomik geliri iyi olan hastaların buralara gittiğini anlatan Kurtoğlu, Devlet Hastaneleri'ne müracaat eden hastaların büyük çoğunluğunun yeşil kartlı hastalar olduğuna işaret etti. 
     Bölgede çok sayıda yeşil kartlı hasta bulunduğuna dikkat çeken Kurtoğlu, Van Devlet Hastanesi'ne günde 3 bin yeşil kartlı hastanın müracaat ettiğini söyledi. 
     Devlet memurlarının özel sağlık kurumlarından yararlanmaya başlamasıyla devlet hastanelerinin yükünün azaldığını dile getiren Kurtoğlu, ''Böylece yeşil kartlı hastalar, biraz daha rahata kavuştu. Çünkü devlet hastanelerinin personel ve teknik donanım kapasitesi hasta ihtiyacını karşılamaz duruma gelmişti''diye konuştu. 
     
</TEXT>
</DOC>
