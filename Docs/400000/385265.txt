<DOC>
<DOCNO> 385265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko09.html </URL>
<DATE> 2005/10/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Geçen yıl çöpe giden soğan, bu yıl kazandırdı 
</HEADLINE>
<TEXT>

     Konya'nın Çeltik İlçesi'nde geçen yıl ihtiyaç fazlası üretildiği için çöpe dökülen soğan, bu yıl çiftçiyi memnun etti. 
     Çeltik Ziraat Odası Başkanı Kadir Kerpeten, AA muhabirine yaptığı açıklamada, ilçelerinde soğan yetiştiriciliğinin yaygın olduğunu, ancak düzensiz üretim yapıldığı için bir yıl kazandıran soğanın ertesi yıl çöpe döküldüğünü söyledi. 
     Çiftçinin, yıllardır kooperatifleşemediğinden yakınan Kerpeten, ''Üretici her yıl düzenli şekilde soğan ekmediği için bazı yıllar aşırı bir üretim oluyor. O yıl piyasaya çok soğan girdiği için fiyatı düşüyor hatta ürünün çoğu çiftçinin elinde kalıyor'' dedi. 
     Zarar eden çiftçinin ertesi yıl soğan ekmediğini belirten Kerpeten, böylece az miktarda üretilen soğanın fiyatının yükseldiğini ve o yıl soğan üreticisinin beklediği kazancı elde edebildiğini kaydetti. 
     Bunu önlemek için çiftçinin kooperatifleşerek standart, kotalı ekim yapması gerektiğini belirten Kerpeten, ''Geçen yıl ilçemizde 10 bin dekarda yaklaşık 50 bin ton soğan üretildi. Çiftçinin ürettiği soğanın kilo fiyatı 7 Ykr'ye kadar düştü. Alıcı bulamayan çiftçi, yüzlerce ton soğanını çöpe atmak zorunda kaldı'' diye konuştu. 
     Bu yıl ise geçen yıl zarar edildiği için ilçe ile bağlı belde ve köylerde yaklaşık 5 bin dekar alanda 25 bin ton soğan üretildiğini vurgulayan Kerpeten, ürünün tarlada yaklaşık 35 YKr'den alıcı bulduğunu, bu fiyatın üreticinin yüzünü güldürdüğünü sözlerine ekledi. 
     
</TEXT>
</DOC>
