<DOC>
<DOCNO> 356653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy16.html </URL>
<DATE> 2005/06/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Eski Yargıtay üyesi Yalçınkaya beraat etti... 
</HEADLINE>
<TEXT>

     Eski Yargıtay Genel Sekreter Yardımcısı, şimdiki Kazan Cumhuriyet Savcısı Ercan Yalçınkaya, "yargıçlar üzerinde nüfuz kullanma" ve "rüşvet almak" suçlarından yargılandığı davada beraat etti. 
     Sincan Ağır Ceza Mahkemesi’nin "lüzumu muhakeme" kararı üzerine Ankara 8. Ağır Ceza Mahkemesi’nde görülen dava, bugünkü 2. duruşmada karara bağlandı. 
     Ercan Yalçınkaya’nın katılmadığı duruşmada, avukatı Ömer Asım Livanelioğlu hazır bulundu. 
     Cumhuriyet Savcısı Vahdet Polatkan, Yalçınkaya hakkında "yargıçlar üzerinde nüfuz kullanma" ve 3628 sayılı Mal Bildiriminde Bulunulması Rüşvet ve Yolsuzlukla Mücadele Kanunu’na muhalefetten dava açıldığını anımsattı. 
     Yalçınkaya’nın haksız edindiği iddia edilen Audi A-4 marka otomobili nasıl aldığını savunmalarında açıkladığını ifade eden Polatkan, "yargıçlar üzerinde nüfuz kullanma" suçuna ilişkin de dosyada kesin ve inandırıcı delil bulunmadığını belirtti. Polatkan, Yalçınkaya’nın üzerine atılı her iki suçtan da beraatine karar verilmesini istedi. 
     Ercan Yalçınkaya’nın avukatı Livanelioğlu da Cumhuriyet Savcısı’nın görüşlerine katıldığını ifade ederek, müvekkilinin beraatini talep etti. 
     Mahkeme heyeti, talepler doğrultusunda Yalçınkaya’nın beraatine oybirliğiyle karar verdi. 
     Yargıtay Genel Sekreter Yardımcısı olduğu dönemde "Yargıtay-Çakıcı-MİT" tartışmalarında adı geçen Yalçınkaya’nın, müteahhit Hakkı Süha Şen’in oğlunun İstanbul’daki davasını etkilemeye çalıştığı öne sürülmüştü. 
     Ercan Yalçınkaya, iddialardan sonra Yargıtay’daki görevinden ayrılmış ve Kazan Cumhuriyet Savcılığı’na atanmıştı. 
     
</TEXT>
</DOC>
