<DOC>
<DOCNO> 387745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur28.html </URL>
<DATE> 2005/10/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kadın gaspçının otostop tuzağı 
</HEADLINE>
<TEXT>

     İstanbul’da otostop yaparak araçlarına bindiği kişilere uyku ilaçlı bisküvi yedirerek kendilerinden geçirdikten sonra para ve değerli eşyasını çaldığı öne sürülen bir kadın yakalandı. 
     AA muhabirinin aldığı bilgiye göre, İstanbul Asayiş Şube Müdürlüğü ve Beyoğlu İlçe Emniyet Müdürlüğü ekiplerince yürütülen ortak çalışma sonucu, uyku ilaçlı bisküvi yedirdiği bazı kişilerin para ve değerli eşyasını çaldığı iddia edilen E.Y. 40 gözaltına alındı. 
     Gözaltına alınan E.Y'nin otostopla durdurduğu sürücülere kendini "Sema" olarak tanıttıktan sonra beraber olmayı teklif ettiği, bunu kabul edenlerle gittiği evde önceden hazırladığı ilaçlı bisküvilerden ikram ettiği, bunları yiyerek kendinden geçen kişilerin para ve değerli eşyaları alıp kaçtığı öne sürüldü. 
     E.Y’nin, bu yöntemle Şişli, Fatih ve Beşiktaş’ta 4 meskenden gasp ve 1 otomobil gaspı olayını gerçekleştirdiği tespit edildi. 
     Polisteki işlemleri tamamlanan E.Y, daha sonra adliyeye sevk edildi. 
     
</TEXT>
</DOC>
