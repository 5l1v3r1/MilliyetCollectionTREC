<DOC>
<DOCNO> 378891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun13.html </URL>
<DATE> 2005/09/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Iraklı Türkmenler, Türkçe eğitim veren okullara koşuyor 
</HEADLINE>
<TEXT>

     CAN HASASU Kerkük DHA 

      IRAKLI Türkmenler yıllar sonra kendi dillerinde eğitim yapıyor. Yeni eğitim öğretim yılının başlamasıyla birlikte yüzlerce çocuk, Türkçe eğitim veren okullara kayıt yaptırdı. 
     Türkmenler ilk kez 1970 yılında kendi dillerinde eğitim yapma şansını yakaladı. Ancak devrik Baas Partisi’nin Arap olmayan vatandaşlarına karşı gittikçe sertleşen tutumu, Türkçe eğitim veren okulların sonu oldu. Iraklı Kürtler aradan geçen 30 yıllık sürede, ’özerk Kürt bölgesi’ sınırları içinde kendi dillerinde eğitim şansına sahipken, Türkmenler dillerini ve kültürlerini aile içi eğitimle gizlice sürdürdü. 
     Saddam yönetiminin devrilmesinden sonra Türkmenler tekrar kendi dillerinde eğitim yapma hakkına kavuştu. Şimdi sadece Kerkük’te Türkçe eğitim veren 111 okul var. Bu okulların 7’si anaokulu, 70’i ilkokul ve 34’ü de lise. 3 yıldır öğrenci kabul eden Türkmen okullarının en büyük sorunu, nitelikli öğretmen sayısının azlığı. 
     
     TÜRKİYE’DEN GELEN ÖĞRETMENLER KURS VERDİ 
     Bu açığı kapatmak için Türk hükümetinin katkılarıyla bazı kurslar düzenlendi. Bu kurslara katılanlardan biri olan öğretmen İbrahim Hasan şöyle konuşuyor "Türk hükümeti Türkiye’den öğretmenler gönderdi. Bizim için burada 3 aylık bir kurs açtılar. Ben kursa katıldım. Türk öğretmenlerden biz çok memnun olduk. Türk hükümetine de çok teşekkür ederiz, çünkü bu öğretmenler bize yeni Türkçenin yöntemini öğrettiler." İbrahim Öğretmen 65 yaşında... Hem öğretiyor, hem de öğreniyor. Enerjisini, Türkçeye ve öğrencilerine olan sevgisinden alıyor "Ben öğretmenlik görevini seviyorum. Onun kendi yurdumun evlatlarına hizmet etmek istiyorum. Ömrüm boyunca ben haz ederim bu Türkçe dilini bu yavrulara öğreteyim ve kendimi de bu konuda geliştireyim. Yani ben şimdi kendimi çok iyi görmüyorum. Daha da gelişmek istiyorum ana dilimde." 
     
     KİTAP SIKINTISI 
     Musalla Mahallesi’nin çocukları her sabah Türkmeneli marşını okuyarak başlıyor güne. Kız okulunun genç öğretmeni Ela Hamza 25 okula bu yıl kayıt yaptıran birinci sınıfların karşısına ilk kez çıkıyor. İlk dersin konusu haliyle A ve B harfleri... 
     Ela Öğretmen’in kurslarda gördüğü yeni eğitim yöntemleri çocukların hoşuna gitmişe benziyor. Neşeyle derse katılıyorlar. Ancak genç öğretmen Türkmen okullarının bazı sıkıntıları olduğunu hatırlatıyor "Kitap açısından, geçen yıl biz ders verirken öğrencilerimiz çok yoruldu. Her 2, 3 kişiye bir kitap düşüyordu. Dolayısıyla kitap istiyoruz. Gerek hayat bilgisi, gerek matematik, gerekse Türkçe kitaplarına çok ihtiyacımız var." İlk, orta ve lise düzeyinde parasız eğitim veren Özel Barış Okulu’nu ’özel’ yapan unsur ise, müfredatının tamamının Türkçe olması. Burada öğrenciler Arapça ve İngilizceyi yabancı dil olarak öğreniyor. Bu okulu, eğitimini tamamen Türkçe yapmak isteyenler ve Türkiye’den Irak’a kesin dönüş yapan ailelerin çocukları tercih ediyor. Abdurrahman Felah, "Ben İstanbul Küçükçekmece’den geldim. Buradaki eğitim şu anlık iyi. Oradaki gibi olmasa da buradaki iyi. Hiç olmazsa Türkçe okuyorum" diyor. Ankara’dan gelen Sibel Öztürk ise şunları söylüyor "Ben 3 sene önce geldim. Okulumu seviyorum. Çok iyi eğitiliyoruz. Yani, eğitimimiz çok iyi. Yani, mutluyuz. Orası gibi olmasa da iyi". 
     
     TÜRKİYE’DE ÇOCUKLAR İÇİN PARKLAR VAR, BURADA İSE KORKU... 
     İstanbul’dan gelen Ayşe Kemal de Türkiye ve Irak’ı karşılaştırıyor "Türkiye’de elektrik kesintisi yok, su kesintisi yok. Orada parklar var, çocuk parkları var. Eğlenecekleri yerler var. Burada çocukların eğlenebileceği, mutlu olacağı bir yer yok. Patlamalar var, ne bileyim, sıkıntılar, korkular var. Herkes korkuyla yaşıyor burada. Orada kendi istediğin gibi yaşıyorsun, istediğini yapıyorsun. Ama burada böyle değil." Türkmenler, içinde bulundukları tüm olumsuzluklara rağmen kendi dillerinde okuyup yazmaktan , türküler şarkılar söylemekten memnun. Özel Barış Okulu’nun müzik öğretmenliğini, kendisi de bir müzisyen olan Harbi Şükür yürütüyor. Şükür, müzik aletleri olmayan okula kendi çalgılarını getirmek suretiyle derslerine ses katıyor. 
     
</TEXT>
</DOC>
