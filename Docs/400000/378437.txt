<DOC>
<DOCNO> 378437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo40.html </URL>
<DATE> 2005/09/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Marsilya'dan Ribery için Galatasaray'a 3 milyon Euro 
</HEADLINE>
<TEXT>

     Galatasaray Kulübü Yönetim Kurulu Üyesi Mehmet Helvacı, Fransız kulübü Olympique Marsilya'nın Ribery ile ilgili son olarak 3 milyon avro ödeme teklifinde bulunduğunu söyledi. 
     Galatasaray Lisesi'nde yapılan Divan Kurulu Toplantısı'ndan sonra basın mensuplarının sorularını cevaplandıran Mehmet Helvacı, sorunun başlamasından itibaren ilk olarak Ribery'yi geri almaya çalıştıklarını, ancak bunda başarılı olamadıklarını anlattı. 
     Fransız kulübünün son olarak kendilerine 3 milyon avro teklifle geldiğini ifade eden Helvacı, ''Ancak anlaşma taraftarı değiliz. Eğer bu şekilde anlaşma yoluna gidersek, verdikleri teklifin daha üzerinde bir rakamda buluşabileceğimizi düşünüyoruz. Ancak böyle bir yola gitmeyeceğiz'' dedi. 
     Görüşmelerdeki taleplerinin, Ribery'nin sözleşmesindeki tazminat rakamı olan 10 milyon avro olduğunu belirten Helvacı, ''Tabii ki FIFA bu rakamın altında bir tazminat belirleyecektir. Süreç de 1-1,5 yıl kadar sürebilir. Biz lehimize sonuçlanacağından eminiz'' şeklinde konuştu. 

     
</TEXT>
</DOC>
