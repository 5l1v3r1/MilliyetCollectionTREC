<DOC>
<DOCNO> 361559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/aspo.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ı dağıttı 
</HEADLINE>
<TEXT>


Galatasaray'da Adnan Öztürk'ün, Ribery için Marsilya ile yapılan görüşmelerden sonuçsuz döndüğü gerekçesiyle, Başkan Özhan Canaydın'dan sert tepki gördüğü ve bu yüzden istifa ettiği öğrenildi 

HALİL ÖZER 


Galatasaray'da, Adnan Öztürk'ün yönetimden istifa etmesi camiada şok etkisi yarattı. Öztürk'ün, Ribery için Marsilya'da yapılan görüşmeler sonrası yaşanan gelişmeler nedeniyle böyle bir karar aldığı ortaya çıktı. 
Adnan Öztürk'ün daha Fransa'ya giderken, Başkan Özhan Canaydın ile ters düştüğü belirtildi. Özhan canaydın'ın, "Bana Ribery'i geri getirin" demesine rağmen, Öztürk'ün, "Marsilya'dan ancak para alabiliriz" dediği ancak Başkan'ı ikna edemediği bildirildi. Ribery için yapılan pazarlıklarda sadece bu oyuncuyu geri getirmek için uğraş veren ve bu nedenle eliş boş dönen Adnan Öztürk ile Fatih Gökşen'i, Özhan Canaydın'ın büyük tepki gösterdiği ileri sürüldü. 
Başkan Canaydın'ın, Fransa'daki görüşmeleri sadece Adnan Öztürk'ün yapmasına rağmen herkesten ayrı ayrı rapor alması da krizin boyutunu artırdı. Ribery, Galatasaray'dan ayrılırken kimseye sesini çıkarmayan başkanın, Fransız futbolcu geri getirilmediği için çıkışta bulunması da bardağı taşıran son damla oldu. 
Öztürk ile Fransa'ya giden yönetici Fatih Gökşen ise şok istifada, Ribery ile ilgili yaşanan gelişmelerin etkisi olduğunu doğruladı. Gökşen, kendisinin istifa edip etmeyeceğiyle ilgili, "Şu anda kritik bir dönemdeyiz. Kendim için bir şey söylemek istemiyorum. Adnan Öztürk'ün durumunun netleşmesini bekliyorum" yorumunu yaptı. 


</TEXT>
</DOC>
