<DOC>
<DOCNO> 369855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/ygokce.html </URL>
<DATE> 2005/08/15/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Omurga tamam 
</HEADLINE>
<TEXT>



Beşiktaşlı futbol severlere küçük bir müjdemiz var nur topu gibi bir golcünüz oldu Almanya'da oynarken medyanın "Kugelblitz" Şimşek topu diye adlandırdığı Ailton, dün kilolu görünüşüyle şimşek olmasa da, top gibi bir oyuncuydu. Ama gerek temel teknik fundemental olarak, gerek hücum anlayışıyla, vuruşları ve yer tutuşuyla, gerçekten sağlıklı "nur topu gibi" bir golcü kimliği sergiledi. 
Merak edenler için yukarıdaki bu özel notu yazdıktan sonra, Beşiktaş'a biraz daha analitik bakalım. Dün ilk kez omurgalı bir takım kimliğiyle sahaya yayıldılar. Cordoba - Koray - Kleberson, Okan - Ahmed Hassan - Ailton, Youla biçiminde dikey bir eksende oyunun her iki yanını savunma - ofans başarıyla oynadılar. Vaduz ve öncesindeki Erciyes maçlarındaki Beşiktaş, savunan, mücadele eden, dirençli, ama üretemeyen bir takımdı. Savunma ezberini kolay kolay bozmuyor, buna karşılık yaratıcı baskılı hücum oyununda noksanlar sergiliyordu. Bu nedenle Çalımbay'ı çok eleştirdik. Ama dün gördük ki, Beşiktaş plağın her iki tarafını başarılı biçimde doldurmuş... Bir yüzünde hücum, öteki yüzünde savunma şarkıları söylüyor. Savunmada tatlı-sert çabukluk ve direnç gösterirken, kazandığı topları oyuna çabuk sokuyor. Kleberson dün fazla risk almadı. Ondan da bu beklenemezdi. Ama futbolun temel doğrularını yaparak, iyi yer tutarak, rakibin hücum anahtarı Selim Teber'i kontrol altında izleyerek, güzel işler yaptı. Okan ile çok uyumlu oynadı. Kalabalık oyunda verdiği iki - üç ince pasla pozisyon başlatan adam oldu. 

Tehdit ikilisi yakında 
Ailton ile Youla'nın arkasında oynayan Ahmed Hassan dün uzun süreden beri ilk kez düşmeden, kırılmadan ve darılmadan keyifle iş yaptı. Bir asist ve bir gol... O kadar büyük beklentiyle toplanan seyirciye karşı, Youla ve Ailton ile oynayarak büyümek, her babayiğidin yapacağı bir şey değil. Sınırlı enerjisiyle bir saat oyunda kalan Ailton ve Youla, zaman zaman birbirlerini okumakta güçlük çektiler. Bunu da doğal karşılamak gerekiyor. Ama yakında daha verimli bir tehdit ikilisi oluşturacaklarından kuşku duymamalıyız. 
Ali Güneş ve Adem Dursun da kanatlarda bekleneni yerine getirdiler. Hatta Ali Güneş'in kaçırdığı mutlak gol de artısı oldu. Beşiktaş için şunları söyleyebiliriz işleri kolay değil, ama dün ilk kez gerçek bir üst düzey zirve takımı oldular. Çalımbay'ın bu kadroya katacağı zengin ve yaratıcı hamlelerle daha keyifli günler yaşayacağını ümit ediyoruz. 



</TEXT>
</DOC>
