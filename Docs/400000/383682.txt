<DOC>
<DOCNO> 383682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur28.html </URL>
<DATE> 2005/10/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Töre cinayetinde DNA şoku 
</HEADLINE>
<TEXT>

     
     Özgür CEBE DİYARBAKIR, DHA 
     
DİYARBAKIR'ın Kulp İlçesi'nde 13 yaşındaki Necla Akdeniz'e tecavüz edip hamile bıraktığı gerekçesiyle aile mecilisi kararıyla öldürülen 43 yaşındaki Murat Dinar'ın İstanbul Adli Tıp Kurumu’ndan mahkemeye gönderilen DNA raporunda kan örnekleriyle, yine aile meclisi kararıyla öldürülen Necla Akdeniz'in doğurduğu ölü bebeğin kan örneklerinin birbirini tutmadığı ortaya çıktı. Dinar’ı öldürdüğü için daha önce 15 yıl hapis cezasına çarptırılan Engin Akdeniz’in cezası bu nedenle artırılarak 28 yıla çıkarıldı. 
     6 yıl önce babası ölünce Kulp’taki akrabalarının yanına yerleşen zihinsel engelli Necla Akdeniz, uğradığı tecavüz sonucu 7 aylık ölü bebek dünyaya getirince aile meclisi Namuslarına leke getirdiği’ gerekçesiyle ölüm kararı aldı. Akdeniz'i, amca oğulları Şeyhmus ve Saim Akdeniz, başına iki kurşun sıkarak öldürdü. 
     Cenazesine sahip çıkılmayan Akdeniz, belediye tarafından kimsesizler mezarlığına defnedildi. Tutuklanan ve ömür boyu hapis istemiyle yargılanan iki amcaoğlu daha sonra 15’er yıl hapis cezasına çarptırıldı. Aile bu kez tecavüzle suçladıkları Murat Dinar hakkında ölüm kararı aldı. 
     Necla’nın ağabeyi Engin Akdeniz, iki yıl önce Murat Dinar’ı, oturduğu kıraathanede okey oynarken başına iki kurşun sıkarak öldürdü. Tutuklanan Engin Akdeniz, 2'inci Ağır Ceza Mahkemesi'nde ömür boyu hapis istemiyle yargılandığı davada cinayeti basit tahrik altında işlediği gerekçesiyle geçen yıl 15 yıl hapis cezasına çarptırıldı. Akdeniz’i azmettirdikleri iddiasıyla yargılanan amcaları Mizbah, Nizamettin ve Mehmet Emin Akdeniz ise delil yetersizliğinden beraat etti. 
     Yargıtay Ceza Dairesi, olayda DNA testi yapılmadan karar verildiği için davayı 5 ay önce esastan bozarak Murat Dinar’ın mezarının açılarak alınan doku örneğiyle DNA testi yapıldıktan sonra karar verilmesini istedi. İstanbul Adli Tıp Kurumu’nun mahkemeye gönderdiği raporda, Necla Akdeniz’in doğurduğu ölü bebekten alınan kan örneğiyle mezarı açılan Murat Dinar’dan alınan doku örneklerinin birbiriyle uyuşmadığı ve çocuğun babası olmadığı anlaşıldı. 
     Geçen hafta gelen bu rapor üzerine sanık Engin Akdeniz'e geçen perşembe günü görülen dava duruşmasında son sözü soruldu. Akdeniz, cinayeti işlemediğini, olayda tanıklık edenlerin ölen Murat Dinar’ın yakınlarını olduğunu belirterek, Suçsuzum, 3 yıldır tutukluyum tahliyemi istiyorum'' dedi. 
     Kısa bir ara veren mahkeme, sanık Engin Akdeniz’in daha önce cinayeti basit tahrik altında işlediğini ancak gelen adli tıp raporuna göre öldürülen Murat Dinar'ın bebeğin babası olmadığının anlaşılması üzerine kasten adam öldürmek suçundan cezada artırım yapılarak, 28 yıla mahkum edilmesine karar verdi. Mahkeme, sanığın duruşmalardaki iyi halini dikkate alarak cezasını 23 yıl 4’aya indirdi. 
     
</TEXT>
</DOC>
