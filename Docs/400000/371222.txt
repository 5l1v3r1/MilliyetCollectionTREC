<DOC>
<DOCNO> 371222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo04.html </URL>
<DATE> 2005/08/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
F 1 heyecanı bugün başlıyor, pilotlar İstanbul Park için neler diyor 
</HEADLINE>
<TEXT>

     
     CNNTURK.com 
     
Formula 1 Türkiye Grand Prix'si, bugünkü antrenman turlarıyla başlıyor. Yarın yapılacak sıralama turlarını pazar günü büyük yarış takip edecek. 
     Formula 1 Dünya Şampiyonası'nın 14'üncü yarışı olan Türkiye Grand Prix'si için İstanbul Park'a gelen pilotlar, bugün ilk kez piste çıkacak. 
     Bu yıl ilk kez Formula 1 takvimine alınan pisti Jenson Button dışında şimdiye dek sadece similasyon görüntülerinden tanıyan sürücüler, dün motosikletlerle zemin ve viraj etüdü yaptı. 
     İlk antrenmanlar için saat 11.00'de start alacak olan 10 takımdan 20 pilot, ikinci çalışma için saat 14.00'te tekrar piste çıkacak. 
     
     Sürprize açık yarış 
     Formula 1'de geride kalan 13 yarışın altısını kazanarak sıralamada birinci sırada yer alan İspanyol pilot Fernando Alonso, aynı zamanda bugüne kadar yarış kazanan en genç pilot unvanını da elinde bulunduruyor. 
     22 yaşında yarış kazanarak bu başarıya imza atan Renault pilotu Alonso'nun bu sezon en önemli rakibi ise McLaren Mercedes'in Fin pilotu Kimi Raikkonen. 
     Ancak Alonso ve Raikkonen'in dışında, Giancarlo Fisichella, Michael Schumacher ve Juan Pablo Montoya gibi isimlerin de bu sezon yarış kazandığı hatırlanırsa, İstanbul Park'taki yarışta bir sürpriz olma ihtimali yüksek. 
     
     Pilotların yeni pist heyecanı 
     Tamamı İstanbul'a gelen ve dünü İstanbul Park'ta yoğun basın görüşmeleriyle geçiren pilotlar İstanbul Park'ın çok çekişmeli geçeceğine inanıyor. Pilotların görüşleri şöyle 
     Fernando Alonso "Hava çok sıcak olacak. O yüzden önceliğimiz doğru lastik tercihi olmalı. Düşük hızlı çok viraj var. Bu da lastiklerin ve frenlerin çok dayanıklı olmasını gerektiriyor. Şu anda aracımızın hiçbir sorunu yok." Jenson Button "Pistin tasarımı çok etkileyici, çekişmeli bir yarışa olanak sağlayacak. Pistin en güzel yanı olan virajlar heyecan verici. Saat yönünün tersinde olması, fiziksel yorgunluğa yol açacak. Ancak yine de beni çok heyecanlandırıyor." Nick Heidfeld "Anlatılanlara göre çok çekici bir pistmiş. Sıcak bizi fazla etkilemez, çünkü daha önce böyle bir problem yaşamadık. Pisti tanımıyorum, birkaç kez Play Station'da yarıştım, bir de teknik ekibin hazırladığı simülatörde gördüm." Kimi Raikkonen "Pisti henüz görmedim, ancak grafik çizimlerini inceledim. Güzel bir pistte benziyor. Değişik geçme fırsatları tanıyan bir pist. Umarım Formula seven insanlara güzel bir yarış izlettiririz." Michael Schumacher "Yeni piste hemen uyum sağlayacağıma inanıyorum. İlk kez yarışılan pistlerde kazanma şansım yüksek. Pisti ciddi şekilde inceleme fırsatım olmadı. Uzun ve keskin virajlarıyla oldukça ilginç görünüyor." Jarno Trulli "Uzun düzlüklerin olması bizim için avantaj. Zorlayıcı olan tek şey saat yönünün tersinde olması. Aşağı doğru sert virajlara antrenman turlarında alışmamız gerekiyor. Türkiye'ye daha önce gelmemiştim, yarışı dört gözle bekliyorum." Jacques Villeneuve "Button, fantastik bir pist olduğunu söylemişti. Sıcak olacak, ama ben hazırlıklarımı uygun koşullarda yaptım. İlk kez yarışılacak bir pist olması bizim için avantaj, böylece herkesin kazanma şansı var." 
     
     Rakamlarla Türkiye GP'si 
     
</TEXT>
</DOC>
