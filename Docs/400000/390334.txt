<DOC>
<DOCNO> 390334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/spo30.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Memo da yetmedi 
NBA'de Utah Jazz'ın formasını giyen Mehmet Okur, takımının Houston Rockets'a 88 - 80 kaybettiği hazırlık maçında 11 sayı yaptı. Maça ilk beşte başlayan ve 28 dakika görev alan Memo, 6 ribaund, 1 asist ve 1 top çalmayla oynadı. İlk sezonuna hazırlanan Ersan İlyasova ise takımı Milwaukee Bucks'ın, Denver Nuggets'a 118 - 115 yenildiği maçta forma giymedi. 

Kandemir'e iki maç ceza 
Basketbol Federasyonu Disiplin Kurulu, Pınar Karşıyaka Antrenörü Ahmet Kandemir'e 2 maç müsabakalardan men ve 1000 YTL cezası verdi. Kandemir'e, geçtiğimiz pazar İzmir'deki P.Karşıyaka-Banvitspor maçının bitiminde, hakeme yönelik "uygunsuz" söz ve davranışları nedeniyle ceza verildiği açıklandı. 

Özerklik uyarısı 
Özerklik yasası ve çerçeve statünün yürürlüğe girmesinden bu yana 1.5 geçmesine rağmen federasyonların ilgisizliği, Gençlik ve Spor Genel Müdürlüğü'nü harekete geçirdi. Genel Müdür Yardımcısı Yunus Akgül imzası ile beyzbol ve softbol, bowling, bocce ve dart, bilardo ile çim hokeyi federasyonlarına gönderilen yazıda acilen özerklik dosyalarını hazırlamaları talimatı verildi. 

MinderdeAltay'a ceza 
Dünya Şampiyonası'nda hakemleri protesto eden güreşçi Mahmut Altay'a 3 ay ceza geldi. Budapeşte'deki Dünya Grekoromen Şampiyonası'nda çeyrek final maçında İsveçli rakibi Reto Bucher'e yenildikten sonra minder amirini protesto eden, hızını alamayıp reklam panolarını tekmeleyen 74 kilo güreşçisi Mahmut Altay'a 3 ay müsabakalardan men cezası verildi. 

Yıldız aranıyor 
Türk basketboluna oyuncu yetiştirmek üzere 1 Şubat 2003'ten bu yana hizmet veren Tunçeri Basketbol Okulları, kış dönemi faaliyetlerine başladı. 5 -17 yaş arası tüm kız ve erkek öğrenciler hiçbir fiziksel özellik aranmaksızın kabul edildiği okula kaydolmak isteyenler 0-212-465 05 65 ya da 0-536-988 09 73 no'lu telefonlardan pazartesi-cuma 10.30-18.00 arasında bilgi alabilirler. 

Potada bugün 
ERKEKLER LİGİ 
Abdi İpekçi Salonu 
20.00 Ülker-P.Karşıyaka NTV Naklen 
BAYANLAR LİGİ 
Ankara Arı Koleji Salonu 
14.00 Çankaya Ü. - Migrosspor 

Nihat attı Sociedad coştu 
İspanya Ligi'nde Real Sociedad, haftaya lider olarak giren Getafe'yi 3-0'lık farklı skorla devirirken Nihat 16. dakikada takımının ikinci golünü attı. Lejyoner futbolcumuz ortaya koyduğu başarılı futbolla da dikkat çekerken üst üste üçüncü galibiyetine ulaşan Real Sociedad'ın diğer sayıları 4'te Aranburu, 39'te penaltıdan Prieto'dan geldi. 

Kadın farkı 
Uluslararası Olimpiyat Komitesi'nin IOC Türkiye Olimpiyat Komitesi ile ortaklaşa düzenlediği "IOC Bölgesel Kadın ve Spor Semineri" sporcuların ve yöneticilerin katılımıyla İstanbul'da başladı. Toplantıda konuşma yapan GSGM Genel Müdürü Mehmet Atalay kadınların kısıtlı imkanlara rağmen büyük başarılara imza attıklarını ifade etti. IOC Kadın ve Spor Komisyonu üyesi Elizabeth Ferris ise "21. yüzyılda kadınların spordan soyutlanmaması lazım" dedi. 

Bak şu Eriksson'a 
İngiltere Milli Takımı Teknik Direktörü Sven Goran Eriksson, İsviçre'nin baraj turunda Türkiye'yi saf dışı bırakacağını ve Dünya Kupası biletini alacağını iddia etti. İsviçreli Tribüne De Geneve gazetesine eşleşmeyi değerlendiren Eriksson "İki yıl önce onlarla karşılaştık. Bugünkü takımla o günkü takım arasında çok fark var. Bugünkü takım daha diri, onun için dikkatli olun, gerisi kolay. İsviçre'nin barajı geçeceğine inanıyorum" dedi. 

Malatya keyifli 
Süper Lig'de sıkıntılı günler yaşayan Malatyaspor, Türkiye Kupası'nda Diyarbakır'ı mağlup ederek ayağa kalktı. Takım oyununu her geçen gün daha iyi sahaya yansıttıklarını dile getiren Teknik Direktör Ziya Doğan, "Ligdeki son maçımızda Fenerbahçe'ye karşı da iyi mücadele ettik ancak basit ve hatalı goller yedik. Artık Ankaraspor'la hafta sonu oynayacağımız maçı düşünüyoruz" dedi. 

Rize umutlu 
Çaykur Rize Asbaşkanı Erol Yıldırım, Sivasspor'u yenecek güce sahip olduklarını belirterek iddialı konuştu. Süper Lig'e bu sezon çıkan rakiplerinin başarılı sonuçlar elde ettiğine dikkat çeken Yıldırım, "Ancak biz de son 2 haftada iyi sonuçlar aldık. Sivasspor'u yenecek güce sahibiz" dedi. 


</TEXT>
</DOC>
