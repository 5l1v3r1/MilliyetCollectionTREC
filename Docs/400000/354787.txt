<DOC>
<DOCNO> 354787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy17.html </URL>
<DATE> 2005/06/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erbakan'ın partisi Başörtüsünde referandum olmaz 
</HEADLINE>
<TEXT>

     Saadet Partisi Genel Başkan Vekili Recai Kutan, "İslami inanca göre başörtüsü de namaz da bir ibadettir. Nasıl namaz kılınsın mı kılınmasın mı bir referandum konusu olamazsa başörtüsü meselesi de olamaz" dedi. 
     Kutan, İçkale Oteli’nde düzenlediği kahvaltılı basın toplantısında, Ekonomik ve Sosyal Araştırmalar Merkezi’nin ESAM 
     İstanbul’da düzenlediği konferansın deklarasyonunu açıkladı ve güncel konuları değerlendirdi. 
     Kutan, başkanlığını yürüttüğü ESAM’ın toplantısına yurtdışından 30, Türkiye’den 70 konuğun katıldığını belirterek, yayınlanan 
     deklarasyonda İslam’ın dünya barışının teminatı olduğunun altının çizildiğini belirtti. ABD’nin yürüttüğü politikaların barışı sağlayamayacağının görüldüğünü dile getiren Recai Kutan, "Bu amaçla müslüman kitlelerin bilinçlendirilerek haksızlık ve adaletsizliklere karşı ortak tavır sergilemeleri için olup bitenlerin kitlelere anlatılması ve müslümanların bilinçlenmesi için ortak gayret sarfedilmesine dikkat çekildi" dedi. 
     
     ERKAN MUMCU’NUN TEKLİFİ 
     Daha sonra gazetecilerin sorularını yanıtlayan Kutan, Anavatan Partisi Genel Başkanı Erkan Mumcu’nun başörtüsü sorununun çözümüne ilişkin anayasa değişikliği konusunda hükümete getirdiği teklifle ilgili soru üzerine, bu konuda referandumun gündeme getirildiğini, ancak anayasa değişikliğinin yeterli olacağını kaydetti. Meclis’te mutabakat sağlanmasının önemine işaret eden Kutan, şöyle konuştu 
     "Erkan Mumcu’nun teklifi, hükümetin yapmak istediğini çözecek bir tekliftir. Şimdi referandumla muhtemelen hükümet şöyle bir neticeyi ortaya çıkarmak istiyor bizim milletimizin diyelim ki yüzde 90’ı bu başörtüsü zulmünün ortadan kaldırılmasını istiyor. Bunu bir referandumla tespit etmeye ihtiyaç yok ki. Yapılan bütün kamuoyu yoklamalarında vatandaşın neredeyse yüzde 80-90’ı bu başörtüsü zulmü ortadan kalksın diyor. 
     Benim bir farklı görüşüm var. Bir kere, insan hakları, özgürlükler kimsenin keyfine bağlı değildir. Bunlar Allah’ın insanoğluna doğuştan verdiği haklardır. Bu haklar, müzakere, münakaşa dahi edilmemelidir. 
     Başörtüsü meselesi de bir insan hakkı meselesidir. Bir insan namaz kılsın mı kılmasın mı bunu referanduma götürelim... İslami inanca göre başörtüsü de namaz da bir ibadettir. Nasıl namaz kılınsın mı kılınmasın mı bir referandum konusu olamazsa başörtüsü meselesi de olamaz." 
     
     "HANIMEFENDİLER MODANIN EMRİNDEDİR" 
     Kutan, bir başka soru üzerine, bazı kimselerin dini inançlarının gereği olarak değil siyasi bir görüşün simgesi olarak başlarını örttükleri yönünde görüşlerin dile getirildiğini ifade ederek, "İç alemini nereden biliyorsun Bir defa bu söylediğiniz hukukun genel prensiplerine aykırı..." dedi. 
     Geçtiğimiz günlerde GATA’da yapılan mezuniyet törenine başörtülü velilerin alındığını kaydeden Kutan, şunları kaydetti 
     "Temenni ediyorum ki bu konuda artık mesele müzakere edilebilir bir hale gelmiştir. Eskiden çok katı bir anlayış vardı ’bu mesele müzakere edilemez’ anlayışı hakimdi. Şimdi en azından eşarp ve türban ayrımı var. Aslına bakarsanız ben de bu ayrımı anlayabilmiş değilim. 
     Türban nedir, eşarp nedir Herkes başına bir eşarp örtüyor. Kabul edelim ki hanımefendiler dünyada tabiri caizse modanın emrindedirler. 
     Paris’te falanca bir modacı karar verir, kadınların hepsi onu uygulamaya başlarlar. 
     Başörtüsü de bana sorarsanız bir moda meselesi. Yani, sıkmabaş diye tabir edilen şey ilk defa Türkiye’de oluyor değil. Bizim gençlik yıllarımızda moda köşelerinde gazetelerin öyle bir örtüş şekli takdim ediliyordu. Bu eşarptır, bu türbandır böyle bir ayrımı anlamak mümkün değil. Bir de Türkiye’de bir çifte standart var. Özellikle yabancı okullarda Milli Eğitim Bakanlığı’na bağlı. İstanbul Taksim’de Dame de Sion Kız Lisesi’nde rahibe hanımlar hocalık ve yöneticilik yapıyor. 
     Kıyafetleri de belli, biraz gayret etseler bizde çarşaf denilen şeye yakın kıyafetleri var. Onlara birşey yok. Türkiye böyle anlamsız münakaşalardan vazgeçmelidir." Özelleştirme konusuna da değinen Kutan, "Biz Saadet Partisi olarak özelleştirme yanlısı bir partiyiz. Ancak, böyle gözü kapalı, bize neye malolursa olsun özelleştirme yanlısı değiliz" dedi. 
     
</TEXT>
</DOC>
