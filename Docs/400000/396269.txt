<DOC>
<DOCNO> 396269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yazar/tamer.html </URL>
<DATE> 2005/11/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türk eliyle sentetik DNA üretimi 
</HEADLINE>
<TEXT>


Moleküler biyoloji ve genetik, tüm dünyada son 10 yılda hızlı bir gelişme gösterdi özellikle de insan genom projesiyle 2000'li yıllarda müthiş ivme kazandı. 
Bursa Uludağ Üniversitesi Tıp Fakültesi mezunu Dr. Can Bora Ünal da dünyadaki bu gelişmelerle eşzamanlı olarak aralık 1996'da Türkiye'nin ilk bioteknoloji şirketi İontek'i İstanbul'da kurdu. 4'ü doktoralı, 3'ü masterli, geri kalan 4'ü de üniversite mezunu toplam 11 çalışanı olan İontek, aradan 9 yıl geçtiği halde bugün h l Türkiye'nin sipariş üzerine sentetik DNA üreten tek firması. 
DNA dizi analizleri de yapan İontek, genetik tabanlı tanı kitleri araştırma - geliştirme ve üretiminde de Türkiye'de ilk ve h l tek firma. 

Cirosu 528 bin YTL 
Merter'de 270 metrekarelik bir alanda faaliyet gösteren laboratuar tarzı firmanın kuruluş sermayesi 400 bin dolar. Son 3 yıllık cirosu sırasıyla 2002'de 254 bin YTL, 2003'te 351 bin YTL, 2004'te 528 bin YTL. 
Çalışanların eğitim düzeyi yüksek. Mütevazı cirosuyla karşılaştırdığınızda kuruluş sermayesi yüksek. 
Patron Dr. Ünal'ın kapasitesi de hayli yüksek 
1966 İsveç doğumlu. Uludağ Üniversitesi Tıp Fakültesi bitirdikten sonra Amerika'da Missuri Üniversitesi Moleküler Biyoloji Bölümü'nde master yapmış. 
Sonra dönüp Uludağ Üniversitesi Sağlık Bilimleri Fakültesi'nde doktorasını yaparak Farmakoloji Felsefesi Doktoru ünvanını kazanmış... 

Son teknoloji 
Doktoralı tıp doktoru Can Bora Ünal, İontek'i kurma amacını şöyle açıklıyor "Türkiye'de hemen herkesin ancak ticaret amacıyla al - satçı olarak iş hayatına girmeye cesaret ettikleri bir dönemde ve üniversitelerin bile büyük çoğunluğunun ilgili bölümlerinin henüz açılmamış olduğu bir zamanda, küçük bir sermaye ama büyük bir cesaretle, en son teknoloji kullanılarak, bilim ve sanayinin birleştirilmesi sonucu çağdaş bir iş kolu yarattık ve böylelikle geleceğin bilim dalı olarak nitelenen moleküler biyoloji ve genetikte Türkiye'nin bu konudaki mezunlarına, teorik eğitimlerini kendi ülkelerinde pratiğe dönüştürebilecekleri bir alan açmış olduk... 
Pahalı işgücü ve cihaz yatırımlarına rağmen tüm malzeme ve hizmet satışlarında maksimum 25 - 50 k rlılıkla çalışıyoruz. Kısıtlı üniversite bölüm bütçeleri nedeniyle zaman zaman öğretim üyelerinin araştırma masraflarını bile ceplerinden karşıladıkları bir ortamda, düşük fiyat politikasıyla hem modern bilimin gelişimine katkıda bulunmak, hem de daha geniş bir kitleye hitap etmeyi amaçlıyoruz." 

Sağlık Bakanlığı'na... 
İontek, Sağlık Bakanlığı hastanelerinin açtıkları ihalelerde belirtmiş oldukları talep doğrultusunda araştırma ve geliştirme çalışmaları yapıyor ve bir takım hastalıkların tanısına yönelik olarak genetik tabanlı tanı kitleri geliştiriyor. Vücut dışında kullanılan tanı kitlerinin Türkiye'de tek geliştiricisi ve üreticisi. 
İstanbul Ticaret Odası Başarılı KOBİ Yarışması jürisi olarak biz bu firmayı Teknoloji Uygulama dalında birincilik ödülüne layık gördük. Dosyasını okuduğumda "Türkiye'de neler oluyormuş" diye etkilendim. Sizlerle de paylaşmak istedim. 



</TEXT>
</DOC>
