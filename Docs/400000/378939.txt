<DOC>
<DOCNO> 378939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko12.html </URL>
<DATE> 2005/09/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rekabet Kurulu, 2 hafta içinde Tüpraş kararını bildirecek 
</HEADLINE>
<TEXT>

     Hüseyin Tunçay AA 

Tüpraş'ın yüzde 51'lik bölümünün satışına ilişkin Rekabet Kurulu görüşünün, ''iki haftalık'' süre içinde Özelleştirme İdaresi'ne iletilebileceği kaydediliyor. 
     Alınan bilgiye göre, Rekabet Kurulu'na Tüpraş ihalesi öncesi zarflar açılmadan katılımcılar bildirildiği için, Kurul ön incelemeyi yaptı. 
     Dolayısıyla 1 ay olan görüş bildirme süresinin kullanılmayarak, 15 gün içerisinde Tüpraş'a ilişkin Kurul görüşünün Özelleştirme İdaresi'ne gidebileceği belirtiliyor. 
     
     ERDEMİR 
     Erdemir'de ise daha son teklifler alınmadığı için, katılımcı firmalar hakkında bir ön incelemenin söz konusu olmadığı belirtilirken, son teklifler alındığında zarflar açılmadan Kurul'a bir bildirimin beklendiği, böylece burada da başvurudan önce ön incelemenin yalabileceği vurgulanıyor. 
     
     SALI GÖRÜŞ İSTENMİŞTİ 
     Bu arada Tüpraş'ta ihale sonucu, ÖİB tarafından Rekabet Kurulu'na geçtiğimiz Salı günü gönderilmişti. 
     4 milyar 140 milyon dolar ile ihalede en yüksek teklifi veren Koç-Shell Ortak Girişim Grubu ile birlikte, ikinci Indian Oil-Çalık ile üçüncü Oyak'ın isimleri de, Rekabet Kurulu'na gönderilen listede yer alıyor. 
     Söz konusu uygulama, mevzuat gereği yapılıyor. Böylelikle birinci sıradaki firma ya da grubun yükümlülüklerini yerine getiremediği durumda ikinci, ikinci sıradaki grubun yükümlülüğünü yerine getiremediği durumda ise üçüncü sıradaki gruba devrin yapılabilmesine imkan sağlanıyor. 
     
</TEXT>
</DOC>
