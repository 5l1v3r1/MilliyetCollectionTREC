<DOC>
<DOCNO> 394115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy11.html </URL>
<DATE> 2005/11/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKPM Başkanı Bu yolun sonu Avrupa'ya katılmak olmalı 
</HEADLINE>
<TEXT>

     Avrupa Konseyi Parlamenterler Meclisi Başkanı Rene Van Der Linden, Türkiye’nin AB’ye tam üyelik için son yıllarda önemli reformlara imza attığı belirterek, "Bu yolun sonu Avrupa’ya katılmak olmalı" dedi. 
     TBMM Başkanı Bülent Arınç’ın resmi davetlisi olarak Türkiye’ye gelen Van Der Linden, TMMM İnsan Hakları İnceleme Komisyonu Başkanı ve AK Parti Nevşehir Milletvekili Mehmet Elkatmış ile birlikte Nevşehir’e geldi. 
     Nevşehir’de Vali Alaattin Turhan tarafından karşılanan Van Der Linden’e Nevşehir Kapadokya Dedeman Otel’de Vali Turhan tarafından çeşitli hediyeler sunuldu. Van Der Linden, burada gazetecilere yaptığı açıklamada, Türkiye’nin AB’ye katılması için bir sürecin başladığını belirterek bunun 10-15 sene sürebileceğini, ancak bu yolun sonunun Türkiye’nin AB’ye katılması olmasını umut ettiğini söyledi. 
     Linden, "Ben Burada Avrupa Parlamenterler Meclisi Başkanı olarak bulunuyorum. Bundan sonraki süreçte Türkiye’nin AB’ye katılmasını bekliyoruz. Bu, bir süre alacaktır, 10 sene veya 15 sene, bilemiyorum ama netice bu olacaktır. Buna varmak için Türkiye’nin çalışması lazım. 
     Türkiye bugüne kadar çok büyük reformlar yaptı. Bu reform sürecini sürdürmekte fayda var. Sonunda da bu yolun ucunda Avrupa’ya katılmak olması lazım" dedi. 
     Van Der Linden, "Türkiye’nin AB’ye tam üyeliği sizce ne kadar bir süre alır " sorusunu ise "Bir tarih vermem çok doğru olmaz sanıyorum. Söz konusu olan süreçte bir takım kıstaslara uyulması gerekiyor. Bunu Türkiye’nin kendisinin yapması gerekiyor. 8,10,12 yıl gibi tarihler vermek doğru olmaz. Belki sonucu gerçekleşmeyecek birtakım beklentilere, hayal kırıklıklarına da yol açabilir. Ama önemli olan bu süreçte yürümek" diye cevapladı. 
     İnsan hakları konusunda Türkiye’nin son yıllarda büyük gayretlerinin olduğunu ve bu konuda AK Parti Hükümeti’nin başarılı reformlara imza attığını kaydeden Van Der Linden, "Avrupa Konseyi’nde izleme süreci var. Bu, Konsey’in insan hakları konusunda kıstasları ve standartlarını gösteren bir süreç. Ülkede olup bitenlerin izlenmesi anlamında bir süreç. Bu süreç altında Türkiye izlenmekteydi. Bu bir işbirliği süreci idi fakat bir yıl önce Türkiye’nin bu süreçten çıkartılması kararı alındı, bu da çok kısa zamanda büyük ilerlemeler kaydedildiğinin ispatıdır, fakat reformların sürmesi gerekmektedir. 
     Türkiye bu yolda büyük yol kat etmiştir" diye konuştu. 
     
     OMBUDSMANLIK KURUMU 
     Türkiye’de ombudsmanlık kurumunun kurulmasının Avrupa Konseyi’nin Türkiye’den beklentilerinden bir tanesi olduğunu söyleyen AKPM Başkanı Rene Van Der Linden, bunun insan hakları için çok önemli olduğunu vurguladı. Linden "Merkezde bir ombudsmanın olması ve ülkenin çeşitli bölgelerinde bunun temsilciliklerinin bulunması insan haklarının korunması açısından önemli bir aşama, zira fertler bu kuruma sorunlarını yansıtma imkanı bulacaklar" dedi. 
     TBMM İnsan Hakları İnceleme Komisyonu Başkanı Mehmet Elkatmış da AKPM Başkanı Rene Van Der Linden ile yaptığı sohbette Türkiye’de ombudsmanlık kurumunun kurulması için çalışmaların sürdüğünü kaydetti. 
     Elkatmış, bunun için geçen yıl bir yasa taslağı hazırladıklarını, ancak tartışmalardan ve çeşitli konferanslardan sonra bu taslağı geri çektiklerini belirtti. 
     Elkatmış, Türkiye’de ombudsmanlık kurumunun kurulması için 1 Ekim 2005 tarihinde hazırladıkları yeni taslağı Başbakan Recep Tayyip 
     Erdoğan’a sunduklarını bildirdi. 
     
</TEXT>
</DOC>
