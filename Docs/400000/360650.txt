<DOC>
<DOCNO> 360650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun08.html </URL>
<DATE> 2005/07/13/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD, Türk sınırları içindeki PKK operasyonlarını destekliyor 
</HEADLINE>
<TEXT>

     ABD yönetiminin, Türk sınırları içinde kalması koşuluyla, Türk Silahlı Kuvvetleri’nin TSK terör örgütü PKK’ya karşı düzenlediği operasyonları desteklediği bildirildi. 
     ABD yönetiminin bir yetkilisi, terörist niteliği kesinlik taşıyan PKK’ya karşı TSK’nın Türk sınırları içinde operasyon düzenlemeye hakkı olduğunu söyledi. 
     Yetkili, büyük boyutlu insan hakları ihlalleri halinde durumun değişebileceğini belirtirken, "Ancak mevcut şartlarda Türkiye’nin teröre karşı kendisini koruyacak gerekli önlemleri almasına bizim herhangi bir itirazımız yok" dedi. 
     ABD Dışişleri Bakanlığı, geçen hafta terör örgütü PKK’nın Bingöl’de düzenlediği ve altı güvenlik görevlisinin şehit olduğu bombalı demiryolu eylemini kınamıştı. 
     Washington’daki gözlemciler, bazı Avrupalı yetkililerin, Türkiye’nin örgüte karşı aldığı askeri önlemleri eleştirdiğini hatırlatarak, Washington’un tutumunun bu yaklaşıma göre farklılık gösterdiğini belirttiler. 
     Aynı gözlemciler, buna karşılık, Irak’taki Amerikan güçlerinin kuzey Irak dağlarında yuvalanan PKK teröristlerine karşı aktif önlem almama yönündeki tutumunda değişiklik olmadığını kaydettiler. 
     PKK’nın terörist olduğunu vurgulayan Amerikan makamları, Irak’taki Amerikan askeri gücünün imkanlarının kısıtlı olmasından ve ağırlığın Sünni Arap direnişiyle mücadeleye verilmesinden dolayı PKK’ya karşı kuzey Irak’ta henüz kapsamlı önlemler alınamadığını, ancak zaman içinde örgütün bu ülkede barınmasına izin verilmeyeceğini ifade ediyor. 
     
</TEXT>
</DOC>
