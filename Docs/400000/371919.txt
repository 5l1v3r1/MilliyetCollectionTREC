<DOC>
<DOCNO> 371919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo28.html </URL>
<DATE> 2005/08/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çaykur Rizespor Fenerbahçe'ye şanssız gollerle yenildik... 
</HEADLINE>
<TEXT>

     Turkcell Super Ligi'nde Fenerbahçe'ye sahasında 2-1 yenilen Çaykur Rizespor'da, kulüp genel kaptanı Yılmaz Zehiroğlu, sarı-lacivertli takıma şanssız gollerle yenildiklerini söyledi. 
     Zehiroğlu, AA muhabirine yaptığı açıklamada, Fenerbahçe karşısında maçın başlarında biraz zorlanmalarına rağmen ilk yarının ortalarında oyunun kontrolünü ellerine aldıklarını belirterek, ''Sahaya yansıttığımız güzel futbolun neticesinde ilk yarıyı kendi lehimize kapattık, ama ikinci yarının başında yediğimiz gol ve gereksiz panik bizi oyundan düşürdü. Kalemizde kendi hatalarımızdan kaynaklanan iki gol gördük. Fenerbahçe'ye şansız gollerle yenildik'' dedi. 
     Her şeye rağmen futbolcularının verdiği mücadeleden yönetim olarak memnun olduklarını ifade eden Zehiroğlu, ''Yağmur nedeni ile iyice ağırlaşan zeminde ellerinden gelen performansı sergilediler. Önümüzdeki haftalarda sakat ve cezalı oyuncularımızın yanı sıra yeni transferlerimizin takıma katılması ile ligde istediğimiz yere geleceğiz. Önümüzdeki hafta oynayacağımız Ankaraspor maçında puanla tanışıp üzerimizdeki şanssızlığı kırmak istiyoruz'' diye konuştu. 
     Bu arada, günü dinlenerek geçirecek olan yeşil mavililer, Ankaraspor maçının hazırlıklarına yarın yapacakları çalışmayla başlayacaklar. 
     
</TEXT>
</DOC>
