<DOC>
<DOCNO> 391239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/ekonomi/eko02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Spekülatörlerin belini yabancılarla kıracağız' 
</HEADLINE>
<TEXT>


En büyük halka arz operasyonlarını gerçekleştiren İş Yatırım'ın Genel Müdürü Koç, 'Spekülatörlerin ilk bir-iki günde hisselerle oynamalarından rahatsız oluyoruz. Bunu, yabancı fonlarla engelleyeceğiz' dedi 

Orhan Tekeoğlu 

Türkiye'de hissedarlar demokrasisinin gelişmesinde etkin görev yapan ve geçen yıl THY'nin ikincil halka arzında hisselere yarattığı 5 katlık taleple kamu arzları içinde tüm zamanların en iyi talep performansını yaratan İş Yatırım, şimdi de Vakıfbank'la son 5 yılın en büyük halka arzına hazırlanıyor. 
İş Yatırım Genel Müdürü İlhami Koç, bugüne kadar yapılan halka arzlarda spekülatörlerin etkin olduğunu belirterek, halka arzdan sonra bunların ilk bir-iki günde hisselerle oynamalarından rahatsızlık duyduklarını söyledi. 
Koç, "Türkiye'de AB ile ilgili yeni dönemde hem yabancı fon sayısı arttı, hem de nitelikleri değişti. Uzun vadeli yabancı fonların borsadaki ağırlığının artması, halka arzlarda spekülatörlerin hareket alanını daraltacak" dedi. Koç, bir anlamda spekülatörlerin belinin kırılacağını söyledi. 

Kurumsala hisse 
Halka arzlardan almak ve ilk işlem günü zararına satmak gibi spekülasyon kokan işlemlerin kendilerini rahatsız ettiğini kaydeden Koç, yurtdışı halka arzlarda hisse senetlerinin kurumsal yatırımcılara gittiğini, oysa Türkiye'de bireysel yatırımcıların ön planda olduğunu belirtti. Koç şunları söyledi 
"İMKB'de yatırım yapma kültürünü de değiştiriyoruz. Hangi fon alıcı hangi fon satıcı, kimin kısa vadeli, kimin uzun vadeli olduğunu biliyoruz. Alıp hemen satan bireysel ve kurumsal yatırımcılara hisse vermeyeceğiz. Yabancı yatırımcılara 'hisse senedi aldıktan sonra hemen satıp 3 kuruş para kazanacağım diye Türkiye'ye geliyorsan hiç gelme' diyoruz. Bundan sonra yapacağımız büyük halka arzlarda yurtdışı ve yurtiçi satışını yapacak olan kurumlar bir araya gelip nitelikli ve niteliksiz fon ayrımı yapacağız. Yurtdışı halka arzlarda nitelikli kurumsal yatırımcıya hisse vereceğiz." 

Uygulamada ilk 
Vakıfbank'ın halka arzında yeni bir uygulamayı başlatmak istediklerini kaydeden Koç, konuyla ilgili şunları söyledi 
"Halka arzlardan hisse alacak yatırımcının bizde yatırım hesabı varsa önceden para yatırmasına gerek kalmayacak. Hisse senedi hesabına geçtiğinde para transferi yapılabilecek. Bu görüşümüzü SPK'ya ilettik, olumlu yanıt bekliyoruz. Böylece halka arzlardan hisse senedi alacak olan kişinin, önceden para yatırmasına gerek kalmayacak. Birinci gün yatırımcıdan para istemenin de sona ermesini istiyoruz. Bu uygulamayı Vakıfbank'ın halka arzıyla hayata geçirmeyi düşünüyoruz." 

Yatırımcı profili değişecek Her halka arzda, şirkete ve sektöre göre bir yatırımcı tabanını sisteme çekme amacında olduklarını kaydeden İlhami Koç, yeni halka arzlarda yatırımcı tabanını genişletmek amacında olduklarını söyledi. Koç, "THY'de acentaları sisteme çektik. Genellikle Hazine Bonosu'na yatırım yapan Vakıflar'ı da sisteme çekeceğiz" dedi. 

Fiyatı yabancılar belirleyecek İlhami Koç, son 5 yılın en büyük halka arzı için şunları söyledi "Vakıfbank'ın halka arzından talep nereden gelirse oraya daha fazla tahsis etme imk nımız var. Vakıfbank'ın halka arzını başka kamu halka arzlarından ayıran bir özelliği var. Halka arzın tamamı sermaye artırımı yoluyla yapılacak ve yatırımcının parası, ortak olduğu şirketin içine girmiş olacak. Bu, çok önemli bir faktör. Vakıfbank'ta arzın çoğu yurtdışında satılacağı için fiyatın belirlenmesini de yabancılar yapmış olacak." Koç, Vakıfbank'ın birçok bankacılık faaliyetlerinde sektörde sıralamada bir ya da ikinci olduğunu kaydederek, "Vakıfbank hisselerine talep olmasaydı zaten halka arza çıkılmazdı" dedi. 

Halka arzlarda lider aracı kurum İş Yatırım, 1990'dan günümüze 55 şirketin halka arzında lider kurum olarak görev aldı. Halka arz sıralamasında, İş Yatırım'dan sonra ikinci ve üçüncü gelen kurumların toplam halka arz sayısı bile İş Yatırım'ın altında kaldı. İş Yatırım, ayrıca Özelleştirme İdaresi'nin ÖİB İMKB'de gerçekleştirdiği yaklaşık 1.5 milyar dolarlık ikincil halka arzda tek yetkili kurum olarak görev aldı. İş Yatırım, halka arzlarda ve özelleştirmelerde Güney Afrika'dan Brezilya'ya kadar birçok fonun Türkiye'ye gelmesinde etkin görev alırken, yabancıların İMKB'deki paylarının da yüzde 65'lere çıkmasında etkili oldu. 


</TEXT>
</DOC>
