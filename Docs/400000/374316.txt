<DOC>
<DOCNO> 374316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun08.html </URL>
<DATE> 2005/08/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD’de Filistin’in malvarlığı donduruldu 
</HEADLINE>
<TEXT>

     CNNTÜRK 

      ABD'de bir mahkeme, Filistin yönetiminin malvarlığını dondurdu Amerika Birleşik Devletleri’nde bir federal mahkeme Filistin yönetiminin bu ülkedeki malvarlığını dondurma kararı aldı. 
     Karar, Filistin yönetiminin mahkum edildiği 116 milyon dolarlık tazminatı ödememesinin ardından geldi. 
     Rhode Island Federal Mahkemesi, beş yıl süren dava sonucunda Filistin yönetimini, ABD vatandaşı Yaron Ungar ve İsrailli eşinin 1996'da Hamas örgütü tarafından İsrail'de öldürülmesi konusunda tazminata mahkum etti. 
     Uluslararası hukuka göre dokunulmazlığı olduğunu savunan Filistin yönetimi ise, davaya karşı çıkmadı ancak tazminatı ödemeye de yanaşmadı. 
     Mahkeme bunun üzerine Filistin yönetiminin malvarlığını mayıs ayında süresiz olarak bloke etti. 
     Filistin yönetiminin Washington temsilciliği karar üzerine ABD yönetiminden yardım istedi. 
     ABD Dışişleri Bakanlığı Sözcüsü Sean McCormack ise, hükümetin bu davada herhangi bir tarafta yer almadığını ve henüz bir karara varılmadığını söyledi. 
     
</TEXT>
</DOC>
