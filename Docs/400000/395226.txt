<DOC>
<DOCNO> 395226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur16.html </URL>
<DATE> 2005/11/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rektör Aşkın'ın şuuru açık ama durumu ciddiyetini koruyor 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi Başhekimi Doç. Dr. Hüseyin Avni Şahin, YYÜ Rektörü Prof. Dr. Yücel Aşkın’ın sağlık durumunun ciddiyetini koruduğunu söyledi. 
     AA muhabirine açıklama yapan Şahin, rektör Aşkın’a doktorları tarafından gerekli tüm tıbbi müdahalelerin yapıldığını belirtti. 
     Aşkın’ın jandarma eşliğinde hastaneye getirilmesi nedeniyle tedavi gördüğü odanın önünde güvenlik güçlerinin de beklediğini dile getiren Şahin, "Rektör’ün sağlık durumu halen ciddiyetini koruyor, ancak şuuru açık. Gerekli müdahaleler yapılıyor. Rektörümüz halen yoğun bakımda" dedi. 
     Rektör Aşkın’ın başka bir ile tedavi amacıyla götürülmesinin bu aşamada söz konusu olmadığını kaydeden Şahin, ne zaman taburcu edileceğinin belli olmadığını, bunun, tedaviye olumlu cevap vermesiyle bağlantılı olduğunu bildirdi. 
     Şahin, Rektör Aşkın’ın taburcu edilmesinden sonraki durumu hakkında ise Cumhuriyet Başsavcılığı’nın alacağı karar doğrultusunda hareket edileceğini söyledi. 
     YYÜ Rektörü Prof. Dr. Yücel Aşkın, iki gün önce kalbindeki rahatsızlık nedeniyle YYÜ Tıp Fakültesi Araştırma Hastanesi’ne kaldırılmıştı. 
     
</TEXT>
</DOC>
