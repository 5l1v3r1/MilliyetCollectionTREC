<DOC>
<DOCNO> 352434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo04.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga'da tehlikeli inatlaşma 
</HEADLINE>
<TEXT>


Tolga, "1 milyon Euro'dan aşağı olmaz" deyince, Trabzonspor Yönetimi, "1 trilyon 250 milyar liradan yukarı çıkmayız" diye diretti. Bordo - Mavili idareciler imza atmaması halinde, kulübede oturacağı restini de çekti 


Trabzonspor ile Tolga Seyhan arasındaki pazarlık ve iki tarafın da inadı tehlikeli boyuta ulaştı. Milli futbolcunun, "1 milyon Euro'dan aşağıya imza atmam" restini gören Bordo - Mavili yönetimin, "Biz de 1 trilyon 250 milyar liradan bir kuruş fazla para vermeyiz'' demesi ortamı gerdi. 
Yönetim, Tolga ile yapılan son görüşmede, "Bonservisin için 4.5 milyon dolar istiyoruz. Aksi olur ve imza atmazsan da, stoper için bir başka oyuncu alacağız" dedi. 
Başkan Yardımcısı Muammer Saka, "Tolga bizde gönüllü olarak kalmalı. Ona önerdiğimiz rakam da çok iyi. Fakat mutlaka gitmek istiyorsa da, ticari düşünmeliyiz. Zaten gitmediği taktirde bu koşullarda Tolga'nın oynamasını istemem. Onun oynaması beni rahatsız eder. Bu nedenle gitmek istiyorsa, ona yol vermemiz en doğrusu olur" ifadesini kullandı. 

Trabzon tepkili 

Karadeniz ekibi, Merkez Hakem Kurulu Başkanı Ufuk Özerten'e tepki gösterdi. Basın Sözcüsü İbrahim Şahin, Özerten'in "Cem Papila'ya Avni Aker'de maç vereceğiz" açıklamasını hoş karşılamadıklarını vurgulayarak, "Trabzonspor camiasını hedef almasınlar. Ama Sayın Başkan Özerten bu hakemin önümüzdeki sezon hatasız müsabaka yöneteceğini garanti ediyorsa sorun yok" diye konuştu. 

Yenileri dikiliyor 

Trabzonspor Tesisleri'nde bir süre önce kesilen ve bahçıvan Hasan Ayas'ın işine son verilmesine neden olan 20 ağacın yerine yenileri dikilecek. Genel Müdür Burak Gürdal, yanlış anlaşılmadan kaynaklanan ağaç kesimleri için çok üzgün olduklarını belirterek, kesilen ağaçların yerine yenilerinin dikilmesi için kolları sıvadıklarını açıkladı. 

Devler Ligi makyajı 

Bordo - Mavililer, Avni Aker Stadı'nda yenileme çalışması başlattı. Trabzonspor'un, Şampiyonlar Ligi ön eleme turu maçlarını nedeniyle harekete geçen yönetimin başlattığı çalışma kapsamında koltuklar, su kanalları ve zemin yenilenecek. 1 ay sürecek çalışmalar sonunda stat Devler Ligi'ne hazır hale getirilecek. 


</TEXT>
</DOC>
