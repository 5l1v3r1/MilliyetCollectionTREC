<DOC>
<DOCNO> 373628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonyas07.html </URL>
<DATE> 2005/08/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Caddebostan Halk Plajı'nda ''don'' eylemi 
</HEADLINE>
<TEXT>

     Mizah dergilerinin geçtiğimiz hafta duyurduğu don eylemi bugün Caddebostan Halk Plajında yapıldı. Leman'ın yazarı Timur Danış, bazı dergi okurlarıyla birlikte Caddebostan Plajı'nda iç çamaşırıyla denize girdi. 
     
"Donunuza sahip çıkın" sloganıyla düzenlenen eylem çerçevesinde halkın aşağılanmasını kınayan konuşmaların ardından bazı ünlü isimler ve halk denize donla girdi. İlginç görüntülerin oluştuğu eyleme destek veren ünlüler arasında köşe yazarı Selahattin Duman da vardı. Eyleme kendini kaptıran bazı vatandaşların çoraplarla bile denize girdiği görüldü. 
     Eylemin asıl amacanın, halkı donla denize girmeye teşvik etmek değil, halkın aşağılanmasına tepki göstermek olduğunu belirten katılımcılar, dünyanın her yerinde denize donla girilebildiğini, böyle bir tartışmanın da yaşanmadığını dile getirdiler. 
     Timur Danış, Viyana'dan Moskova'ya kadar yürüdüğü nehir şehirlerinde kadınlı erkekli insanların, derelere ve göllere iç çamaşırlarıyla girdiklerini gördüğünü anlattı. 
     Leman Dergisi Editörü Tuncay Akgün'ün Paris'ten yeni geldiğini ve orada da insanların nehre iç çamaşırlarıyla girdiklerini söylediğini belirten Danış, şunları kaydetti 
     "O zaman niye insanlar Caddebostan Plajı'ndan iç çamaşırıyla denize girmesinler İş, sadece iç çamaşırıyla denize girmek değil. Biz iç çamaşırına sahip çıkarken bu işin arkasında başka işler olduğunu gördük. İnsanların kıyılardan uzaklaştırılması yönünde sanki bir tavır var. Konuşulması gereken çok şey varken bazı elit insanların iç çamaşırı konusunu açığa çıkarmalarını ve bu aracılıkla insanları aşağılamalarını protesto ediyoruz. İnsanlar özgürdür, istedikleri gibi denize girebilirler." 
Riva ve Ağva'da çarşafla, pantolonla veya pijamayla denize girenler olduğunu, ancak oralara yönelik bir tepki çıkmadığını ifade eden Danış, sadece Caddebostan Plajı'na yönelik tepki çıkmasının dikkat çekici olduğunu söyledi. Danış, asıl denize girilip girilemeyeceğinin tartışılması gerektiğine işaret ederek, günün bazı saatlerinde alınan bazı değerlerle denizin temiz olduğunu kanıtlamanın mümkün olmadığını ve bunun örneğinin Menekşe Plajı'nda yaşandığını anlattı. 
     İnsanların kafasında artık deniz değil, plaj imajı olduğunu belirten Danış, Fenerbahçe Plajı'nda 15 milyon lira karşılığında sadece kum, palmiye ve gölgelik satıldığını, denize ise girilemediğini vurguladı. Danış, "Burada bir oyun, bir kandırmaca var. Bu kandırmacanın içinden insanların iç çamaşırıyla uğraşarak çıkmak mümkün değil" dedi. 
     Danış ve beraberindeki bazı okurlar, daha sonra Leman Dergisi tarafından özel olarak yaptırılan beyaz paçalı iç çamaşırlarıyla denize girdi. 
     Danış ve beraberindeki grup, çevredeki bazı vatandaşlara da yanlarında getirdikleri iç çamaşırlarından verdi. 
     Eylem plajdaki bazı vatandaşların ise tepkisini çekti. 
     Geçtiğimiz haftalarda İstanbul Büyükşehir Belediyesi, halk plajlarında vatandaşların denize donla girmeleri üzerine ücretsiz mayo dağıtımına başlamış, bu girişim büyük tepkilere neden olmuştu. 

     
</TEXT>
</DOC>
