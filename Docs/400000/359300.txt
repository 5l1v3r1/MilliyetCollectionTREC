<DOC>
<DOCNO> 359300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko03.html </URL>
<DATE> 2005/07/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Şekerbank'ın Rabobank'a satışı tamam 
</HEADLINE>
<TEXT>

     Şekerbank hisselerinin satışına ilişkin Şekerbank Personeli Munzam Sosyal Güvenlik ve Yardımlaşma Vakfı ile Rabobank arasında sürdürülen görüşmeler anlaşma ile sonuçlandı. 
     Şekerbank’tan İMKB’ye gönderilen yazıda, Vakıf’tan bankaya yapılan açıklamaya yer verildi. Açıklamaya göre, vakıf ile Rabobank arasında bir süredir devam eden, Şekerbank hisselerinin satışına ilişkin müzakereler sonuçlandırılarak, bugün bir hisse alım satım sözleşmesi imzalandı. 
     Sözleşme uyarınca Vakıf, Şekerbank’ın sermayesinin yüzde 36,5 oranındaki payına karşılık gelen 45 milyon 625 bin adet hisseyi, toplam 124 milyon 137 bin 116 YTL bedelle Rabobank’a devretmeyi kabul etti. Buna göre, 1 YTL nominal değerli beher hisse 2,72 YTL üzerinden devredilecek. Hisse devri, anlaşmanın diğer şartlarının yanında gerekli yasal izinlerin alınmasının ardından gerçekleştirilecek. 
     Rabobank, hisse devrinin gerçekleşmesiyle Şekerbank’ın diğer hissedarlarına çağrıda bulunacak. Taraflar Rabobank’ın çağrı süresinin sonunda Şekerbank’ın yüzde 51 oranındaki çoğunluk hisselerine sahip olacağı yönünde de anlaşmaya vardı. Çağrı süresi içinde Rabobank’ın hissedarlık oranı yüzde 51’e ulaşmadığı takdirde eksik kalan kısım Vakıf tarafından Rabobank’a satılacak. 
     
     RABOBANK 

     Edinilen bilgiye göre, Rabobank Grubu, yüzde 25-40 arasındaki pazar payı ile Hollanda piyasasında en geniş finansal hizmet sağlayıcısı, konut kredilerinde lider ve Avrupa’nın en fazla işlem hacmine sahip internet bankası konumunda. 
     Banka, kooperatif yapısıyla 9 milyondan fazla bireysel ve ticari müşteriye sahip bulunuyor. 
     Rabobank Grubu, Hollanda’da 300 büyük bağımsız yerel Rabobank’tan oluşuyor. Rabobank Grubu ayrıca Rabobank International kurumsal bankacılık, yatırım bankacılığı ve uluslararası bireysel bankacılık , De Lage Landen leasing ve bayi finasmanı , Gilde Investment risk sermayesi , Interpolis sigorta and Robeco varlık yönetimi gibi kuruluşları içeriyor. Bankanın uluslararası ağı, 34 ülkede 236 ofisi kapsıyor. 
     Rabonank International, 1996’dan beri Türkiye’de gıda ve tarım sektöründeki firmalara kurumsal bankacılık hizmeti veriyor. 
     
     PANCAR KOOPERATİFLERİ BANKASI ADIYLA KURULDU 

     Şeker pancarı üreticisi ve şeker sektörünün finansal ihtiyaçlarını karşılamak amacıyla 1953 yılında, Pancar Kooperatifleri Bankası adı altında Eskişehir’de kurulan ve şekerpancarı üreticilerinin pancar kooperatiflerindeki küçük birikimlerinin irleşmesiyle oluşturulan sermaye ile çalışmaya başlayan banka, 1956 yılında Ankara’ya taşınarak Şekerbank adını aldı. 
     1993 yılından itibaren özel banka statüsüyle, yurtiçinde 200 şubesiyle hizmet veren bankanın, yüzde 36 oranında hissesi borsada işlem görüyor. 
     Almanya’da bir dış temsilciliği, KKTC’de kurulu olan Off-Shore Kıyı Bankası , 500’ü aşkın yurtdışı muhabir banka ilişkisi ile müşterilerin dış işlemlere yönelik taleplerini ve ihtiyaçlarını karşılayan bankanın genel müdürlüğü geçtiğimiz yıl sonunda İstanbul’a alındı. 
     Bankanın ortakları, Şekerbank T.A.Ş. Personeli Munzam Vakfı, Şekerbank T.A.Ş. Personeli Vakfı, S.S. Konya Pancar Eki Koop., Konya Şeker Fabrikası A.Ş., Kayseri Şeker Fabrikası A.Ş., Pankobirlik S.S. Pancar Eki Koop. Birl. ve geri kalanı halka açık oran ile 24 Pancar Kooperatifi olarak sıralanıyor. 
     
     SEKTÖRDE AKTİF BÜYÜKLÜKTE 16. SIRADA 

     Türkiye Bankalar Birliği verilerine göre Şekerbank, 31 Mart 2005 itibariyle 3 milyar 108 milyon 944 bin YTL’lik aktif büyüklüğüyle Türk bankacılık sektöründe 16. sırada bulunuyor. 
     Aynı dönem itibarıyla bankanın toplam kredileri 1 milyar 401 milyon 38 bin YTL, toplam mevduatı 2 milyar 287 milyon 882 bin YTL, toplam özkaynakları 312 milyon 877 bin YTL düzeyinde bulunuyor. 
     125 milyon YTL ödenmiş sermayesi olan bankanın, bu yılın ilk üç ayı itibarıyla net dönem karı 17 milyon 133 bin YTL olarak gerçekleşti. 
     200 şubesi bulunan Şekerbank’ın toplam personel sayısı ise 3 bin 427. 

     
</TEXT>
</DOC>
