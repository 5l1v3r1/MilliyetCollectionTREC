<DOC>
<DOCNO> 398193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko09.html </URL>
<DATE> 2005/11/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Cari açık ince hastalık... 
</HEADLINE>
<TEXT>

     Türkiye Cumhuriyeti’nin kurulduğu 1923 yılından 2002 yılına kadar olan dönemde toplam 57 milyar dolar olan cari işlemler açığı 2003-2005 yıllarını kapsayan son üç yılda 47 milyar dolara ulaşarak, önceki 80 yılın toplamına yaklaştı. Ankara Ticaret Odası Başkanı Sinan Aygün, ekonomik krizlerin yanı sıra askeri müdahaleler ve hükümet düşüşlerine de yol açan cari açığın ince bir hastalık olduğunu belirterek "Bu hastalık sadece sıcak para virüsüyle tedavi edilmemelidir" dedi. 
     Ankara Ticaret Odası ATO , "Cari Açıklar Tarihi" başlıklı bir rapor hazırladı. Merkez Bankası ve Hazine Müsteşarlığı verilerinden hazırlanan raporda, Cumhuriyet tarihi boyunca ortaya çıkan cari açıkların, ekonomik krizlerin yanısıra askeri müdahale ve hükümet düşmesi gibi siyasi sonuçlar yarattığı vurgulandı. Cari işlemler açığının, 1950’li yıllardan bu yana Türkiye ekonomisinin yumuşak karnını oluşturduğuna dikkat çekilen raporda, ithalatın ihracata göre hızlı artmasından kaynaklanan dış ticaret açığındaki büyümenin, cari açığın büyümesinin çekirdeğini oluşturduğu bildirildi. 
     
     YILLIK HEDEF AŞILDI 
     Geçen yıl 15.6 milyar dolar olarak gerçekleşen cari açığın bu yıl ocak-eylül döneminde geçen yılın aynı dönemine göre yüzde 54 oranında artarak 16.4 milyar dolara yükseldiği hatırlatılan raporda, hükümetin 2005 yılı için öngörülen 21.3 milyar dolarlık cari açık hedefinin aşılarak yıl sonunda 24 milyar dolara ulaşmasının beklendiği belirtildi. 2006 yılı için de 22 milyar dolarlık cari açık, 45.4 milyar dolarlık da dış ticaret açığı verileceği tahmin ediliyor. 
     Türkiye ekonomisi için "ateş topu" benzetmesi yapılan cari açıkların özellikle 2002 yılından bu yana hızla arttığına dikkat çekilen raporda, 2003 yılında 8 milyar dolar olarak gerçekleşen açığın bir önceki yıla göre yüzde 427 arttığı belirtildi. Raporda, cari açığın 2004 yılında yüzde 95 artış göstererek 15.6 milyar dolara yükseldiği hatırlatıldı. 
     
     MİLLİ GELİRE ORANI DA YÜKSELDİ 
     Cari işlemler açığının GSMH içindeki oranının da yükseldiği kaydedilen raporda, 2000 yılında yüzde 4.9 olan bu oranın, 2004 yılında yüzde 5.2’ye yükseldiği ifade edildi. 2005 yılı için tahmin edilen rakama göre cari açık GSMH’nın yüzde 6.7’sine karşılık geliyor. 
     Cari açığın dış ticaret açığına bağlı olarak arttığı ancak son yıllarda cari açıktaki artış hızının, dış ticaret açığına göre daha fazla olduğu vurgulanan raporda, dış ticaret açığının yüzde 43 arttığı 2003 yılında cari açıktaki büyümenin yüzde 427 olduğuna dikkat çekildi. 
     2004 yılında ise cari açıkta yüzde 95, dış ticaret açığında yüzde 56 oranında artış görüldüğü belirtilen raporda, 2005 yılı Ocak-Eylül döneminde dış ticaret açığının 
     2004 yılının aynı dönemine göre yüzde 26.4, cari açığın ise yüzde 54 oranında artış gösterdiği kaydedildi. 
     
     CARİ AÇIK HASTALIĞINA SICAK PARA VİRÜSÜ 
     Türkiye’de cari açığın büyüklüğü kadar, yüksek miktarda kısa vadeli sermaye akımlarıyla finanse edilmesinin de önemli bir risk oluşturduğu belirtildi. 
     Hisse senedi, iç borçlanma kağıtları, mevduat ve kısa vadeli kredilerden oluşan sıcak para girişinin 2003 yılından bu yana hızla arttığı kaydedilen raporda, 2005 yılının dokuz ayında net hata noksan kalemi dahil olmak üzere 17.1 milyar dolarlık bir sıcak para girişi olduğu belirtildi. Raporda, sıcak parada geçen yılın aynı dönemine oranla yüzde 106 oranında artış olduğu bildirildi. 
     Özellikle yabancı kaynaklı sıcak paranın büyük çoğunluğunu oluşturan, yabancıların yurt içinde Devlet İç Borçlanma Senetleri DİBS net girişlerinin de 2003 yılından itibaren büyük ölçüde arttığına dikkat çekilen raporda, 2002 yılında 913 milyon dolar ile başlayan net girişin, 2003 ve 2004 yıllarında katlanarak sırasıyla 2.5 ve 7.5 milyar dolar seviyesine yükseldiği vurgulandı. 
     
     BIÇAK SIRTINDA SICAK DANS 
     Yabancıların Türkiye’deki hisse senedi ve tahvil-bono alım ve satımlarının 2005 yılında da büyük bir hızla devam ettiği yabancıların 36.5 milyar dolar hisse senedi, tahvil- bono alırken aynı dönemde 28 milyar dolarlık satış gerçekleştirdikleri bu yılın ilk dokuz ayında 8.5 milyar dolarlık net menkul kıymet girişi olduğu hatırlatıldı. 
     2002 yılından 2005 eylül sonuna kadar toplam birikimli cari açık 41.6 milyar dolar olarak gerçekleşirken, sözkonusu dönemde Türkiye’ye giren net doğrudan yabancı yatırımlar 6.9 milyar dolarda kaldı, menkul kıymet girişi net 19.3 milyar dolar oldu. Söz konusu dönemde, Türkiye’ye sadece hisse senedi, tahvil-bono olarak giren sıcak para miktarı bile doğrudan yatırımın 3 katına ulaştı. 
     Cari açığın sıcak parayla finanse edilmesi nedeniyle Türkiye ekonomisinin bıçak sırtında seyrettiği belirtilen raporda, IMF’den alınan kredilerin 2005 ve 2006 yıllarında geri ödenecek olması nedeniyle, cari açığın finansmanı için risk oluşturduğu belirtildi. Türkiye 2005 yılında IMF’den 838 milyon dolarlık kredi kullanırken 8.1 milyar dolar borç geri ödemesi yaptı. 2006 yılında ise IMF’den 3.2 milyar dolar kredi kullanılacakken, 7.4 milyar dolarlık geri ödeme yapılması gerekiyor. 
     
     GAYRİMENKUL ÇOK YATIRIM YOK 
     Raporda, cari açık finansman kalemlerinden olan doğrudan yabancı yatırımlarda son üç yılda artış görülmesine karşın bu artışın yabancıların gayrimenkul yatırımlarından kaynaklandığına dikkat çekiliyor. Yabancıların gayrimenkul yatırımı, 2003 yılında doğrudan yabancı yatırımların yüzde 57’sini oluştururken, 2004 yılında yüzde 49’unu, 2005 yılının dokuz ayında ise yüzde 26’sını oluşturdu. 
     Raporda son yıllarda cari açığın finansmanında kullanılan bir diğer kalemin de gri alan olarak da tanımlanan net hata ve noksan kaleminin olduğu belirtiliyor. 2003-2005 döneminde, bu kalemden 11.4 milyar dolar giriş yapıldı. Kriz yıllarında çıkış gösteren net hata ve noksan kalemi cari açığın finansmanı için bir diğer risk unsuru olarak ifade ediliyor. 
     
     ATO BAŞKANI AYGÜN 
     Raporu değerlendiren ATO Başkanı Sinan Aygün, cari işlemler açığının yüksekliğinin sorun olduğunu ancak asıl sorunu finanse ediliş biçiminin oluşturduğunu kaydetti. 
     Aygün "Cari açık ince hastalık. Bu hastalık sıcak para virüsü ile tedavi edilmemelidir" dedi. 
     Uygulanan dış ticaret politikaları nedeniyle ödemeler bilançosundaki dengesizligin artarak devam ettiğini belirten Aygün, "Önümüzdeki yıllarda artmış bir borç yükü ve onun faizlerini ödeme ile yüzyüze bırakıldık. Ani bir kur artışıyla reel sektörde ciddi bir kriz yaşanabilir. Bu zincirleme olarak finans sektörünü de içine alacaktır" dedi. 
     Türkiye’nin yabancıların fon değerlendirme cenneti haline geldiğine dikkat çeken Aygün, şunları söyledi 
     "Kriz yaşandığı yıllardakinden çok daha yüksek bir cari açık oranı ile karşı karşıyayız. Cari açığın giderek yükselmesi bunu finanse eden sermayenin bırakın çıkmasını, girişinin aniden durması halinde dahi ekonomide kırılma yaşatacaktır. İthalata bağımlı büyüme yerine üretimi ve istihdamı artırıcı büyüme, kaynak ve harcama dengesini sağlanması, borçlanmanın azaltılması ve bunlara yardımcı olacak enstrüman olarak spekülatif sermayenin değil yatırım yapacak yabancı sermayenin Türkiye’ye çekilmesi için gerekli adımların bir an önce atılması Türkiye’nin geleceği açısından son derece önemlidir. Zaman atalet zamanı değil, gerçekleri görme ve bu gerçeklere göre önlem alma zamanıdır." 

ANKA 
     
</TEXT>
</DOC>
