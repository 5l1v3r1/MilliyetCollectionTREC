<DOC>
<DOCNO> 373954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/dunya/dun01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa bastırıyor, Komisyon direniyor 
</HEADLINE>
<TEXT>


Chirac 'Türkiye Kıbrıs'ta tavrını netleştirmeli, taahhütlerini yerine getirme garantisi vermeli'... AB Komisyonu 'Türkiye müzakere şartlarını yerine getirdi' 

GÜVEN ÖZALP Brüksel 


Fransa, Türkiye'nin Kıbrıs konusunda yayımladığı deklarasyonu öne sürerek, 1-2 Eylül'deki AB dışişleri bakanları zirvesi öncesinde Ankara'yı baskı altında tutmaya devam ediyor. Fransa Cumhurbaşkanı Jacques Chirac, Türkiye'nin Kıbrıs konusunda tavrını netleştirmesini isterken, Avrupa Birliği AB Komisyonu, "Hukuki olarak, müzakerelerin açılması için Kıbrıs'ın tanınması şart değil" açıklaması yaptı. 
Fransa'nın büyükelçileriyle Paris'te bir araya gelen Chirac, "Türkiye'nin Kıbrıs konusunda yaptığı tek taraflı deklarasyonun ardından tutumunu netleştirmesi ve AB'ye yönelik tüm taahhütlerini tam olarak yerine getirme isteğinde olduğuna dair garantiler vermesi gerekiyor" dedi. Türkiye'yle müzakerelerin açılmasının zor ve uzun bir yolun başlangıcı olduğunu belirten Chirac, bu yolun sonunun "belirsiz" olduğunu söyledi. 
Chirac'ın açıklamalarını değerlendiren Komisyon Sözcüsü Françoise Le Bail, "Müzakerelerin açılması için Kıbrıs'ın tanınması şart değil" dedi. Müzakerelere başlanması için iki şart konulduğunu belirten Le Bail, "Fransa bunu biliyor. Alınan kararda 17 Aralık onun da imzası var" diye konuştu. Türkiye'nin, AB tarafından belirlenen şartların gereğini yerine getirdiğini söyleyen Le Bail, "Türkiye'nin, şu ana kadar yaptıklarına ek olarak bir şey yapması gerekmiyor. Bu bağlamda hukuki bir zorunluluk yok" şeklinde konuştu. Buna karşın Kıbrıs konusunda atılacak her adımın "yardımcı" olacağını söyleyen Le Bail, Türkiye'nin müzakereleri 25 ülkeyle sürdüreceğini hatırlattı. 



</TEXT>
</DOC>
