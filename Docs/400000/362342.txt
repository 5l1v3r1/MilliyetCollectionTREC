<DOC>
<DOCNO> 362342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun14.html </URL>
<DATE> 2005/07/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bombalardan 1 ay önce rapor İngiltereye saldıracak bir grup yok 
</HEADLINE>
<TEXT>

     İngiltere'de üst düzey istihbarat ve güvenlik güçleri yetkililerinin, Londra'daki saldırılardan yaklaşık bir ay önce ''İngiltere'ye saldırma kapasitesinde ve niyetinde bir grup bulunmadığına'' karar verdiği bildirildi. 
     New York Times gazetesinin haberine göre, yetkililer bu sonuca, ülkenin üst düzey istihbarat kurumları, gümrük ve polis güçlerinden yetkililerin yer aldığı ''Ortak Terörist Analiz Merkezi''nin terör tehdidi değerlendirmesine dayanarak vardı. 
     Gazete, bu merkezin değerlendirmesinin, İngiliz hükümetini, resmi terör tehdidi değerlendirmesini ''ciddi biçimde tehditten'' bir seviye düşürerek ''önemli tehdide'' indirmeye ittiğini yazdı. 
     Adını açıklamayan üst düzey bir İngiliz yetkili, raporu nasıl değerlendirdiği sorusuna, ''Biz istihbarat değerlendirmelerimizi tartışmayız'' yanıtını verdi. İngiliz yetkililer, terör tehdidi seviyesinin düşürülmesinin, terörizmi engelleme önlemlerinde pratik etkisi olmadığını söylediler. 
     Daha önce açıklanmamış raporun, 7 Temmuz'daki saldırılardan yaklaşık 3 hafta önce İngiltere'de hükümet kurumlarına, yabancı hükümetlere ve ilgili kesimlere gönderildiğini yazan gazetede, kısaca ifade edilmiş tehdit değerlendirmesinin özellikle şaşırtıcı olduğunu, çünkü İngiltere'de terörle ilgili faaliyetlerin Irak'taki şiddetin doğrudan sonucu olduğu belirtildi. 
     
</TEXT>
</DOC>
