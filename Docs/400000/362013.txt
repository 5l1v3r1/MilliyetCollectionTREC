<DOC>
<DOCNO> 362013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun14.html </URL>
<DATE> 2005/07/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Straw Kuşadası saldırısı, teröristlerin bahanesinin olmadığını gösterdi 
</HEADLINE>
<TEXT>

     İngiltere Dışişleri Bakanı Jack Straw, Irak'ta ABD'yi destekleyen ülkelerin terörist saldırılara daha açık olduğu iddialarını reddetti. 
     Straw, Uluslararası İlişkiler Kraliyet Enstitüsü'nün RIIA , ''İngiltere'nin ABD ile yakın bağları ve Irak ile Afganistan'daki savaşa dahil olmasının bu ülkeyi terörist saldırılara açık hale getirdiğini'' savunduğu raporuna ilişkin, ''RIIA'nın, uzun yıllardır müttefikimiz ABD ile omuz omuza hareket etmememiz gerektiğini söylemesi beni hayrete düşürdü'' dedi. 
     ''Terörizm için bahane bulma zamanı sona erdi'' diyen Straw, teröristlerin dünyanın her yerinde, Irak'taki savaşı destekleyen ABD'nin müttefiki ülkeler ile Irak'ta hiçbir şey yapmamış ülkeleri vurduğunu söyledi. 
     Kuşadası'nda önceki gün bir minibüste düzenlenen bombalı saldırıya atfen Straw, ''Türkiye'de cumartesi günü bir sahil bölgesinde yapılan saldırı teröristlerin vurmak için bahane aramadığını gösterdi. Teröristler, Irak'ta bizi desteklemeyen Türkiye'de cumartesi günü saldırı düzenledi'' dedi. 
     Raporda, ''Irak savaşının El Kaide'ye propaganda yapma, adam ve para toplama konularında 'gaz verdiği', terörizmle mücadeleyi böldüğü, El Kaide'ye bağlı teröristlere hedef ve uygulama alanı sunduğu ve Bin Ladin'i adalet önüne çıkarabilecek fırsatları ortadan kaldırdığı'' savunulmuştu. 
     
</TEXT>
</DOC>
