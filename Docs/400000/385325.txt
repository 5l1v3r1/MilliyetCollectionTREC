<DOC>
<DOCNO> 385325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur21.html </URL>
<DATE> 2005/10/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tarım Bakanlığı 2 bin hindi itlaf edildi, 2 bin 500 hindi daha var 
</HEADLINE>
<TEXT>

     Balıkesir'in Manyas İlçesi Kızıksa Kızılköy Beldesi ile Salur Köyü arasında açık hindi besisi yapan bir işletmede kuş gribi tavuk vebası hastalığı bulunması nedeniyle, hastalığın yayılmaması için bölgede yapılan çalışmalar tüm hızıyla devam ediyor. 
     Çalışmalarla ilgili bilgi veren Tarım ve Köyişleri Bakanlığı Müsteşar Yardımcısı Nihat Pakdil, söz konusu hastalığın görülmesi nedeniyle Bakanlık veteriner hekimlerinin bölgeye giderek alınması gereken tüm tedbirleri aldığını, olay yerinde dezenfeksiyon yapıldığını, çevre bölgelerden alınan numunelerin Ülkesel Tavuk Vebası Referans Laboratuvarı olan Bornova Veteriner Kontrol Araştırma Enstitüsü'ne ulaştırıldığını ve analiz sonuçlarının çıkmaya başladığını söyledi. 
     6 Ekim tarihinde itlaf edilen 2 bin adetlik ilk hindi sürüsünün ardından, dün akşamdan itibaren yaklaşık 2 bin 500 adet ikinci bir hindi sürüsünün itlafına başlanıldığını anlatan Pakdil, ''Kızıksa Köyü'nde kanatlıların yanı sıra güvercin ve başıboş sokak köpekleri de itlaf ediliyor'' dedi. 
     
     50 MİLYAR LİRA ÖDENECEK 
     Hayvanları itlaf edilen kişilere toplam 50 milyar lira civarında bir bedel ödeneceğini belirten Pakdil, şöyle konuştu 
     ''Bölgedeki 3 kilometrelik bir alan tamamen kontrol altında, buraya giriş-çıkış yasak. Yakındaki bölgelerde de giriş ve çıkışlar kontrol ediliyor. Laboratuvarlarda bölgeden alınan örneklerin analizleri devam ediyor. Yeni bir vakamız yok. Kuş gribi çok hızlı yayılan bir hastalık olduğu için şu andaki tablo bizim için iyi, ama kontrollerimizi devam ettiriyoruz, tedbirlerimizi devam ettiriyoruz.'' Pakdil, Balıkesir'in çevre illerinde de hastalığa karşı önlemlerin alındığını ve illerin uyarıldığını belirterek, ''Uzmanlarımız teyakkuzda, sahayı geziyorlar, inşallah ucuz atlatacağız'' diye konuştu. 
     
</TEXT>
</DOC>
