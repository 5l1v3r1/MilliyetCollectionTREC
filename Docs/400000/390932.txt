<DOC>
<DOCNO> 390932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/dunya/axdun02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Silvio Berlusconi, Blair çiftini hediyeye boğmuş 
</HEADLINE>
<TEXT>


Mail On Sunday, Berlusconi'nin Blair çiftine 18 değerli kol saati ve çeşitli mücevher hediye etmesinin arkasındaki nedeni sordu 

LONDRA Milliyet 


İngiltere'de yayımlanan Mail on Sunday gazetesi, İtalya Başbakanı Silvio Berlusconi'nin geçen 4 yılda Başbakan Tony Blair ile eşine 18 değerli kol saati ile kolyeler, küpe ve bilezikler armağan ettiği iddiasını ortaya atarken, bu değerli armağanların neden verildiği sorusunu sordu. 
Berlusconi isminin üzerinde tartışmalar bulunduğunu da iddia eden gazete, 69 yaşındaki zengin işadamı Başbakan Berlusconi'nin Blair çiftine verdiği armağanların çokluğunun İtalyan basınının da dikkatini çektiğini ifade etti. Gazete, bazı İtalyan gazetelerinin Blair çiftini, "Berlusconi size bu kadar çok şey armağan ediyorsa karşılığında mutlaka bir şey isteyecektir" diye uyardığını yazdı. 
Gazete, Cherie Blair'in son üç yıldır taktığı saatler arasında, Berlusconi'nin hediyesi olan 8 bin sterlinlik Cartier, 2500 sterlinlik Locman ve çeşitli Gucci saatler bulunduğunu belirtti. 


</TEXT>
</DOC>
