<DOC>
<DOCNO> 394286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/spo04.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halilhodziç'le canlandık' 
</HEADLINE>
<TEXT>


Başkan Atay Aktuğ, Boşnak teknik adamın, takımın havasını değiştirdiğini belirtti, "Futbolcular yeni bir heyecan ve hırsla çalışıyor. Bir şeyi başarmak için önce istemek gerekir" dedi 

ÖMÜR AVCI DHA 


Teknik Direktör Vahid Halilhodziç'e, Başkan Atay Aktuğ'dan övgü geldi. Aktuğ, Boşnak hocanın, bordo - mavili takıma yeni bir heyecan getirdiğini vurgulayarak futbolcuların antrenmanlarda sergilediği performansın bunun açık bir göstergesi olduğunu dile getirdi. 
Bir süredir idmanları takibe alan Başkan Aktuğ, "Halilhodziç göreve geldikten sonra bir canlanma oldu. Oyuncularda bir çaba var, çalışma azmi var. En önemlisi de bu. Bir şeyi başarmak için önce istemek lazım. Bu çabaların karşılığını ligde alacağımıza inanıyorum" ifadesini kullandı. 
Cezası yüzünden sezonu kapatan Gökdeniz'in antrenmanlarda ortaya koyduğu üst düzey performansa da dikkat çeken Atay Aktuğ, ilginç bir yorumda bulundu. Başkan, "Eminim ki Gökdeniz'in futbolunu, attığı golleri, hareketlerini izleyince Halilhodziç'in de morali bozuluyordur" diye konuştu. 
Atay Aktuğ, devre arasında ayrılmaları gündemde olan Çek golcü Tomas Jun ve Brezilyalı savunmacı Fabiano Eller'in henüz böyle bir istekle yönetime gelmediğini vurgulayarak, "Şu ana kadar bize ulaşan bir talep yok. Ancak gitmek isterlerse kimseyi zorla tutamayız" açıklamasını yaptı. Başkan Aktuğ, milli takımdaki futbolcuların başarılı olup, sakatlık problemi yaşamadan Trabzon'a dönmelerini beklediklerini sözlerine ekledi. 

Yoğun tempo 

Diyarbakır hazırlıklarına dünkü idmanla devam eden Trabzon, tempolu çalışma programı uyguladı. Teknik Direktör Vahid Halilhodziç, ilk bölümde oyuncularına pas ve uzun top çalışması yaptırırken, ikinci dönemde de kondisyona dayalı bir çalışma programını tercih etti. 
Gelecek hafta oynanacak karşılaşma için Diyarbakır'da Klas Otel'de yer ayırtan bordo - mavililer, geçen sezonki maçın olaylı geçtiğini hesaba katarak, otelini değiştirdi ve Dedeman Otel'i tercih etti. Dedeman'ın merkeze uzak olmasının bunda rol oynadığı ifade edildi. 

Eller'i arı soktu 

Trabzonspor'un Brezilyalı futbolcusu Fabiano Eller'i dünkü idmanda arı soktu. Kulüp Doktoru Ahmet Çağlar tarafından ilk müdahalesi yapılan futbolcu, tedavinin ardından idmana devam etti. Çağlar, sakatlıktan kurtulan Szymkowiak'ın normal programın 15 gün önünde gittiğini açıkladı. Sakatlığı süren Mehmet Yılmaz ve İbrahim Ege ise salonda çalıştı. 


</TEXT>
</DOC>
