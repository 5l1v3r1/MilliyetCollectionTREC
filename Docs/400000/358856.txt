<DOC>
<DOCNO> 358856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yasam/ayas.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anıtkabir defteri 'şaka' kaldırmadı 
</HEADLINE>
<TEXT>


Norveç'ten gelen 2 genç, Anıtkabir'in ziyaret defterine Atatürk için 'Mıstık' yazıp hakaretler yazınca tutuklandı 

ANKARA Milliyet 

Yaz tatilini akrabalarının yanında geçirmek için bir hafta önce Norveç'ten Ankara'ya gelen 2 gencin Anıtkabir ziyaret defterinde yaptıkları 'şaka', kötü sonuçlandı. 
S.U. 17 ve K.Ç. 16 pazartesi günü arkadaşlarıyla Anıtkabir'e gitti. Müzeyi dolaştıktan sonra ziyaretçilerin duygularını aktarmaları için açılan deftere çeşitli notlar yazan 2 genç, çevredekileri rahatsız eden hareketlerde bulununca, şik yet üzerine Anıtkabir güvenlik görevlilerince gözaltına alındı. 

'Kafana saç ektiririm' 
Yapılan incelemede, çocukların deftere, Atatürk için 'Mıstık' yazdıkları ve "Seni gördüm, içim daha da kötü oldu. Allah razı olsun diyeceğim, ama demiyorum. Yaptıkların için teşekkürler ama seni hiç gözüm tutmuyor", "Selamün aleyküm diyeceğim, ama demiyorum. Senin kafana saç ektireceğim, ektirmiyorum"şeklinde ifadeler kullandığı saptandı. 

'Norveç'te suç değil' 
Emniyet Müdürlüğü Çocuk Şubesi'ne götürülen S.U. ve K.Ç., önceki gün Ankara Başsavcılığı Çocuk Bürosu'na çıkarıldı. 
S.U., Norveç'te doğup büyüdüğünü, K.Ç. ile deftere şakalaşmak amacıyla yazı yazdıklarını söyledi. S.U., "O yazıları K.Ç.'ye hitaben yazdım. Deftere, Atatürk'e yönelik duyguların yazıldığını bilmiyordum. Çok pişmanım" dedi. 
K.Ç. ise bu tür davranışların doğup büyüdüğü Norveç'te suç sayılmadığını belirterek, Türkiye'de de kimseyi rahatsız edeceğini düşünmediğini söyledi. Nöbetçi Sulh Ceza Mahkemesi'nce tutuklanan S.U. ve K.Ç., Elmadağ Çocuk Islahevi'ne gönderildi. 



</TEXT>
</DOC>
