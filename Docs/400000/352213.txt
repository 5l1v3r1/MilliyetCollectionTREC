<DOC>
<DOCNO> 352213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko41.html </URL>
<DATE> 2005/06/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Metro Cash Carry Türkiye'de mağaza açmazsak hata yaparız 
</HEADLINE>
<TEXT>

     Metro Cash Carry Üst Yöneticisi CEO Thomas Huebner, şimdi Türkiye'de gelişme zamanı olduğunu belirterek, ''yatırımcı için ilginç hale gelen Türkiye gibi bir ülkede mağaza açmazsak hata yapmış oluruz'' dedi. 
     Huebner, Metro Cash Carry'nin Türkiye'de faaliyete başlamasının 15. yıldönümü dolayısıyla düzenlenen basın toplantısında yaptığı konuşmada, Türkiye'de 15. yıl geçirmelerinden dolayı çok mutlu ve gururlu olduklarını dile getirdi. 
     Dünyada 28 ülkede faaliyet gösterdiklerini, Türkiye'nin bu ülkeler içinde çok özel bir yere sahip olduğunu ifade eden Huebner, şöyle konuştu 
     ''Asya ve Avrupa arasında bizim için iyi bir deneyim ve eğitici olan Türkiye, Çin gibi Asya ülkelerindeki gelişmemizde bize yol gösterici oldu. Dünyadaki 500 Cash Carry mağazasının 9 tanesi Türkiye'de. Şimdi Türkiye'de gelişme zamanı. Türkiye'de yeni mağazalar açacağız. Çünkü bizim temel işimiz burada çok iyi icra ediliyor. Yatırımcı için ilginç bir hale gelen Türkiye gibi ülkede mağaza açmazsak hata yapmış oluruz. Bunun için her türlü desteği vermeye hazırız.'' Thomas Huebner, Metro Group'un Türkiye'den 600 milyon avro'nun üzerinde alım yaptığını belirterek, Japonya'daki mağazalarda Türkiye'den ithal edilen zeytinyağlarının satıldığını, Türkiye'den sadece Almanya'daki mağazalar için değil, dünyanın birçok ülkesindeki mağazaları için ithalat yaptıklarını söyledi. 
     
     ''MAĞAZA AÇMAK İÇİN YETERLİ PARAMIZ VAR'' 
     Huebner, gazetecilerin sorularını yanıtlarken, Türkiye'de ortaklık ya da satın alma düşünüp düşünmedikleri sorusu üzerine, ''Cash Carry olarak Türkiye'de bizim satın alabileceğimiz direkt bir rakibimiz yok. Türkiye gelişen bir pazar. Burada mağaza açmak istiyoruz. Mağaza açmak için de yeterli paramız var'' dedi. 
     Bir başka soru üzerine Huebner, ''Carrefour, Tesco ve Wal-Mart gibi mağazalar bizim direkt rakibimiz değil. Biz toptancıyız. Bizim müşterilerimiz perakendecilerdir'' diye konuştu. 
     Yeni mağazaları nerelerde açacakları sorusu üzerine Huebner, ''biz bir şehirde 2 mağaza açmayı düşündüğümüzü dile getirdiğimizde, oradaki gayrimenkul fiyatları hemen artıyor. Dolayısıyla sakin ve makul olmaya çalışıyoruz'' dedi. 
     Thomas Huebner, Türkiye'nin rakiplerinin Çin ve Rusya olduğuna dikkat çekerek, yatırımları bu 3 bölgede paylaştıracaklarını, Türkiye'nin bunlar arasında önemli bir yere sahip olduğunu vurguladı. 
     Dünyadaki Carrefour ve Wal-Mart gibi mağazalarda zaman zaman markalı ürünlerin maliyetlerin bile altında çok özel fiyatlarla satıldığını belirten Huebner, ''Bu, oyunun bir parçası. Ancak bunun her zaman yapılamamasından dolayı aslında Metro'nun diğerlerine göre daha ucuz olduğu görülür'' diye konuştu. 
     
     ''REKABETTEN KORKMUYORUZ, ÇEKİNMİYORUZ'' 
     Metro Cash Carry Türkiye Genel Müdürü Hakan Ergin de, geçen yıl 527 milyon avro ciro elde ettiklerini, mağaza sayısının 9'a, aktif müşteri sayısının 580 bine ulaştığını ve 2 binden fazla çalışanları bulunduğunu bildirdi. 
     Ergin, mağazalarda bulunan ürün sayısının 27 bini bulduğunu ve sadece yüzde 2'sinin Metro Cash Carry Türkiye tarafından ithal edildiğini, geri kalanının tedarikçiler tarafından sağlandığını kaydetti. 
     Hakan Ergin, açacakları mağazaya ilişkin bir soru üzerine, ''Türkiye kolay bir ülke değil, zor bir ülke. Türkiye'de her zaman mağaza açmak istiyoruz. Ama hep zorluklar oluyor. 2006 için bize birçok imkan tanındı. Gelecek sene birçok mağaza açmayı planlıyoruz. Ancak daha önce de sözler verdik ve o sözleri yerine getiremediğimiz için şimdi ayrıntı vermek istemiyorum'' şeklinde konuştu. 
     Diğer süpermarket ve hipermarketlerin kendilerinin direkt değil indirekt rakipleri olduğunu ifade eden Ergin, ''biz her türlü rekabete hazırız. Rekabetten korkmuyoruz, çekinmiyoruz'' dedi. 
     Ergin, mağazalarda kartlı geçiş sistemini kesinlikle kaldırmayı düşünmediklerini bildirdi. 
     
     ''KÜÇÜK MAĞAZA KONSEPTİ DÜŞÜNMÜYORUZ'' 
     Metro Group Türkiye Temsilcisi Nurdan Tümbek ise Metro'nun dünyanın en büyük 3., Avrupa'nın 2. ve Almanya'nın en büyük perakende şirketi olduğunu, 30 ülkede 250 bin çalışanla, 2 bin 400 mağazada hizmet verdiklerini hatırlattı. 
     Tümbek, yatırımlara ilişkin soru üzerine, Metro Group Üst Yöneticisi Joachim Körber'in daha önce Türkiye'de 300 milyon avro'luk yatırım düşündüklerini belirttiğini anımsattı. 
     Türkiye'de Metro'nun elektronik zincir mağazalarının açılıp açılmayacağı sorusuna Tümbek, ''Bu konu merkezimiz tarafından inceleme altında. İlerleme olduğunda gerekli açıklama yapılacaktır'' dedi. 
     Nurdan Tümbek, küçük mağaza konseptine ilişkin soru üzerine, büyük mağazalarla rekabet etmek istediklerini, Türkiye'ye yönelik küçük mağaza düşünmediklerini söyledi. 
     Metro Cash Carry, Türkiye'de ilk mağazasını 1990 yılında İstanbul Güneşli'de açtı. 2004 sonu itibariyle yaklaşık 160 milyon avroluk sermaye yatırımı yapan şirketin mağaza sayısının bu yıl sonunda 10'a çıkarılması planlanıyor. 
     
</TEXT>
</DOC>
