<DOC>
<DOCNO> 397197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/spo04.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu operasyon 
</HEADLINE>
<TEXT>


Diyarbakır maçı sonrası ,"Bazı futbolcular formasının hakkını vermiyor" diyen Halilhodziç, Rize karşılaşmasında eksikler nedeniyle mecburi revizyon yapacak 


Bordo - mavililer'in hocası Halilhodziç, Diyarbakırspor deplasmanında alınan farklı yenilginin yanı sıra üç de eksik verilmesi yüzünden takım içinde zorunlu operasyona hazırlanıyor. 
Vahid Halilhodziç'in, Çaykur Rizespor karşısına farklı bir kadroyu sahaya süreceği bildirildi. Özgür'ün kenara çekileceği, Kürşat'ın da cezası nedeniyle oynamayacak oluşu nedeniyle defans bölgesinde Erdinç'e forma verileceği öğrenildi. Ayrılmak istediği için kadroya alınmayan Eller'in de Rizespor karşısında görev alacağı kaydedildi. 
Jefferson'ın sakatlığı nedeniyle kalede doğacak boşluğu, Hasan Sönmez'le dolduracak olan Boşnak hoca, Diyarbakır karşısında yorgun olduğu gerekçesiyle 11'e almadığı Yattara ile Lee Yong'a yeniden görev verecek. Sakat Volkan'ın yanı sıra Hasan Üçüncü'nün de kızağa çekilebileceği ileri sürüldü. 

'Başkanlık için yeterli değilim' 

Trabzonspor eski Başkanı Özkan Sümer, kendisine baskı yapılmasına rağmen kongrede başkanlık adaylığı için kendisini hazır görmediğini söyledi. Sümer, "Ben gönüllü olarak seçildiğim Trabzonspor Kulübü Başkanlığı'ndan ayrıldım. Bir başkan olarak ayrılıp sonra bir şey olmamış gibi tekrar geri dönmek bu kadar kolay hadise değil. Ben bu doğrultuda kendimi başkanlık adaylığı için hazır ve yeterli görmüyorum" dedi. 

Bütçe sağlam 

Mali Sayman Yüksel Şimşek, aralıktaki genel kurul öncesinde kısa süreli nakit sıkıntılarının federasyonun ödeme takviminden kaynaklandığını açıkladı. Şimşek, "Yıllık 18 trilyon liralık alacağımızın 11. ay itibariyle elimize geçmesi gereken 9 trilyonluk bölümünde, 3.5 trilyon liralık bir gecikme söz konusu. Gelirimiz giderimizi karşılıyor. 7 trilyon lira değerindeki hisse senedimiz de kasada duruyor" dedi. 


</TEXT>
</DOC>
