<DOC>
<DOCNO> 376906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/ekonomi/eko01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye insani gelişmede yeni AB üyelerinin gerisinde 
</HEADLINE>
<TEXT>


Okur yazarlık, okullaşma oranı, satın alma gücüne göre kişi başı milli gelir ve yaşam beklentisiyle AB'nin yeni üyelerinin altında kalan Türkiye'yi Ekvador, Dominik, Belize gibi ülkeler de geçti 

EKONOMİ SERVİSİ 

Birleşmiş Milletler Kalkınma Programı'nın UNDP raporuna göre Türkiye insani gelişimde Avrupa Birliği'ne yeni üye olan ülkelerin gerisinde kaldı. 
Yeni AB'liler arasında en yüksek insani gelişim göstergelerine Slovenya sahipken, Türkiye'nin sıralamadaki yeri 2007'de AB'ye girecek olan Romanya ve Bulgaristan'ın bile altında kaldı. Romanya dışında tüm yeni AB'liler yüksek insani gelişim kategorisinde yer alırken Türkiye ve Romanya orta insani gelişim kategorisine girdi. 
Türkiye'nin orta gelişmişlik kategorisinde kalması, okur - yazarlık ile yaşam koşulları ve sağlık hizmetlerinin bir göstergesi olan yaşam beklentisinde arzu edilen gelişmişlik düzeyine yaklaşılmamasından kaynaklandı. Macaristan, Bulgaristan, Slovenya gibi ülkelerde okur yazarlık oranı yüzde 98'in üzerindeyken bu oran Türkiye'de yüzde 88.3 düzeyinde. Ortalama yaşam beklentisi de yeni AB'lilerin hepsinde 71 yaşın üzerindeyken bu oran Türkiye'de 68.7. 

Gelir büyüdü, gelişim yavaş 
İnsani gelişimde Sri Lanka, Ermenistan, Dominik, Ukrayna, Bosna - Hersek de Türkiye'nin üzerinde yer aldı. Raporda, bazı alanlarda ilerleme kaydedilse de bunun yetersiz kaldığı belirtilerek, şöyle denildi "Örneğin 1975'te ortalama yaşam beklentisi 57.9 yılken bugün 70.5'e çıktı. Bebek ölüm oranı 1970'te bin bebekte 150'yken, 2001'de 36'ya düştü. Ama Moldava, Vietnam, Suriye, Endonezya gibi İGE endeksinde Türkiye'nin altında kalan ülkeler bu oranı binde 36'nın altına düşürdü." 
Raporda Türkiye'nin geçen yıla oranla 96.'lıktan 94.'lüğe geçerek iki basamak ilerlediği bunun kişi başına düşen milli gelir düzeyinden kaynaklandığı belirtildi satın alma gücü paritesine göre 2002 rakamlarıyla 6.300 dolardan, 2003 rakamlarıyla 6.772 dolara yükseldi . 
Ancak Belize 91. sırada , Çin 85. sırada , Dominik Cumhuriyeti 70. sırada ve Ekvador'un 82. sırada bazı alanlarda gösterdikleri ilerlemenin Türkiye'nin sıralamada daha aşağı kaymasına yol açtığı belirtildi. 



İstanbul 'yüksek', Ankara 'orta' gelişme düzeyinde İnsani Gelişme Endeksi'nin illere göre değerlendirmesinde ilk sırayı Kocaeli alırken, Yüksek İnsani Gelişme kategorisinin başında yer alan bu ili Yalova'nın ardından İstanbul izliyor. İzmir ise Bursa'nın ardından beşinci sırada bulunuyor. Ankara ise 'orta insani gelişme' kategorisinde yer alıyor. Ancak 'cinsiyet güçlendirme ölçüsü'ne göre Ankara ilk sırada yer alıyor. Ankara bu ölçütte yüzde 4.1'lik belediye meclislerinde kadın oranı ve yüzde 16.7'lik kadın yöneticilerin toplam yöneticilere oranıyla en yüksek değerlere ulaşıyor. 

İstikrarsızlık, gelişimi frenledi 
UNDP raporunda Türkiye'nin bazı alanlardaki ilerlemesine rağmen genel performansı düzensiz ve bazen hayal kırıcı olduğuna vurgu yapıldı. Raporda, "Son yarım yüzyılda Türkiye'nin ekonomik büyümesi, İkinci Dünya savaşı sonrasındaki dönemde kişi başına düşen gelirin aynı olduğu birçok ülkedekinden yavaş gerçekleşti. Türkiye istikrarlı büyümeyi gerçekleştiremedi, hatta bazı yıllarda eksi reel büyüme yaşandı" denildi. 




</TEXT>
</DOC>
