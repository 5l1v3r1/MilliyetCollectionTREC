<DOC>
<DOCNO> 350890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekulak yasa bekliyor 
</HEADLINE>
<TEXT>


Telefon dinlemesi için 3 güvenlik biriminin teşkilat yasasında yapılacak değişikliklere ilişkin düzenlemenin, 2 aydır Başbakanlık'ta beklediği ortaya çıktı. Güvenlik birimlerinin dinlemeleri durdurduğu belirtiliyor 

Tolga Şardan - Ankara 

MİT'in, "Bazı yasadışı örgüt üyelerinin faaliyetlerinin takibi için acil telefon dinleme izni verilmesi talebinin" son Bakanlar Kurulu toplantısında masaya yatırıldığı kulislere yansırken, telefon izleme ve dinleme konusunda 3 güvenlik biriminin teşkilat yasasında yapılacak değişikliklere ilişkin düzenlemenin, 2 aydır Başbakanlık'ta beklediği ortaya çıktı. 
Başbakan Erdoğan'ın MİT, emniyet ve jandarma yetkililerinin katılımıyla 9 Mart'ta gerçekleştirilen güvenlik zirvesinde, önleyici istihbarat kapsamında teknik takip yapılmasının sağlanması için "gereği yapılsın" talimatı verdiği belirtildi. Çalışmaların 1 Haziran'dan sonra aksamadan yürütülebilmesi için, 3 güvenlik kurumunun yetkilileriyle, Adalet Bakanlığı ve Başbakanlık bürokratları, yeni CMK'nın telefon izleme ve dinlemeleriyle ilgili hükümlerinin uygulanması konusunda taslak hazırladı. 

Önleyici istihbarat 
Düzenlemeyle, MİT Kanunu'nun 4. maddesi, Polis Vazife ve Salahiyet Kanunu'nun ek 7. maddesi ve Jandarma Teşkilat Kanunu'nun 10. maddesine yapılacak eklemelerle "önleyici istihbarat" yetkisi veriliyor. Acil ve gecikmesinde sakınca bulunan hallerde, h kim kararı olmaksızın dinleme yapılabilmesi, dinlemenin 24 saat içinde h kim onayına sunulması kabul edildi. 

Başbakanlık'ta bekliyor 
Üzerinde uzlaşılan metin Başbakanlık Kanunlar ve Kararlar Genel Müdürlüğü'ne gönderildi. Gecikmenin, güvenlik birimlerinde sıkıntıya yol açtığı bildirildi. Bu nedenle, Emniyet Genel Müdürlüğü ile MİT, halen hiçbir mahkeme ve savcılıktan resmi dinleme talebinde bulunmadı. 


</TEXT>
</DOC>
