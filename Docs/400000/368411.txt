<DOC>
<DOCNO> 368411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo31.html </URL>
<DATE> 2005/08/09/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Tanjeviç 12 Dev Adam, iyi yolda... 
</HEADLINE>
<TEXT>

     34. Avrupa Erkekler Şampiyonası hazırlıklarını sürdüren A Milli Basketbol Takımı'nda, başantrenör Bogdan Tanjeviç, milli takımın iyi yolda olduğunu ifade ederek, şampiyona öncesi umutlu konuştu. 
     Bogdan Tanjeviç, federasyonun resmi internet sitesine yaptığı açıklamada, oyun sisteminde bazı değişiklikler yaptığını belirterek, ''Oyuncularımın pozisyonlarında bazı değişiklikler yaptım. Alışık olmadıkları pozisyonlarda görev alan oyuncularım zaman zaman zorlanıyorlar. Ama alışacaklar. Örneğin Kerem Gönlüm'ü 3 numaralı pozisyonda oynattım. Hidayet'i oyun kurucu olarak düşünüyorum. Bu tip değişiklikler takımı biraz zorlasa da sonuçlarının çok olumlu olacağına inanıyorum'' dedi. 
     
     ''EN BÜYÜK KORKUM SAKATLIKLAR'' 
     Şampiyona öncesi en büyük korkusu ve endişesinin oyuncuların yaşayabileceği sakatlıklar olduğunu belirten Tanjeviç, böyle birşeyin olmasının takım için büyük sorun yaratacağını dile getirdi. 
     Tanjeviç, sakatlıkları bulunan Serkan ve Ender'in en kısa sürede takıma döneceğine inandığını vurgulayarak, ''Diğer tüm oyuncularımın kondisyonları ve moralleri çok iyi. İyi antrenman yapıyor, iyi çalışıyoruz. Şampiyonanın heyecanı tüm oyuncularımı sardı. Ancak bu olumlu ve motive edici bir heyecan. Tek korkum sakatlık. Bunun dışında şampiyonada başarılı bir sonuç alacağımıza inanıyorum'' diye konuştu. 
     
     ''YILDIZ MİLLİLER BÜYÜK BAŞARI ELDE ETTİ'' 
     İspanya'da düzenlenen Yıldız Erkekler Avrupa Şampiyonası'nda altın madalya kazanarak büyük bir başarıya imza atan milli takımı değerlendiren Sırp teknik adam, Türkiye'nin çok başarılı ve yetenekli oyunculara sahip olduğunu bildirdi. 
     Tanjeviç, Yıldız Milli Basketbol Takımı'nın almış olduğu altın madalyanın, Türkiye'nin şimdiye dek elde ettiği en önemli başarılarından birisi olduğunu vurgulayarak, şöyle devam etti 
     ''Şu an belki bazıları bu başarının gerçek önemini kavramakta zorluk çekiyor olabilir, ancak gelecek yıllarda bunun ne kadar büyük bir başarı olduğu daha iyi anlaşılacak. Şampiyonluğu kazanan gençlerimiz çok değil birkaç yıl sonra A Milli Takım'da forma giyecekler. İşte asıl o zaman bu başarının ne kadar önemli ve büyük olduğu daha iyi anlaşılacak. Bu başarıda emeği geçen herkesi kutluyorum. Kazanılan bu büyük başarıda Basketbol Federasyonu'nun da büyük emeği ve katkısı var.'' 
     
     ''BU BAŞARININ DEVAMI SAĞLANMALI'' 
     Yıldızların kazandığı bu başarının devamının getirilmesi gerektiğini de vurgulayan Tanjeviç, ''Türkiye'ye altın madalyayı getiren gençlerimizin bu performansının ve başarısının devamını sağlamalıyız'' dedi. 
     Tanjeviç, federasyonun bunda büyük sorumluluğunun bulunduğunu kaydederek, şunları söyledi 
     ''Bu gençlerin birarada daha fazla zaman geçirmesini sağlamalıyız. Belki daha fazla maç yapmaları sağlanabilir. Belki aynı okulda eğitim görmeleri sağlanabilir. Tüm buna benzer uygulamalar takım ruhunu yükselterek başarının devamını getirecektir. Bu uygulamaların benzerini Fransa Federasyonu yapmış ve çok başarılı sonuçlar elde etmişti. Ulusal Federasyon Merkezi adı altında bir oluşum ortaya koyarak tüm genç oyuncularını bu merkezde topladılar. Birlikte daha çok zaman geçirmelerini sağladılar. Bu ve buna benzer uygulamalarla genç kuşağın ileride daha başarılı olması sağlanabilir.'' 
     
     ''EN EN BÜYÜK TEHLİKE OYUNCULARA ŞANS VERİLMEMESİ'' 
     Tanjeviç, genç oyuncuları ve Türk basketbolu için en büyük tehlikenin, yetenekli genç oyunculara gereken şansın verilmemesi olduğunu söyledi. 
     Türkiye'ye bu başarıyı getiren gerek Yıldız Milli Takım oyuncularına, gerekse tüm genç oyuncuların kendi takımlarında oynayabilmeleri için şans verilmesi gerektiğini vurgulayan Tanjeviç, sözlerini şöyle tamamladı 
     ''Bu oyuncuları desteklemeliyiz. Oyuncularımızın kulüpleri genç oyuncularına takımda yer vermeli. Bunun tersi uygulamalar bana göre şu anda Türk basketbolunun önündeki en büyük tehlike. 18 yaş civarındaki gençlerimizin birçoğu kulüp takımlarında yeterli şansı bulamıyor. Bu gençlere güvenerek onların önünü açmalıyız. Takımlarında şans bulamayan gençlerimizin gelişimlerinde de duraklamalar oluyor. Genç basketbolcuların yeteneklerini en çok geliştirebileceği ve yükseğe taşıyacağı dönem 18 yaş civarıdır. Sözettiğim konulara daha fazla önem verilmezse Türkiye'nin çok iyi ve yetenekli bir jenerasyonunu yitirme olasığılı ortaya çıkacaktır. Federasyon olarak 18 yaş altındaki gençleri rahatça kontrol edebilirsiniz. Ancak bu yaştan itibaren kulüplerimize de büyük sorumluluklar düşmektedir.'' 
     
</TEXT>
</DOC>
