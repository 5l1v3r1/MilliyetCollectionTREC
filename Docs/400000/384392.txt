<DOC>
<DOCNO> 384392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yasam/axyas01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'da tam tarih katliamı 
</HEADLINE>
<TEXT>


Tüp geçit kazısında Boğaz'ın dibinden çıkan tarihi eserler, kimseye sorulmadan, yeniden Marmara'nın derinliklerinde 'gömülüyor' 

Ömer Erbil 

İstanbul Boğazı tüp geçidi çalışmaları kapsamında Üsküdar, Sirkeci, Yenikapı gibi istasyonlarda kazıları İstanbul Arkeoloji Müzesi denetlerken, denizdeki çalışmalarda arkeolog bulunmadığı için birçok tarihi eser çıkarılmadığı gibi yine denizin dibini boyluyor. 
Boğazdan raylı sistemin geçirilmesi için derinliğin 45 metreye çıkarılması gerekiyor. Bunun için yaklaşık 30 metre olan deniz derinliğinin altına iniliyor. Dipten kazılıp vinç yardımıyla gemiye çekilen kumlar arasından tarihi gemi parçaları, keramikler, top gülleleri, amfora ve amfora parçaları çıkıyor. Ancak bunları inceleyecek arkeolog olmadığından kumlar tarihi eserlerle birlikte bir gemiye yüklenerek, Hayırsız Ada açıklarında 1000 metre derinliğe boşaltılıyor. 

'Bu İstanbul'a ihanet' 
Duruma isyan eden Arkeoloji ve Arkeologlar Derneği Başkanı Prof. Dr. Ahmet Tırpan, binlerce yıllık geçmişi olan İstanbul Boğazı'nda, çok önemli bilgilere ulaşılabileceğini belirterek şöyle konuştu 
"Biz dalgıç arkeologlarımızla inceleme ve kazı çalışmalarımızı bitirdikten sonra tüp geçit için döşeme işlemlerini yapmaları gerekir. İstanbul Boğazı binlerce yıl savaşlara sahne olmuş. Burada arkeolog denetimi olmadan kazı yapılır mı Bu İstanbul'a ihanettir. Bunu Kültür ve Turizm Bakanlığı'nın derhal durdurması gerekir." 
Marmaray projesinin arkeoloğu Kemal Sertok ise, "Yasaya göre bir eser çıkarsa bildirmek gerekiyor. Orada eser çıktığı konusunda bana bilgi gelmedi. Kum kazılıyor zaten. Tespit edilmiş bir durum olursa başında arkeolog bulunur" dedi. 



</TEXT>
</DOC>
