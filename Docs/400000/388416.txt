<DOC>
<DOCNO> 388416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun00.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yine 5.9'luk korku 
</HEADLINE>
<TEXT>


Egeliler, dün gece 00.40'ta meydana gelen 5.9'luk depremle yine büyük korku yaşadı. Halk geceyi sokaklarda geçirdi. Bir kişi kalp krizinden öldü, 19 kişi de camdan atlayıp yaralandı... 

İZMİR DHA 

Ege Denizi'nde 17 Ekim'de meydana gelen 3 büyük depremin ardından dün 00.40'ta 5.9 büyüklüğünde bir deprem daha meydana geldi. İzmirliler, şiddetli sarsıntıyla panik ve korkuyla sokaklara fırlarken kalp krizi geçiren 1 kişi yaşamını yitirdi, 19 kişi de hastanelere başvurdu. Yaklaşık 15 saniye sürdüğü belirtilen deprem İzmir'in yanı sıra Manisa, Aydın, Denizli, Balıkesir ve Çanakkale ile ilçelerinde de hissedildi. Sarsıntının İstanbul'da da hissedildiği öne sürüldü. 
Seferihisar açıklarında meydana gelen depreme yataklarında yakalanan vatandaşlar korku içinde sokaklara fırladı. Sarsıntı sırasında pencere ve balkonlardan atlayan 19 kişi yaralandı. Yeşilyurt'ta bir kişi ise kalp krizi geçirerek yaşamını yitirdi. 

Okullar tatil 
İzmir Valisi Oğuz Kağan Köksal, depremin önemli bir yıkıma neden olmadığını açıklayarak, "Sadece korku içinde yüksekten atlayan ve panik atak yaşayan bazı vatandaşlar hastanelere kaldırıldı. Hastanelerimiz teyakkuz halinde. Kriz merkezi faal durumda" dedi. Urla Kaymakamı Ahmet Mailoğlu da oturulmayan 4 metruk binada hasar meydana geldiğini belirterek, "Mal zararımız yok, can zararımız yok" dedi. İzmir Valiliği'nden yapılan açıklamada, ilköğretim okulları ve liselerin 1 gün süreyle eğitime ara verdiği kaydedildi. 

75'ten fazla artçı 
Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Gülay Barbarosoğlu, 5.9 büyüklüğündeki depremin bağımsız bir deprem olduğunu açıkladı. 
Depremin pazartesi meydana gelen sismik faaliyetlerin uzantısı olduğunu belirten Barbarosoğlu, "Çanakkale, Balıkesir'e kadar hissedilmesi normal. Sismik faaliyet devam ettiğinden dikkat edilmeli, çatlak, hasar görmüş binalara girilmemelidir. Bundan sonra daha büyük bir deprem olmaz diyemeyiz. Normal süreç devam edecek" dedi. Kandilli Rasathanesi yetkilileri ile birlikte 02.50'de toplantı düzenleyen Barbarosoğlu, pazartesiden bu yana 1300'den fazla artçı sarsıntı meydana geldiğini, son depremin ardından da 75 artçı sarsıntı olduğunu kaydetti. Dokuz Eylül Üniversitesi Deprem Araştırma ve Uygulama Merkezi DAUM Müdürü Prof. Dr. Zafer Akçığ da "Allah'tan fay tek parçada kırılmadı, 4 ayrı depremle kırılma meydana geldi" dedi. 
Ege Denizi'nde pazartesi 08.45'te 5.7, 12.46'da 5.9 ve 12.55'te 5.6 büyüklüğünde sarsıntılar meydana gelmişti. 


</TEXT>
</DOC>
