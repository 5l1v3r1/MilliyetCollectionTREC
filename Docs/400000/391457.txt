<DOC>
<DOCNO> 391457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy23.html </URL>
<DATE> 2005/11/01/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, 2 önemli kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 2 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 5415 sayılı ''Ölüm Cezasının Kaldırılmasını Amaçlayan, Medeni ve Siyasi Haklara İlişkin Uluslararası Sözleşmeye Ek İkinci İhtiyari Protokolün Onaylanmasının Uygun Bulunduğu Hakkında Kanun'' ile 5414 sayılı ''Gıda ve Tarım İçin Bitki Genetik Kaynakları Uluslararası Antlaşmasının Onaylanmasının Uygun Bulunduğuna Dair Kanun'' yayımlanmak üzere Başbakanlığa gönderildi. 
     BM Genel Kurulu'nun 15 Aralık 1989'da imza, onay ve taraf olmaya açtığı ve 5415 kanunla onaylanması uygun bulunan protokole göre, protokole taraf bir devletin egemenlik alanında bulunan hiç kimse idam edilemeyecek. Protokol ile taraf devletler, kendi egemenlik alanı içinde ölüm cezasını kaldırmak için gerekli bütün tedbirleri alacak. 
     Yalnızca savaş sırasında işlenen askeri nitelikli çok ciddi suçlar için verilen mahkumiyet kararına uygun olarak savaş sırasında ölüm cezasının infazını öngören çekince konulabilecek. 
     
</TEXT>
</DOC>
