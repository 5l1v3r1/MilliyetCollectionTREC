<DOC>
<DOCNO> 368611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko06.html </URL>
<DATE> 2005/08/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Türk parasının piyasada tutulma oranı yükseliyor... 
</HEADLINE>
<TEXT>

     Ekonomide son yıllarda yaşanan ters dolarizasyon eğilimiyle birlikte Türk parasının piyasada tutulma oranı da giderek yükseliyor. Kriz döneminde yüzde 8.8’lere kadar gerileyen emisyonun Merkez Bankası bilançosu içerisindeki payı, yüzde 22’ye kadar yükseldi. 
     ANKA’nın Merkez Bankası’nın analitik bilanço verilerinden yaptığı belirlemelere göre, Merkez Bankası bilançosunda 2001 krizinin izleri giderek azalıyor. Krizden sonra yapılan yasal düzenlemelerle kamuya kredi açması yasaklanan Merkez Bankası’nın bilançosundaki iç varlıkların payı azalırken, döviz rezervi, dış krediler ve altın varlıklarından oluşan dış varlıkların payı önemli ölçüde büyüdü. Bu gelişme Merkez Bankası’nın parayı Türk parası işlemleri yerine döviz işlemleriyle yaratmasından kaynaklandı. 
     2001 krizinde emisyondaki TL banknotların toplam 
     bilanço içerisinde yüzde 8.8’e kadar düşen payı, bu yıl temmuz sonunda yüzde 21.5’e kadar yükseldi. Bu gelişme, Merkez Bankası’nın yarattığı Türk Lirası’nın önemli bir bölümünün piyasada kalıyor olmasından kaynaklandı. Dolarizasyonun yüksek olduğu, başka bir deyişle tasarrufçuların YTL yerine dövizi tercih ettiği dönemlerde, Merkez Bankası’nın yarattığı para dövize talep olarak geri döndüğü için emisyonun bilanço içerisindeki payı düşük kalıyordu. Döviz kurlarında son yıllarda yaşanan düşüşün, vatandaşlar ve diğer kesimlerin tasarruflarında olduğu gibi harcama amacıyla nakit döviz tutma eğilimlerinin de azaldığına işaret ediyor. Bankanın bilançosunda yaşanan bir önemli düzelme de dış varlıkların payındaki büyüme oldu. 2001 krizinde bilançonun yüzde 57’sine kadar düşen dış varlıkların bankanın bilançosu içerisindeki payı bu yıl temmuz sonunda yüzde 77’ye kadar yükseldi. Aynı şekilde döviz borçlarının bilanço içerisindeki payı da azaldı. 2001 krizinde bankanın bilançosunun yüzde 83.6’sına kadar yükselen döviz borçlarının payı bu yıl temmuz sonunda yüzde 56.4’e kadar geriledi. Diğer bir ifadeyle 2001 krizinde aktiflerinin yüzde 83.6’sını döviz borçlarıyla finanse eden Merkez Bankası, son aylarda bu oranı yüzde 56.4’e kadar indirdi. Banka aktiflerini artık daha yüksek oranda Türk parası ile finanse etmeye başladı. Merkez Bankası bu dönemde kur riskini de önemli ölçüde azalttı. 2001 yılı sonunda yüzde 145.9 olan döviz borçlarının toplam dış varlıklara oranı, geçen ay sonunda yüzde 73’e kadar geriledi. Bu gelişme, 2001 krizinde açığa dönüşen Merkez Bankası döviz pozisyonunun, temmuz sonunda 12.5 milyar dolarla rekor bir fazla vermesinden kaynaklandı. Bankanın, artık Hazine ya da diğer kesimlere iç kredi açmaması nedeniyle iç varlıkların bilanço içerisindeki payı da yüzde 22.9’a kadar indi. 2001 krizinde kamu bankaları ve TMSF bankalarının likidite açığını bu kuruluşlara Hazine tarafından verilen iç borçlanma kağıtlarını alarak karşılayan Merkez Bankası, önemli bir iç varlık edinmişti. Son yıllarda Hazine’nin bu nedenle kaynaklanan borçlarını piyasadan borçlanarak Merkez Bankası’na ödemesi, iç varlıkların bilanço içerisindeki payını büyük ölçüde azalttı. Merkez Bankası bilançosunda süren tek olumsuzluk ise hala bankanın piyasadaki fazla likiditeyi gecelik ya da haftalık olarak borçlanarak geri çekmesi oluşturuyor. Temmuz sonu itibariyle Merkez Bankası’nın piyasadan çekmek zorunda kaldığı para bilançosunun yüzde 6.7’si kadar bir büyüklük oluşturuyor. Bu yıl başında para programını açıklarken, bu aylarda piyasalardan borçlanan değil borç veren konumuna geleceği tahminleri yapılmasına rağmen Merkez Bankası, likidite fazlasını çekebilmek için giderek daha yüksek tutarlarda gecelik borçlanmalara gitmek zorunda kalıyor. Bu arada bilançodaki gelişmeler Hazine’nin de piyasadan gereksiniminden fazla borçlanarak likidite fazlasını çekme konusunda Merkez Bankası’na yardımcı olduğunu gösteriyor. 
     
     BİLANÇO 7 AYDA 6.2 MİLYAR YTL BÜYÜDÜ 

     Bu arada, Merkez Bankası’nın analitik bilançosu bu yılın ilk yedi aylık döneminde yüzde 8.2 gibi enflasyon oranından oldukça yüksek bir oranda büyüdü. 6.2 milyar YTL’yi bulan bu büyüme tümüyle bankanın döviz satınalmasından kaynaklandı. Bu dönemde döviz alımları yüzünden bankanın dış varlıklarında yüzde 16.2 oranında 8.7 milyar YTL’lik bir genişleme yaşandı. Ancak Hazine’nin geri ödemeleri nedeniyle iç varlıklarda 2.5 milyar YTL’lik bir daralma gözlendi. 
     Bu yılın ilk yedi ayında, Merkez Bankası parası ise 10.5 milyar YTL’lik bir genişleme kaydetti. Genişlemenin 3.9 milyar YTL’si emisyona yansıdı. Emisyonda bu dönemde yüzde 29.2 oranında bir büyüme kaydedildi. Bankaların Merkez Bankası’ndaki YTL mevduatı ise 1.9 milyar YTL arttı. Merkez Bankası parasındaki genişlemenin 1.8 katrilyon lirası açık piyasa işlemleriyle geri çekilen tutara yansırken, Hazine’nin YTL mevduatında da gereksiniminden fazla borçlanması nedeniyle ilk yedi ayda 2.8 milyar YTL’lik bir büyüme gözlendi. 
     
</TEXT>
</DOC>
