<DOC>
<DOCNO> 355601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun04.html </URL>
<DATE> 2005/06/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Frattini Türkiye'yle müzakerelere başlamamak, bir hata olur 
</HEADLINE>
<TEXT>

     Avrupa Birliği AB Komisyonu Başkan Yardımcısı Franco Frattini, Türkiye’ye AB kapılarını kapatmayı düşünmenin yanlış bir seçim olacağını söyledi. Frattini, "Türkiye’yi bugün AB’yle müzakerelere başlama imkanından mahrum bırakmak, yapmamamız gereken bir hatadır" dedi. 
     Frattini, İtalya’daki günlük gazetelerinden La Repubblica’da bugün yayımlanan özel demecinde, kendisine yöneltilen bir soruya verdiği yanıtta, Türkiye’nin AB’ye üyelik sürecine de değindi. 
     Türkiye konusunun, Frattini’yle yapılan ve İran’daki cumhurbaşkanlığı seçiminin sonucunu konu alan söyleşinin son bölümünde gündeme gelmesi dikkati çekti. İran’ın yeni cumhurbaşkanı seçilen Mahmut Ahmedinecat’tan olumlu sinyaller gelmesi durumunda, AB’nin, ABD ile İran arasında diyalog için arabuluculuk yapabileceğini belirten Frattini’ye, "Anayasa ve bütçe konularında yakın geçmişte denizin dibini boylamış durumdaki AB bu işi hangi kredibiliteyle yapabilecek " sorusu yöneltildi. 
     AB’nin, İngiltere’nin dönem başkanlığında bir toparlanma yaşayabileceğini ifade eden Frattini, İran konusundaki arabuluculuk önerisiyle ilgili olarak, "Bu, AB Komisyonu’nun ortaya koyacağı önerilerin ciddiyetine bağlı olacaktır. AB Dönem Başkanı Tony Blair, dönem başkanlığını aldığında yaptığı konuşmada reformcu bir atılım konusunda önemli bir mesaj verdi Değişim Avrupa idealine ihanet etmek değil, bütünleşme sürecinde ilerlemeyi sürdürmektir" dedi. 
     Söz konusu yanıtın ardından, La Repubblica muhabirinin "Ama Türkiye konusunda ise tam tersine kapıları kapatmaktasınız..." biçimindeki itirazı ise Frattini tarafından şu sözlerle yanıtlandı 
     "Bu yanlış bir seçim olur. İslam dünyasına, yıllarca reformlara devam etmeye çağırdığı Türkiye’ye AB ’hayır’ diyor şeklinde bir mesaj vermiş oluruz. Blair’ın dile getirdiği siyasi yaklaşım ile bürokratik yaklaşım arasındaki fark da buradadır. Türkiye’yi bugün AB’yle müzakerelere başlama imkanından mahrum bırakmak, yapmamamız gereken bir hatadır." 

     
</TEXT>
</DOC>
