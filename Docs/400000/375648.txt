<DOC>
<DOCNO> 375648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/spo07.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso şampi... 
</HEADLINE>
<TEXT>


İtalya Grand Prix'sini Montoya'nın ardından ikinci tamamlayan Renault pilotu, mutlu sona çok yaklaştı. İspanyol sürücü, Monza'da ancak 4. olabilen Raikkonen'den Belçika'da da dört puan fazla alırsa zaferini ilan edecek 


Formula 1'de İstanbul Park'tan iki hafta sonra heyecanın yeniden yaşandığı İtalya'nın Monza pistinde birinciliği McLaren Mercedes'ten Juan Pablo Montoya alırken, gülen taraf Fernando Alonso ve Giancarlo Fisichella ile 2. ve 3. sıraları alan Renault takımı oldu. 
Pole pozisyonda start alan Juan Pablo Montoya, son turlardaki lastik problemine rağmen finişe kadar zirvedeki yerini korudu. İtalya'da ilk kez kazanan Montoya'yı yarış boyunca takip eden şampiyona lideri Fernando Alonso ise ikinciliği aldı. Alonso'yu zirve yolunda sıkıştıran Kimi Raikkonen'in şanssızlık serisi Monza'da da devam etti. 

Raikkonen'in şansı yok 
Sıralamada en hızlı zamanı yapmasına rağmen motor değiştirdiği için 10 sıra geride start alan Fin pilot, tek pit stop stratejisiyle rakiplerini geride bırakarak 5.'liğe çıktı. Ancak sol arka lastiğindeki aşınma nedeniyle ikinci kez pite girerek zaman kaybetti. İkinci pit stoplar sonrası yeniden 4. sıraya kadar çıkan Raikkonen, bu kez spin atıp Trulli'ye geçildi. Fakat son atakla rakibini yeniden geçip 4.'lüğü aldı. Böylece Fin pilotla Alonso arasında 24 olan puan farkı Monza sonrası 27'ye yükseldi. Yarışa 9. başlayan Fisichella da 3. olarak kariyerinde ilk kez kendi ülkesinde podyuma çıktı. Jarno Trulli Toyota , Ralf Schumacher Toyota , Antonio Pizzonia Williams ve Jenson Button BAR puan alan diğer pilotlar oldu. 
Ferrari ise evi Monza'da yıllar sonra puan alamayarak büyük bir hüzün yaşadı. 10. olan son beş yılın şampiyonu zirve şansını matematiksel olarak da kaybetti. 
11 Eylül'de Belçika'nın Spa pistindeki yarışta 24 yaşındaki Alonso, Raikkonen'den dört puan fazla alırsa tarihteki en genç şampiyon olacak. 

SÜRÜCÜLER KLASMANI 1. F.Alonso Renault 103 2. K.Raikkonen McLaren 76 3. M.Schumacher Ferrari 55 4. J.Pablo Montoya McLaren 50 5. J.Trulli Toyota 43 6. G.Fisichella Renault 41 7. R.Schumacher Toyota 35 8. R.Barrichello Ferrari 31 

MARKALAR KLASMANI 1. Renault 144 2. McLaren 136 3. Ferrari 86 4. Toyota 78 5. Williams 54 6. Red Bull 27 7. BAR 25 8. Sauber 14 


</TEXT>
</DOC>
