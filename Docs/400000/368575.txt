<DOC>
<DOCNO> 368575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun11.html </URL>
<DATE> 2005/08/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD'den İran yorumu İyi bir gelişme 
</HEADLINE>
<TEXT>

     ABD Başkanı George Bush, İran’ın AB ile görüşmelere geri dönmeye hazır olduğunu açıklamasının "iyiye işaret" olduğunu söyledi. 
     Bush, Teksas’taki çiftliğinde gazetecilere yaptığı açıklamada, İran’ın nükleer niyetleri konusunda derin şüpheleri bulunduğunu belirtirken, İran Cumhurbaşkanı Mahmud Ahmedinecad’ın son açıklamalarına ilişkin olarak, "Bu iyi bir gelişme" yorumunu yaptı. 
     ABD Başkanı Bush, İran nükleer programı konusunda işbirliği yapmaması halinde BM yaptırımlarının "potansiyel bir sonuç" olacağını ifade ederek, "İranlıların, dünyanın taleplerini göz ardı etmeyi seçmeleri durumunda atılacak adımlar konusunda dostlarımızla birlikte çalışacağız" dedi. 
     İran’ı nükleer programı konusunda müzakereye yalnızca ABD’nin değil, Avrupa ülkelerinin de çağırdığını hatırlatan Bush, "İranlıların, ABD’nin, AB üçlüsünün İngiltere, Fransa ve Almanya 
     tamamen yanında olduğunu ve İranlıların kesinlikle Paris anlaşmasına bağlı kalmaları gerektiğine inandığımızı anlamaları önemli" diye konuştu. 
     
     İNGİLTERE 
     İngiltere Dışişleri Bakanlığı’ndan yapılan açıklamada da, İran ile müzakerelere kapının açık olduğu belirtildi. 
     Açıklamada, "İran, uluslararası topluma niyetlerinin barışçı olduğu ve uzun dönemli bir anlaşmaya bağlı kalacağı yönünde güven vermek isterse, girişimlerde bulunmalı ve uzun dönemli anlaşmalar yapılana kadar nükleer programını tamamen askıya almalı" denildi. 
     İran Cumhurbaşkanı Mahmud Ahmedinecad, nükleer sorunun çözümü konusunda yeni fikirleri bulunduğunu ve AB ile görüşmelere devam etmeye hazır olduğunu açıklamıştı. 
     
</TEXT>
</DOC>
