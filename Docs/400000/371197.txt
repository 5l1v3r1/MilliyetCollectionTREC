<DOC>
<DOCNO> 371197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy01.html </URL>
<DATE> 2005/08/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Sağlık Bakanı Akdağ Erzurum'da... 
</HEADLINE>
<TEXT>

     Sağlık Bakanı Recep Akdağ, "Halkımızın ümitvar olması, geleceğe dair güzel düşünceler oluşturması için çok sebep var" dedi. 
     Erzurum’da gezi ve incelemelerini sürdüren TBMM Başkanvekili Nevzat Pakdil ve Bakan Akdağ, AK Parti İl Başkanlığı’nda partililerle bir araya geldi. 
     Akdağ, burada yaptığı konuşmada, Türkiye’de, önemli gelişmeler yaşandığını, ancak bardağın hep boş tarafının gösterilmeye çalışıldığını söyledi. 
     İyi işler yapan iktidarlar için toplumun unutkanlığının önemli bir mesele haline geldiğini, bu nedenle halka hizmet için koşturmakla birlikte hafızayı yenilemek durumunda olduklarını anlatan Akdağ, şöyle konuştu 
     "İktidarımız döneminde, 2 rakamlı enflasyonu unuttuk. Yakın zamanda 2 rakamlı faizleri de unutacağız. Halkımızın ümitvar olması, geleceğe dair güzel düşünceler oluşturması için çok sebep var. 
     Kuşkusuz bardağın boş tarafını görmek isteyenler var. Biz iktidarı devraldığımızda, birçok alanda bardağın içinde su bulmak bir tarafa, bardağın altında bir delik vardı. Bu deliği onarmak icap ediyordu ve bardağa su koymak gerekiyordu. Bardak yarısına kadar su doldu. 
     Önümüzdeki 2 yılda kalanın yarısını dolduracağız. Kalan çeyreğini de bir sonraki iktidar döneminde dolduracağız." 
     
     ERZURUM’DAKİ YATIRIMLAR 
     Erzurum’daki yatırımlara da değinen Akdağ, ortaya konulan politikalarla bölgenin günden güne ivme kazanan gelişme göstereceğini vurgulayarak, şöyle devam etti 
     "Erzurum’a yapılan yatırımlar arasında 400 yataklı Bölge Sağlık Eğitim Araştırma Hastanesi’nin temelinin atılması çok önemli bir gelişmedir. Bu hastanenin yapımını 24 ay içerisinde tamamlayacağız. 
     Hastanenin yapımına başlanmasıyla Erzurum, bugünden bölgede sağlık merkezi konumuna kavuşmuştur. Popülist yaklaşımlarla finansını oluşturamadığımız yatırımlara başlayıp, bunu 15 sene sürünceme bırakan iktidarlardan değiliz. Bunun bitirileceği tarih bellidir. Ayrıca Erzurum’da havaalanı inşaatı bitmek üzere. Adalet Sarayı binasının yapımı bitme aşamasına gelmiştir. Sadece bu sene eğitime 65 milyon YTL kaynak aktarılmıştır. Şu ana kadar Erzurum civarında 75 kilometre duble yol yapıldı. Bu sene de bölgemizde 90 kilometre duble yol yapılacak. Türkiye’nin bütün ana yolları en kısa zamanda bu şekli alacaktır." TBMM Başkanvekili Nevzat Pakdil de Erzurum’un Doğu’nun müstesna şehirlerinden birisi olduğunu ifade ederek, "Bugüne kadar ihmal edilmiş müstesna şehrimiz Erzurum’u icap ettiği yere hep birlikte taşıyacağız. Sorunlarının çözümü için ben elimden gelen gayreti göstereceğime söz veriyorum" diye konuştu. 
     
</TEXT>
</DOC>
