<DOC>
<DOCNO> 383107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko03.html </URL>
<DATE> 2005/10/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bir kişiye iş yaratmanın ortalama maliyeti 130 bin YTL 
</HEADLINE>
<TEXT>

     Türkiye’de bir kişiye iş yaratmanın ortalama maliyeti 130 bin YTL oldu. Bir kişiye istihdam sağlayacak yatırım için yapılması gereken ithalat tutarı ise ortalama 48 bin dolara denk geliyor. 
     Hazine Müsteşarlığı’nın verilerine göre, ocak-ağustos döneminde teşvik belgesine bağlanan yatırımların toplam tutarı 14 milyar 39.3 milyon YTL oldu. Bu yatırımlar kapsamında öngörülen toplam istihdam ise 110 bin 504 kişi olarak gerçekleşti. Buna göre, söz konusu projeler kapsamında yaratılacak her bir kişilik istihdama düşen ortalama yatırım tutarı 127 bin YTL olarak hesaplandı. 
     Ortalama maliyet, geçen yılın aynı dönemine göre yüzde 0.6 oranında azaldı. 2004 yılının ilk sekiz ayında bir kişilik istihdamın ortalama maliyeti 127.8 bin YTL olarak gerçekleşmişti. 
     Genellikle teknoloji yoğun bir sektör olan enerji sektörü kapsam dışı bırakıldığında ise bir kişilik istihdama düşen ortalama maliyet 117.9 bin YTL oldu. 
     
     SEKTÖRLERE GÖRE MALİYET 
     Teknoloji yoğun bir nitelik taşıyan enerji sektöründe, bir kişilik istihdamın ortalama maliyeti 2 milyon 715.4 bin YTL’yi buldu. 
     Bir kişilik istihdam için yapılması gereken ortalama yatırım tutarı imalat sektöründe 128.3 bin YTL, hizmetlerde 108 bin YTL, tarımda 106.6 bin YTL, madencilikte ise 78.6 bin YTL düzeyinde oluştu. 
     
     KİŞİ BAŞINA İTHALAT 
     Ocak-ağustos dönemindeki teşvikli yatırımlar için öngörülen toplam ithalat 5 milyar 297.9 milyon doları buldu. Buna göre, bir kişiye istihdam yaratılması için yapılması öngörülen ortalama ithalat tutarı 47.9 bin dolara denk geldi. 
     Bir kişilik istihdama düşen ortalama ithalat tutarı enerji sektöründe 1 milyon 296.9 bin dolara kadar ulaşırken, imalat sektöründe 57.1 bin dolar, hizmetler ve tarımda 28.1 bin dolar, madencilikte ise 17.2 bin dolar oldu. 

ANKA 
     
</TEXT>
</DOC>
