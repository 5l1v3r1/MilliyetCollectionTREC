<DOC>
<DOCNO> 394548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy13.html </URL>
<DATE> 2005/11/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP, Şemdinli olayları için araştırma önergesi verecek 
</HEADLINE>
<TEXT>

     AK Parti Genel Başkanı Yardımcısı Şükrü Ayalan, Şemdinli'deki olaylarla ilgili olarak, ''Başbakanın talimatıyla salı günü araştırma önergesi verilecek. Mecliste araştırma komisyonu kurulacak ve bu olay meclis tarafından takip edilecektir'' dedi. 
     Şükrü Ayalan başkanlığındaki, AK Parti Grup Başkanvekili Sadullah Ergin, Manisa Milletvekili Hüseyin Tanrıverdi, Batman Milletvekili Afif Demirkıran ile Hakkari milletvekilleri Fehmi Öztünç ve Mustafa Zeydan'dan oluşan heyet, Hakkari'nin Şemdinli İlçesi'ndeki incelemelerini bugün de sürdürdü. 
     Heyet sabah saatlerinde, ilçede 4 gün önce meydana gelen patlama sırasında ve sonrasında gelişen olaylarda yaşamını yitiren Zahir Korkmaz ve Ali Yılmaz'ın Altınsu Köyü'ndeki ailelerini ziyaret ederek, başsağlığı dileğinde bulundu. 
     Burada gazetecilere açıklama yapan Ayalan, Başbakan Recep Tayyip Erdoğan'ın talimatı üzerine geldiklerini, ilçe kaymakamı, emniyet müdürü, savcı, belediye başkanı ve ilçenin ileri gelenleriyle görüştüklerini söyledi. 
     İlçede olup biten olayları yakından incelediklerini ifade eden Ayalan, konuşmasını şöyle sürdürdü 
     ''Bu olaylardan sonra Sayın Başbakanın bir açıklaması oldu. 'Bu ülkede huzuru ve sükunu bozmaya kim vesile olursa olsun, olayların arkasında her kim varsa mutlaka bedelini ödeyecektir.' Bu sözün üzerine başka bir söz söylememize gerek yok. Hem basınımız hem halkımız huzur ve sükunu bozacak olaya vesile olmadan, olayların adli ve idari soruşturma sonuçlarını beklemelidir. İnşallah beklediğimiz gibi adli ve idari soruşturma sonucunda olaylar aydınlığa kavuşacaktır. Olayların hiçbir şekilde eskiden olduğu gibi örtbas edilmediğini göreceksiniz.'' 
     
     ''BU FİLM BURADA BİTMEZ'' 
     Ayalan, ülkenin jeopolitik konumu ve bölgenin hassasiyetlerinden dolayı ülkenin huzurunu ve barışı ortamını bozmak isteyen pek çok gücün bulunduğunu belirterek, buna fırsat verilmemesi gerektiğini ifade etti. 
     İlçede teftiş yürüten kişilerle de görüştüklerine işaret eden Ayalan, şunları kaydetti 
     ''Kesinlikle bu işin peşini bırakmayacağız. 6 kişiyse 6, 16 kişiyse 16. Bu olayların failleri kimse bedellerini ödeyecek. Bu Sayın Başbakanımızın emridir. Bunun sonunu hepimiz izleyeceğiz. Bu film burada bitmez. Başbakanın talimatıyla salı günü araştırma önergesi verilecek. Mecliste araştırma komisyonu kurulacak ve bu olay meclis tarafından takip edilecektir. Yani hem yasama hem yürütme her haliyle bu olayın üzerinde durmaktadır. Bunu böyle biliniz.'' Bir gazetecinin ''DYP Genel Başkanı Mehmet Ağar ile telefonda görüşen polisin görevden alındığı doğru mu '' sorusu üzerine Ayalan, böyle bir durumun olmadığını söyledi. 
     Heyetle görüşen Altınsu Köyü Muhtarı Feyrullah Sevik de bu olaylarda, Şemdinli halkının yalnız bırakılmamasını istedi. 
     
     TOPLULUK HEYETLE YÜRÜMEK İSTEDİ 
     Köyden ayrılan heyet, daha sonra ilçe merkezinde Cumhuriyet Meydanı'nda toplanan vatandaşlarla görüştü. 
     Burada ilçe Belediye Başkanı Hurşit Tekin ile vatandaşlara seslenen Ayalan, Şemdinli halkından huzuru ve sükunu bozacak olaylara yol açmamalarını istedi. 
     Ayalan, ''Gönlünüzü ferah tutun. Bilin ve herkese bildirin ki burada meydana gelen olaylar üstü örtülecek olaylar değildir. Biz elimizden geleni yapacağız. Olayları rapor halinde Başbakan'a sunacağız. O da gerekeni yapacaktır'' dedi. 
     Konuşmanın ardından sloganlar atan topluluk, 1 Kasım ve 9 Kasım tarihlerinde, patlamanın meydana geldiği yerlerde incelemede bulunmak isteyen heyetle yürümek istedi. Ancak İlçe Belediye Başkanı Tekin ve DEHAP'lı yöneticiler, grubun heyetle yürümesine izin vermedi. 
     Heyet, patlamaların meydana geldiği yerlerde incelemede bulundu. Heyet üyesi Manisa milletvekili Hüseyin Tanrıverdi, patlamanın meydana geldiği yerleri cep telefonun kamerasıyla görüntüledi. 
     Şemdinli'deki incelemelerini tamamlayarak ilçeden ayrılan heyetin, Yüksekova'da bazı sivil toplum örgütü temsilcileriyle görüşeceği öğrenildi. 
     
</TEXT>
</DOC>
