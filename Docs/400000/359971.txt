<DOC>
<DOCNO> 359971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo15.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı mayo Voigt'te 
</HEADLINE>
<TEXT>


Fransa Bisiklet Turu'nun dokuzuncu etabında üçüncü olan Alman pedal, genel klasmanda birinci durumda bulunan Lance Armstrong'dan liderliği devraldı 


Dünyanın en zorlu spor organizasyonu olarak gösterilen Fransa Bisiklet Turu'nun Gerardmer - Mulhouse arasında koşulan toplam 171 kilometrelik 9. etabında zafer Michael Rasmussen'in oldu. Danimarkalı pedal genelde dağlık Vosges bölgesinde tırmanma şeklinde geçen etapta 4 saat, 8 dakika, 20 saniyelik derecesiyle finişi göğüsledi. 

Bir gün ara var 
Rasmussen'in 3 dakika 4 saniye gerisinde üçüncü sırayı alan Jens Voigt genel klasmanda liderlik koltuğunu oturup, sarı mayoyu Lance Armstrong'dan devraldı. Alman bisikletçi, Armstrong'un 2 dakika 18 saniye önünde zirveye kurulurken, Fransız Christophe Moreau da Voigt'in 1 dakika 50 saniye gerisinde genel klasmanda 2. sıraya yükseldi. 
92.'si koşulan Fransa Bisiklet Turu'na bugün sporcuların dinlenmesi için verilecek aradan sonra yarın Grenoble - Crouchevel arası yapılacak 193 kilometre uzunluğundaki 10. etapla devam edilecek. 



</TEXT>
</DOC>
