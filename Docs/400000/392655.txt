<DOC>
<DOCNO> 392655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/siyaset/axsiy01.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adını değil tarifini verdi 
</HEADLINE>
<TEXT>


Adalet Bakanı Çiçek, "Biri bir yerde bir açıklama yapıyor. Kendi beklentileri dış dünyadan karşılanmayınca, 'Ben onu dememiştim' diyor. 2 ay evvel söyleseydin" dedi 


ELEŞTİRİ sınırları içinde kalan açıklamaların suç sayılmadığını vurgulayan Adalet Bakanı Cemil Çiçek, haklarında dava açılan kişilerin tutarsız olduğunu söyledi. Çiçek, "Biri bir yerde bir açıklama yapıyor. İki ay hiç sesini çıkarmıyor. Öyle bir açıklama yapmanın avantajını kullanıyor, reklamını yaptırıyor" dedi. 

'Tutarsızlık görülsün' 
Türkiye'nin Stockholm Büyükelçiliği'nde, İsveç'te yaşayan Türk vatandaşlarıyla bir araya gelen Çiçek şöyle konuştu "Açılan bazı davalar var. Açılmamasını temenni ederiz. Ama AB müktesebatı açısından yargı bağımsızdır. Bağımsız olması sebebiyle de bu dava niye açılıyor, neden açılıyor, bunu tartışma konusu yapabilirsiniz, ama neticede yargının işidir." 
Bu konuda haklarında dava açılan kişilerin sergilediği tutarsızlığın da görülmesi gerektiğine dikkat çeken Çiçek'in değerlendirmeleri, akıllara yazar Orhan Pamuk'u getirdi 
"Biri bir yerde bir açıklama yapıyor. O konuyla ilgili iki ay hiç sesini çıkarmıyor, öyle bir açıklama yapmanın avantajını, primini kullanıyor, reklamını yaptırıyor. Sonra kendi beklentileri dış dünyadan karşılanmayınca, 'Ben onu dememiştim' diyor. 'Ben böyle bir şey demedim'i iki ay evvel söyleseydin, zaten bu dava açılmayacaktı. Demek ki orada işin içerisine biraz da reklam giriyor. Dünyayı ayağa kaldırıyorsun. İki ay sonra diyorsun ki 'Ben öyle demedim.' Sonra tekrar bir şeyler olur. Ben diyorsunuz, sözlerimin arkasındayım." 
Ancak Çiçek, bir soru üzerine, Pamuk'u kastederek konuşmadığını kaydetti. 



</TEXT>
</DOC>
