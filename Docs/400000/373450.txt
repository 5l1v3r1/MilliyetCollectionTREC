<DOC>
<DOCNO> 373450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur39.html </URL>
<DATE> 2005/08/27/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Beyşehir'de sel nedeniyle 50 haneyi su bastı... 
</HEADLINE>
<TEXT>

     Konya’nın Beyşehir İlçesi’nde aniden bastıran sağanak yağış sele neden oldu. 
     Beyşehir’e bağlı Eğirler, Bayat ve Bayındır Köyleri’nde akşama doğru başlayan ve aralıksız devam eden yağmur, bölgede yaşamı olumsuz etkiledi. 
     Eğirler Köyü’ne inen sel sularını tahliye eden kanalın tıkanması sonucu, yerleşim biriminde bulunan evler ve besihaneler sular altında kaldı. 
     Yaklaşık 50 hanenin sular altında kaldığı köyde, sel nedeniyle 7 büyükbaş hayvanın telef olduğu öğrenildi. 
     Beyşehir Kaymakamı Cengiz Cantürk, sel sularının yolu kapatması nedeniyle Eğirler Köyü’ne ulaşamadıklarını belirterek, sel felaketinden etkilenen Bayat Köyü’nde incelemelerde bulunduklarını bildirdi. 
     Bayat Köyü’nde ekili tarım alanlarının zarar gördüğünü belirten Cantürk, burada hasar tespit çalışmalarının sürdüğünü söyledi. 
     Bayındır Köyü’nde ise vatandaşların evlerini terkettiği, hayvanlarını besihanelerden çıkararak daha güvenli yerlere götürdükleri bildirildi. 
     
</TEXT>
</DOC>
