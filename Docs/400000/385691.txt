<DOC>
<DOCNO> 385691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yasam/yas01.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani 'medyanın gökdeleniydi' 
</HEADLINE>
<TEXT>


Başkan Topbaş'ın yalanladığı İstanbul'a 650 metrelik 3 kuleli gökdelen projesi, dünyanın en saygın 'gökdelen veri bankası'nda, 'belediye projesi' olarak halen duruyor 


TEBERNÜŞ KİREÇCİ 

Milliyet, geçen hafta dünyanın en saygın 'gökdelen veri bankası' Emporis'i kaynak göstererek, İstanbul - Zincirlikuyu'da, 650 metre yüksekliğinde, yüzlerce katlı ve 3 kuleli dev gökdelen yapılmasının planlandığını açıklamıştı. 
Milliyet'ten bir gün sonra konu başka gazetelerde de haber oldu. Başbakan Recep Tayyip Erdoğan da, 6 Ekim'de, Dubaili gruba İstanbul'da verilecek 4 yerden birisini, Karayolları'na ait Zincirlikuyu'daki arsa olarak gösterdi. 

'Böyle projemiz yok' 
Ancak İstanbul Büyükşehir Belediye Başkanı Kadir Topbaş, haberler çıktıktan 3 gün sonra, "Böyle bir proje yok. Bu medyanın gökdeleni" diye açıklama yaptı. 
Başkan'ın bu açıklamasına karşın, İstanbul Büyükşehir Belediyesi'nin projeleri olarak 3 kuleli gökdelen ve birçok proje, dünyanın en saygın kurumu sayılan Emporis'in web sayfasında duruyor. 

Kaynak çok sağlam 
Projenin altında da, 'İstanbul Büyükşehir Belediyesi tarafından Karayolları 17. Bölge Müdürlüğü'ne ait 8 hektar alanda gerçekleştirilecek' ifadeleri yer alıyor. 
Emporis, tüm dünyada gökdelen verileri ve mimarlıkla ilgili verdiği bilgiler dolayısıyla en iyi referans olarak kabul ediliyor. 
Japonya'dan ABD'ye, Kanada'dan Avustralya'ya dünya genelinde yüz binlerce gökdelenle ilgili bilgi Emporis'in web sayfasında yayımlanıyor. Şimdiye kadar Türkiye'de Emporis'in kaynak gösterildiği hiçbir haber tekzip edilmedi. 



</TEXT>
</DOC>
