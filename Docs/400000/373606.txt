<DOC>
<DOCNO> 373606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sontur07.html </URL>
<DATE> 2005/08/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Karakol basıp, gözaltındaki kişiyi linç etmek istediler 
</HEADLINE>
<TEXT>

     Ramazan ÇETİN DHA 

Denizli’nin Sarayköy İlçesi’nde, kavga ettiği 27 yaşındaki Cengiz Taşçı'yı bıçakla yaralayan aynı yaştaki Mehmet Akyüz, götürüldüğü polis karakolunda Taşçı'nın yakınları tarafından linç edilmek istendi. Karakol önünde toplanan yaklaşık 40 kişilik grup, dışarı çıkardıları Mehmet Akyüz'e saldırırken, grubu dağıtmak için havaya ateş açan polisin silahından çıkan kurşunlar da 27 yaşındaki Erhan Gültekin'in omuzundan yaralanmasına neden oldu. 
     Olay, saat 01.00 sıralarında Sarayköy Polis Merkezi Amirliği’nde meydana geldi. İddaya göre ilçe meydanında Cengiz Taşçı ile Mehmet Akyüz bilinmeyen bir nedenle kavga etti. Kavga sırasında Akyüz Taşçı’yı bıçaklayarak yaraladı. Olay sonrası Taşçı, Denizli Devlet Hastanesi’ne kaldırılırken, gözaltına alınan Akyüz, polis merkezine götürüldü. 
     Bu sırada bıçaklanan Cengiz Taşçı’nın yakınları karakol önüne toplandı. Eli taşlı ve sopalı yaklaşık 40 kişilik grup, polisten Mehmet Akyüz’ün kendilerine teslim edilmesini istedi. Polisin, dağılın’ uyarısını dikkate almayan grup, karakolu basarak gözaltındaki Akyüz’ü karakoldan çıkardı. Polis Merkezi’nden yaka paça çıkartılan Akyüz, dışardaki grup tarafından feci şekilde dövüldü. Polis Merkezi’nde bulunan 2 polis memuru çıkan olayları önlemede yetersiz kalınca, havaya ateş açtı. Bu sırada bir polis memurunun silahından çıkan kurşun, grup içindeki Erhan Gültekin’in omzuna isabet etti. Havaya açılan ateş sonunda grup karakolun önünden kaçarak dağıldı. Grup tarafından dövülen Mehmet Akyüz ve polis kurşunuyla omuzundan yaralanan Erhan Gültekin'in hayati tehlikesi bulunmuyor. 
     Olaydan bir süre destek için ilçeye gelen Çevik Kuvvet ve Asayiş Ekiplerinde oluşan 50’den fazla polis, olayların büyümesi ihtimaline karşı güvenlik önlemi aldı. Polis ekipleri ilçenin giriş çıkışları dahil olmak üzere merkezde sürekli devriye attı. Karakolun çevresini araştıran polisler, sopa ve taşlar buldu. Olay anında polislerin silahlarından çıkan kurşunların karakol binasına isabet ettiği görüldü. D Olaydan kısa bir süre sonra Sarayköy İlçesi'ne gelen Denizli Emniyet Müdürü Muzaffer Erkan, karakolun grup tarafından basılmasının söz konusu olmadığını öne sürdü. Müdür Erkan, şöyle dedi 
     Bıçaklama olayından dolayı bir kişi gözaltına alındı. Bu kişi karakolda bulunurken, karakolun önüne gelen 30-40 kişilik grup şahsı almak istemiş. Arkadaşlarımız grubun dağılması için havaya ateş açmış, bu sırada bazı kişiler karakolun içine girerek şahsı darp etmişler. Grubun dağılması için açılan ateş sonucu bir kişi yaralandı. Cumhuriyet Savcılığı olayla ilgili soruşturma başlattı. Gözaltındaki şahsı darp eden kişileri en kısa sürede alacağız.'' 

     
</TEXT>
</DOC>
