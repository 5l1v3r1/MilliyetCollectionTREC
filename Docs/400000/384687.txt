<DOC>
<DOCNO> 384687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yasam/axyas01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin başkenti İstanbul'a taşınıyor 
</HEADLINE>
<TEXT>


İstanbul, Avrupa Birliği'nin başkentini bağrına basıyor. Beyoğlu'nda kurulacak Brüksel Sokağı, kentin kendine özgü tüm 'tatlarını' önümüzdeki yıl İstanbul'a taşıyacak 

BELMA AKÇURA İstanbul 

Beyoğlu'na, 'Fransız Sokağı'ndan sonra şimdi de, Avrupa Birliği'nin AB başkenti ve NATO'nun kalbinin attığı Brüksel taşınıyor 
AB üyesi 25 ülkenin bayraklarının dalgalanacağı 'Brüksel Sokağı' projesi, Brüksel Bölgesi Ekonomi ve Ticaret Ataşesi Sabih Akay ve Fransız Sokağı'nın mimarı Mehmet Taşdiken'in imzasını taşıyor. 

Tarihi doku korunuyor 
Projenin uygulanacağı sokaktaki binaların tek tek numaralandırıldığını, krokinin de çizildiğini söyleyen Akay, konuyla ilgili şu bilgileri verdi 
"Brüksel Sokağı için belirlediğimiz sokakta çok eski tarihi binalar var. Bunlar sadece onarılacak, az sayıda bina yıkılacak. 2 milyon euro sermayeli ana sponsor ve 100 - 200 bin euro kaynak sağlayacak küçük sponsorlarla projeyi gerçekleştireceğiz. Önümüzdeki yıl sonuna kadar açmayı umuyoruz." 
Brüksel Bölgesi Ekonomi ve Ticaret Ataşesi Akay, 2 yıldır bu proje üzerinde durduğunu, Mehmet Taşdiken'in bürokratik zorluklara rağmen Fransız Sokağı projesini gerçekleştirmesi üzerine Brüksel Sokağı'nın gündeme geldiğini de sözlerine ekledi. Önümüzdeki yıl sonuna kadar açılması beklenen sokakta, ağırlıklı olarak tipik Brüksel kafe ve restoranları yer alacak. 

Bira, dantel, çikolata 
Bine yakın bira çeşidini barındıran kafe ve restoranların yanı sıra Brüksel'in ünlü dantelleri ve çikolatalarının satılacağı küçük dükk nlar yapılacak. Sokakta bir de kültür merkezi oluşturulacak ve Brüksel'den gelecek dans grupları, sanatçıların katılacağı etkinlikler düzenlenecek, ressamların eserleri sergilenecek. 

Brüksel ile İstanbul kardeşliği 
Büyükşehir Belediye Başkanı Kadir Topbaş'ın, Brüksel ile İstanbul'un 'kardeş belediye' olması için proje hazırladığını hatırlatan Akay, sözlerini şöyle tamamladı 
"İstanbul Büyükşehir Belediyesi, 1.5 hafta önce Brüksel Bölgesel Başbakanlığı'na kardeş belediye başvurusu için resmi bir yazı gönderdi. Onlar da konuyu kendi meclislerinden geçirdikten sonra bir araya gelecekler. Büyük bir olasılıkla bu projede bu kasım ayında sonuç verecek." 



</TEXT>
</DOC>
