<DOC>
<DOCNO> 355478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur24.html </URL>
<DATE> 2005/06/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Uzanlar'ın yat kaçırma operasyonu... 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Uzanlar’ın 2 yatını Cayman Adaları’nda bir şirkete kayıt ettirdiklerini ve Ürdünlü bir şirkete de borç senedi düzenleyerek yatlara ipotek koydurttuğunu açıkladı. 
     Ertürk, ipotek sorununun çözülebilmesi için Cayman Adaları’nda açılan davanın sürdüğünü bildirdi. 
     TMSF Başkanı Ahmet Ertürk, hukuki çalışmalar sonucunda Cayman Adaları’nda bir şirkete kaydettirilen Uzanlar’a ait iki yat üzerindeki ipotek sorununun çözülmesi için dava açılmasını kabul ettirdiklerini belirtti. Ertürk, bu yatların Uzanlar’a ait olduğunu, konuşmalardan, dökümanlara kadar çeşitli belgelerle kanıtladıklarını, Cayman Adaları’nda dava açılmasını kabul ettirdiklerini, Ürdünlü şirketle Uzanlar’ın bağlantısını da ortaya koymaya çalıştıklarını anlattı. Ertürk, büyük olasılıkla davayı kazanacaklarını söyledi. 
     Cayman Adaları’nda bir posta kutusu şirket üzerine kayıtlı olan yatlardan birini TMSF’nin daha önce satmış olmasına karşın ipotek sorunu nedeniyle uluslar arası sularda alıcıya kullanım hakkı tanıyamıyor ve tahsil edilen parayı da emanet hesapta tutuyor. Ertürk, diğer yatı da bir kaç kez satmayı denediklerini, ancak ipotek sorunu nedeniyle satamadıklarını bildirdi. İpotek sorununun çözülmesinin ardından alıcı şirkete daha önce satılan yatın tam tesliminin yapılacağını belirten Ahmet Ertürk, yatların birinin 35 milyon dolar, diğerinin de bu değere yakın olduğunu ifade etti. 
     
     UZANLAR AİHM’E BAŞVURDU 
     Ahmet Ertürk, TMSF ile ilgili açılmış 200 binin üzerinde dava bulunduğunu ifade ederken, her bir işlemle ilgili ayrı dava açan Uzanlar’ın sonuçlananları da kaybettiklerini söyledi. Ertürk, Uzanlar’ın el koyma ile ilgili olmayan ancak tedbirle ilgili bir davada iç hukuk yollarının tükendiğini savunarak Avrupa İnsan Hakları Mahkemesi’ne de başvurduklarını açıkladı. 
     TMSF Başkanı Ertürk, Uzanlar’la borçların tahsiline dönük olarak görüşmelerinin sürdüğünü belirtti. Uzanlar’ın Standart Alüminyum Fabrikası’nın 45 bin dolara satılmasına tepki gösterdiklerini anlatan Ertürk, "O zaman samimi değilsiniz. Bu malları satmadan nasıl ödeme yapacaksınız" dediklerini, onların da "Anlaşalım, birlikte satalım" görüşünde olduklarını aktardı. 
     
     TMSF ŞİRKETLERİN İÇİNİ SATIYOR 
     Ertürk, TMSF’nin elindeki şirketlerin yüzde 90’ının İmar Bankası’na el konulmasının ardından Uzanlar’dan TMSF yönetimine geçen şirketlerden oluştuğunu, bu şirketlerin de 10 gün sonra aşama aşama satılacağını açıklamıştı. Ertürk, satışı yapılacak şirketlerle ilgili henüz muammen bedelin kesinleşmediğini ifade ederken, bu satışlarda şirketlerin değil şirketlerin malvarlıklarının satıldığını anlattı. Buna göre içi boşalmış şirketler, borçlarıyla birlikte TMSF’de kalıyor. Ertürk, TMSF’nin bu şirketleri daha sonra tasfiye etmeyi planladığını ifade etti. 
     
     İSVİÇRE’DE 170 MİLYON DOLARLIK HESABA BLOKAJ 
     Ahmet Ertürk, Uzanlar’ın İsviçre’de de 170 milyon dolarlık hesabını bloke ettirdiklerini kaydetti. Ertürk, bu hesap üzerinde Motorola’nın da alacağı nedeniyle hak iddia ettiğini belirtti. 
     
     "VETO ŞİRKETLERİN DEĞERİNİ DÜŞÜRÜR" 
     Ertürk, Cumhurbaşkanı Ahmet Necdet Sezer’in TMSF’nin şirket satışlarıyla ilgili getirilen "ihalenin feshi halinde alıcısına teslim edilmiş olan mal, hak ve varlıkların iadesi istenemez" hükmünü iptal etmesinin yapılacak satışları zora soktuğunu, şirket değerlerini düşüreceğini söyledi. 
     TMSF Başkanı Ertürk, bir soru üzerine yabancı yatırımcıların halka açık şirketler olması nedeniyle borsaya bildirim yapmaları zorunlu olduğu için dolaylı yoldan bu şirketlerde pay sahibi olmak istemeyeceklerini anlatırken, daha çok ikinci şirketlerin katılımının olabileceğini söyledi. 
     Ertürk, protokol yapanların suçlu sayılmasına ilişkin yargı kararına şaşırdıklarını ifade ederken, kararın yeni protokol yapılmasını zorlaştıracağı değerlendirmesini yaptı. 
     Protokol yapılacak banka sahibinin de pek kalmadığını söyleyen Ertürk, "Protokol imzalayanlar protokolü bozmak istiyoruz derlerse ne yaparız" diye konuştu. 
     Ertürk, Ali Avni Balkaner’in arazisi üzerine TMSF’nin konut yapımı planını da doğrularken, müteahhit firmalara verileceğini söyledi. Ertürk, TOKİ’yle de işbirliğinin düşünülebileceğini, ancak TOKİ’nin de kendisinin konut yapmadığını, başka firmalara ihale ettiğini anımsattı. 

ANKA 
     
</TEXT>
</DOC>
