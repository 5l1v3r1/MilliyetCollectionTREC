<DOC>
<DOCNO> 375008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun24.html </URL>
<DATE> 2005/09/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç infilat etti 1 ölü... 
</HEADLINE>
<TEXT>

     Irak'ın başkenti Bağdat'ta, bomba yüklü bir aracın infilak etmesi sonucu, ilk belirlemelere göre 1 kişinin öldüğü bildirildi. 
     Polis kaynakları, patlamanın, Bağdat'ta iki gün önce intihar saldırganı olduğu söylentisi üzerine çıkan panik sonucu yaklaşık 1000 kişinin öldüğü köprünün yaklaşık 3 kilometre yakınında meydana geldiğini kaydetti. 
     Kaynaklar, ilk belirlemelere göre patlamada, bir polisin de yaralandığını, ancak patlamayla ilgili henüz başka ayrıntıya ulaşılamadığını söyledi. 
     
     IRAK'TA 5 ASKER ÖLDÜRÜLDÜ 

     Bağdat'ın kuzeyinde, bir Irak askeri konvoyuna bombalı saldırı düzenlendi. Saldırıda 5 asker öldü. 
     Irak ordusundan yapılan açıklamada, başkentin 250 kilometre kuzeyindeki Beyci'de askeri konvoya düzenlenen saldırıda 9 askerin de yaralandığı bildirildi. 
     Öte yandan, güneydeki Basra'da Şiiler anayasaya destek gösterisi yaparken, Bağdat'ın batısındaki Ramadi'de Sünnilerin anayasaya karşı gösteri yaptığı belirtildi. 
     Kentte toplanan birkaç yüz kişinin, "Biz kardeşiz, Sünniler ve Şiiler... Hiçbir zaman bu ülkeyi satmayız" diye slogan attığı kaydedildi. 
     Basra'da 5 bin dolayında kişi, Irak İslam Devrimi Yüksek Konseyi ve Dava Partisi'nin çağrısıyla anayasaya destek gösterisi için toplanmıştı. 
     
</TEXT>
</DOC>
