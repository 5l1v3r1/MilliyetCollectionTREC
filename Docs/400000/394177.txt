<DOC>
<DOCNO> 394177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur14.html </URL>
<DATE> 2005/11/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Emniyet Genel Müdürü Bazı provokatörler ortaya çıkıyor 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Hakkari'nin Şemdinli ilçesinde son günlerde meydana gelen olayların çok yönlü olarak soruşturulduğunu belirterek, vatandaşları provokasyona gelmemeye ve sağduyulu olmaya davet etti. 
     Çalışkan, haftalık bilgilendirme toplantısında gazetecilerin sorularını yanıtladı. 
     Şemdinli'de meydana gelen olayların sorulması üzerine Çalışkan, ilçede bir pasajda patlama meydana geldiğini, patlamanın ardından olay yerinde bazı kişilerin karıştığı başka olaylar yaşandığını ifade ederek, bazı kişilerin olaylar sırasında kamu kurum ve kuruluşlarına ait bina ve taşıtlara saldırıda bulunduğunu söyledi. 
     Olayların ardından cumhuriyet savcısının olay yerine gelerek soruşturma başlattığını belirten Çalışkan, olaylarla ilgili bir kişinin gözaltında olduğunu bildirdi. 
     Çalışkan, gözaltındaki kişinin ''Jandarma görevlisi'' olup olmadığının sorulması üzerine, bu konuda kendisinde bilgi olmadığını kaydetti. 
     Olaylarla ilgili İçişleri Bakanlığı'nın iki Mülkiye Başmüfettişini Şemdinli'ye gönderdiğini anlatan Çalışkan, ''Burada meydana gelen olaylar sırasında bazı provokatörlerin ortaya çıktığı görülmektedir. Halkımızın sağduyulu olup provokasyonlara gelmemesini istiyoruz. Sabırlı olmalarını istiyoruz'' dedi. 
     Devletin tüm ve kurum kurullarıyla olayı incelediğini belirten Çalışkan, Terörle Mücadele Daire Başkanı Selim Akyıldız'ın olaylar sırasında bölgede bulunmasının nedeninin sorulması üzerine de Daire Başkanı'nın bu olaylardan önce Van'a gittiğini, son zamanlarda meydana gelen terör olaylarıyla ilgili bölgede bulunduğunu, kendisinin orada olmasının tesadüf olduğunu bildirdi. 
     Şemdinli'de bazı polislerin DYP Genel Başkanı Mehmet Ağar'ı arayarak yardım istemeleri konusunda bir başka soru üzerine Çalışkan, ''Bana intikal eden bir bilgi yok. Neden aranmış , Niye aranmış, bilemiyorum'' diye konuştu. 
     Bir gazetecinin güvenlik güçlerinin savcının keşif yaptığı sırada vatandaşların üzerine ateş ettiklerini belirtmesi üzerine Çalışkan, bazı kişilerin bu sırada kamu binalarına taşlı saldırıda bulunmaları nedeniyle güvenlik güçlerinin olayları yatıştırmak, bastırmak için ateş ettiğini söyledi. 
     Gazetecilerin konuyla ilgili başka sorular sorması üzerine Çalışkan, ''Biraz daha sabırlı olun. Olayların tüm yönüyle incelenmesi zaman alır. Biraz daha beklerseniz olayların neden olduğu, niçin olduğu ayrıntılarıyla yapılan incelemelerin ardından ortaya çıkacaktır'' dedi. Çalışkan olaylarda ölen kişilerle ilgili otopsinin yapıldığını vurgulayarak, olaylarda ele geçirilen silahların kriminal incelemesinin devam ettiğini söyledi. 
     ''Yeni olaylar bekliyor musunuz '' şeklindeki soruya Çalışkan, bu tür konularda öngörüde bulunmak ya da değerlendirme yapmanın söz konusu olamayacağını bildirdi. 
     Şemdinli'deki olayların ikinci Susurluk olarak nitelendirildiğinin hatırlatılması üzerine de Çalışkan, Türkiye Cumhuriyeti'nin bir hukuk devleti olduğunu, olayların tüm ayrıntılarıyla incelenip, araştırıldığını sözlerine ekledi. 
     
</TEXT>
</DOC>
