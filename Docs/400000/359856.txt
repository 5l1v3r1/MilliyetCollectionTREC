<DOC>
<DOCNO> 359856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko04.html </URL>
<DATE> 2005/07/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gözler Merkez Bankası'nın faiz kararında... 
</HEADLINE>
<TEXT>

     Merkez Bankası Para Politikası Kurulu PPK , bu yılki 7’nci düzenli toplantısını cuma günü yaptı. Toplantıda yapılan değerlendirmeler sonucunda alınan faiz kararı ise yarın sabah açıklanacak. İlk altı toplantının ardından toplam 3.75 puanlık faiz indiren Banka’nın, bu ay da IMF’nin gözden geçirmeyi ertelemesi yüzünden zorlanabileceği buna rağmen, enflasyondaki olumlu gidişi dikkate alarak 0.25 puanlık indirime gidebileceği tahmin ediliyor. 
     Merkez Bankası’nın 2005 yılı para ve kur politikası çerçevesinde her ayın 8’inde düzenli olarak toplanması öngörülen Para Politikası Kurulu, bu yılki 7’nci toplantısını cuma günü yaptı. Toplantıda, enflasyondaki gelişmeler ve ekonomideki son durum değerlendirildi. 
     
     FAİZ KARARI PAZARTESİ GÜNÜ AÇIKLANACAK 
     Banka, kısa vadeli faizlere ilişkin kararını ise toplantıyı izleyen ilk iş günü olan yarın açıklayacak. 
     Bankanın enflasyondaki gelişmeler ve ekonominin genel görünümüne ilişkin raporunu da yine yarın açıklaması bekleniyor. 
     
     ALTI TOPLANTIDAN SONRA 3.75 PUANLIK FAİZ İNDİRMİŞTİ 
     Merkez Bankası yönetimi, Para Politikası Kurulu’nun, düzenli olarak topanmaya başladığı bu yılki ilk altı toplantısının tümünden sonra faiz indirimi kararı almıştı. 
     Altı ayda toplam 3.75 puanlık faiz indirimine gitmişti. İlk toplantının ardından kısa vadeli faizlerini 1 puan, ikinci toplantının ardından 0.5 puan düşüren Merkez Bankası, diğer üç toplantı sonrasında ise sırasıyla 1, 0.5 ve 0.5 puanlık indirim gerçekleştirmişti. Banka, haziran ayında ise kısa vadeli faizlerinde ilk kez 0.25 puanlık indirime gitmişti. 
     Banka’nın enflasyondaki olumlu gelişmeleri de gözönüne alarak kısa vadeli faiz oranlarını yarınki toplantısının ardından 0.25 puan indirebileceği tahmin ediliyor. Ancak, sosyal güvenlik reformunun TBMM’den çıkarılmamış olması nedeniyle IMF’nin birinci gözden geçirmeyi ertelemesinin faiz indirimi kararında Merkez Bankası’nı zorlayabileceği belirtiliyor. 
     Merkez Bankası’nın 2004 yılı sonunda yüzde 18 olan gecelik borçlanma faiz oranları, 9 Haziran itibariyle yüzde 14.25’e düşürüldü. Borç verme faiz oranı da yüzde 22’den 
     yüzde 18.25’e çekildi. 
     Merkez Bankası’nın son beklenti anketinde de yüzde 14.25 olan gecelik faizin bu ay 14.09’a inebileceği tahmin 
     ediliyordu. 

ANKA 
     
</TEXT>
</DOC>
