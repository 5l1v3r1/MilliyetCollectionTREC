<DOC>
<DOCNO> 384973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/siyaset/siy02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ve AKP'de iki farklı ses var 
</HEADLINE>
<TEXT>


CHP'li Batu, 3 Ekim'de Türkiye'nin statüsünün yükseldiğini söylerken, AKP'li Çömez, "Ucunun nereye ulaşacağını bilmediğimiz bir dünyanın içine girmiş durumdayız" dedi 

ANKARA Milliyet 


CHP Hatay Milletvekili İnal Batu, partisindeki genel görüşün aksine, 3 Ekim'de Türkiye'nin statüsünün yükseldiğini söyledi. Dışişleri Bakanlığı'nda Müsteşar Yardımcılığı da yapan emekli Büyükelçi Batu, hükümete, Müzakere Çerçeve Belgesi ve AB'nin karşı deklarasyonunun tuzaklarla dolu olduğu uyarısında da bulundu. 
Batu, Türk milletinin "ekstrem" görüşleri sevdiğini, önemli bir gelişmeyi "zafer" veya "felaket" biçiminde değerlendirdiğini belirterek, "17 Aralık'ta halkın AKP'yi sokağa dökmesi hataydı. Bu kez bu hatayı tekrarlamadılar. Türkiye 3 Ekim'de statü değiştirdi, bir üst statüye yükseldi" dedi. 
17 Aralık ve 3 Ekim belgeleri ile AB karşı deklarasyonunun tuzaklarla dolu olduğuna da işaret eden Batu, örnek olarak "imtiyazlı ortaklık" çağrışımı yapan noktalar ve "kalıcı kısıtlamalar"ı gösterdi. Türkiye'nin birçok alanda AB standartlarının gerisinde kaldığını kaydeden Batu, "Bunları düzeltmek için Avrupa fonlarına ihtiyacımız var. Avrupa ile balayı dönemi bitti. Güç bir yolun başındayız. Ama 3 Ekim, 2 Ekim'den iyidir" dedi. 

Bu da AKP'den 
AB Müzakere Çerçeve Belgesi konusunda Meclis'e bilgi verilmemesini eleştiren CHP Genel Başkanı Deniz Baykal'a da AKP'den destek geldi. Milletvekili olmasına karşın belgeye internet sitelerinden ulaştığını belirten AKP'li Turhan Çömez, "O gece tırmaladım tabiri caizse" dedi. Çömez, "Gönlüm isterdi ki bu, Meclis'te halk adına karar verme iradesini elinde bulunduran insanlar tarafından tartışılsın, konuşulsun. Ama karar mekanizması böyle çalışmadı" şeklinde konuştu. 
Ankara'da kimsenin 1, 5 veya 10 yıl sonra Türkiye'nin karşısına nelerin çıkabileceğini tartışmadığını belirten Çömez, "Ucunun nereye ulaşacağını bilmediğimiz bir dünyanın içine girmiş durumdayız. Tartışmaların yaşandığı gece Kızılcahamam'da parti kampındaydım ama haberim olmadı" dedi. 


</TEXT>
</DOC>
