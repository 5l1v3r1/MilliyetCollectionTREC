<DOC>
<DOCNO> 363104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo05.html </URL>
<DATE> 2005/07/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fener'in Anelka planı... 
</HEADLINE>
<TEXT>

     Fenerbahçeli yöneticiler, Fransız oyuncunun AB statüsünde oynaması için Avrupa Adalet Divanı’na başvuracak 
     
     Federasyon olumsuz 
     Appiah’ı kadrosuna katan Fenerbahçe’de şimdi gözler Futbol Federasyonu’na çevrildi. Bir süre önce Nicolas Anelka’nın, Avrupa Birliği oyuncusu statüsünde oynaması için başvuruda bulunan yöneticiler, buradan çıkacak kararı bekliyor. Daha önce Beşiktaş’ın Giunti için yaptığı başvurunun reddedilmesi nedeniyle umutsuz olan yöneticilerin asıl planı bundan sonra devreye sokacak. Bu durumda Anelka, Avrupa Adalet Divanı’na başvurup, yerli futbolcu statüsünde oynamak istediğini dile getirecek. 
     
     Temyiz edilemiyor 
     Adalet Divanı, daha önce aynı durumda bulunan Rus futbolcu İgor Simutenkov’un başvurusunu olumlu karşılaşmış, İspanya Futbol Federasyonu da bu kararı uygulamak zorunda kalmıştı. AB ülkelerinin üst mahkemesi gibi kabul edilen Divan kararları temyiz edilemiyor. Federasyonun kararının olumsuz olmasına kesin gözüyle bakan yöneticiler, Adalet Divanı’ndan kesinlikle istediklerini alacakları düşüncesinde. Böylece bir yabancı kontenjanı daha açılacak ve istenilen oyuncu alınacak. 
     
</TEXT>
</DOC>
