<DOC>
<DOCNO> 391706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko08.html </URL>
<DATE> 2005/11/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bakan Koç, "Herşey dahil"i savundu... 
</HEADLINE>
<TEXT>

     Kültür ve Turizm Bakanı Atilla Koç, turizm esnafının yakınmasına neden olan "her şey dahil" sistemine, serbest piyasa koşulları nedeniyle müdahale edemeyeceklerini belirtti. Koç, "Bu tesislerde konuklayan turistler istedikleri yöreyi gezip alışveriş yapabilir" diyerek sistemi savundu. 
     CHP İzmir Milletvekili Erdal Karademir, ülkeye gelen turist sayısı artmasına karşın, turist başına elde edilen gelirin düşmesi ve bunun sonucunda turizmden doğrudan etkilenen 40 civarındaki sektörün bundan olumsuz etkilendiği, her şey dahil sisteminin turizm katliamı olduğu yönündeki görüşleri hatırlatarak Bakan Koç’a soru yöneltmişti. Bu sistemin ülkedeki turizm kalitesini düşürdüğü, uygulamaya standart kazandırılması için yönetmelik hazırlanması gerektiği yönündeki değerlendirmelere katılıp katılmadığını sorduğu Bakan Koç’tan, TESK’in bu yaz 64 günde 44 bin 602 esnafın mesleğini bıraktığı saptamasını soran Karademir’e kısa ve öz bir yanıt geldi. 
     Toplam 8 soruya tek kalemde yanıt veren Kültür ve Turizm Bakanı Koç, her şey dahil sisteminin uluslararası turizm piyasasında oluşan bir talebin karşılanması amacıyla, turizm işletmelerinde serbest piyasa ekonomisine bağlı bir pazarlama modeli olarak yıllardır uygulandığını, turizm de Türkiye’nin rakibi olan ülkelerin büyük kısmında da bu sistemin bulunduğunu belirtti. Kendisi de gelen turist sayısı artmasına karşın, buradan elde edilen gelirin aynı oranda artmadığını verdiği istatistiki rakamlarla kabul eden Koç, 2004’ün ilk 9 ayı ile bu yılın aynı dönemindeki gelen turist sayılarına bakıldığında yüzde 22.7’lik artış görüldüğünü, yılın ilk yarısındaki turizm gelirlerindeki artışın ise yüzde 15.5’te kaldığını bildirdi. 
     Koç’un, turist yılının sisteme müdahale edemeyeceklerini anlattığı ve "turist isterse gezer" anlamındaki yanıtı ise şöyle 
     "İşletmeler pazarlama modellerini arz-talep dengesini gözeterek oluşturduğundan, bakanlığımın devam eden uygulaması, serbest piyasa ekonomisi kuralları içinde biçimlenen hür tür pazarlama biçimine müdahale etmemek şeklinde olmaktadır. Bu nedenle her şey dahil sisteminin uygulanma koşul ve standartları da arz ve talebe göre belirlenmektedir. Kaldı ki her şey dahil sistemi ile faaliyet gösteren tesislerde konaklayan turistler istedikleri gibi yöreyi gezerek alışveriş yapabilmekte, doğal ve kültürel turlara katılabilmektedirler." 

ANKA 
     
</TEXT>
</DOC>
