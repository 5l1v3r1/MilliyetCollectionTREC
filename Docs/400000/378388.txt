<DOC>
<DOCNO> 378388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy10.html </URL>
<DATE> 2005/09/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denizli'de telekulak şoku 
</HEADLINE>
<TEXT>

     Ferah IŞIK - Ramazan ÇETİN DHA 

      DENİZLİ İl Genel Meclisi Başkanı AKP'li Halil Pekdemir'in İl Özel İdare Müdürlüğü'ndeki makam odasının telefonundan dinleme cihazı olduğu ileri sürülen iki cihaz bulundu. 
     Kentte şok etkisi yaratan olay tesadüfen ortaya çıktı. Halil Pekdemir, makam odasında masasından kalkarken ayağı telefonun kablosuna takıldı ve telefon yere düştü. Düşen telefonun ahizesi ikiye ayrıldı ve içinden peçeteye sarılmış iki cihaz çıktı. Cihazlar incelemeye alındı. 
     Denizli'de Pekdemir Alışveriş Merkezleri ortaklarından olan Halil Pekdemir, olayın kendisini şoke ettiğini söyledi. Pekdemir Şu anda cihazlar inceleniyor. Kimlerin kullandığı konusunda sonuca varamadık. Benim dinlenme konusunda çekindiğim bir konu yok. Fakat, demokrasi adına üzüntü duydum. İsteyen istediği kadar dinlesin, ancak demokrasi gereği seçimle iş başına gelen ve makama oturan kişinin dinlenmesi üzüntü verici. Bu basit bir olay değil. Yukarılara kadar gider. Çok iyi incelemek ve araştırmak lazım. Ahizenin içinden çıkan iki minik cihazın ne işe yaradığını telefoncular bilemedi'' dedi. 
     
     VALİ SORUŞTURMA BAŞLATTIK 
     Denizli Valisi Gazi Şimşek de skandalı duyar duymaz soruşturma başlattıklarını söyledi. Geçen cuma günü Ankara'dayken olaydan haberdar edildiğini söyleyen Vali Şimşek, Cihazların dinleme cihazı olup olmadığıni bilmiyoruz. Tahkikat başlattık. Dinleme cihazı olup olmadığını kesin tespit edemezsek, Ankara'ya incelemeye göndereceğiz, yetkili birimler inceleyecek. İnceleme titizlikle devam ediyor'' diye konuştu. 
     İl Genel Meclisi'nin CHP Grup Başkanı Abdullah Şavklı, bir telekulak skandalıyla karşı karşıya olduklarını ifade etti. Şavklı, Telekulak skandalını CHP Grubu olarak demokrasiye yapılan bir saldırı görüyoruz. Devletin kurumlarında seçilmiş insanlar olarak görev yapanların kirli metotlarla dinlenmesi tek kelimeyle skandaldır. CHP Grubu olarak olayın takipçisi olacağız, peşini bırakmayacağız'' diye konuştu. 
     34 milyon YTL 34 trilyon lira bütçesi olan Denizli İl Özel İdaresi'ne başkanlık eden Halil Pekdemir, siyasete AKP'yle adım atmış ve İl Genel Meclisi üyesi seçilmişti. Pekdemir, Yerel Yönetimler Yasası'nın değişmesinden sonra AKP'nin ağırlıkta olduğu İl Genel Meclisi'nde başkanlığa seçilmişti. 
     
</TEXT>
</DOC>
