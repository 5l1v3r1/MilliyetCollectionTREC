<DOC>
<DOCNO> 370039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur09.html </URL>
<DATE> 2005/08/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Genç kıza kapkaççı dayağı 
</HEADLINE>
<TEXT>

     Tahsin ÜLKER ADANA, DHA 

      ADANA'da boynuna ve koluna taktığı altın takılarla alışverişe çıkan 18 yaşındaki Dilek Güngör kapkaççının saldırısına uğradı. Çantasını vermemek için direnen Güngör, saldırgan tarafından darp edilerek hastanelik oldu. 
     Olay, saat 18.30 sıralarında Galeria İş Merkezi önünde meydana geldi. İddiaya göre Dilem Güngör, evinden altın takılarını takıp mağazaya alışveriş yapmaya gitti. Alışverişten sonra tekrar eve gitmek için bir sürü yürüyen Güngör’ün yanına yaklaşan elinde gül olan 15-16 yaşlarında bir çocuk, çantasını alıp kaçmak istedi. Bir süre yerde sürüklenen Güngör çantasını bırakmayınca dayak yedi. 
     Olayın şokuyla eve giden Güngör, sağlık karnesini alıp tek başına Çukurova Devlet Hastanesi’ne gitti. Aldığı yumruk darbelerinden dolayı sol gözü moraran Güngör, hastanede tedavi edilirken, polise de saldırı hakkında bilgi verdi. Güngör, Evden çıkarken altın takı takmıştım. Alışverişten dönerken gül satan bir çocuk yanıma yaklaştı. İçinde para, telefon ve kredi kartları olan çantamı almak istedi. Direnince bana vurdu. Herhalde taktığım altınları görüp aldanmıştır'' dedi. 
     Taburcu edilen Güngör, Adana Emniyet Müdürlüğü’ne götürüldü. 
     
</TEXT>
</DOC>
