<DOC>
<DOCNO> 366706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko32.html </URL>
<DATE> 2005/08/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
14 milyardan fazla faiz geliri olan emekli, emlak vergisi ödeyecek 
</HEADLINE>
<TEXT>

     Maliye Bakanlığı, emekli aylığından başka geliri olmayan emeklilerin, emlak vergisinden muaf tutulmalarına ilişkin faiz geliri sınırını ise 14 milyar lira olarak belirledi. Buna göre emekli aylığından başka geliri olmayan ve 14 milyar liranın üzerinde faiz geliri elde etmeyen emekliler emkal vergisi ödemeyecek. 14 milyarın üzerinde faiz geliri sağlayan emekliler ise vergiyi ödeyecek. 
     Maliye Bakanlığı, Türkiye sınırları içinde brüt 200 metrekareyi geçmeyen tek evi bulunup gelirleri sadece sosyal güvenlik kurumlarından aldıkları aylıklardan ibaret bulunan emekli, gazi, şehit dul ve yetimlerinin, bina vergisinden muaf tutulmalarına ilişkin bir Milli Emlak Genel Tebliği hazırladı. Yayımlanmak üzere Resmi Gazete’ye gönderilen tebliğle, gelirin sürekli olması özelliği de dikkate alınarak mükelleflerin sosyal güvenlik kurumlarından aldıkları aylıklar nedeniyle bankalardaki hesaplarına tahakkuk ettirilen faiz ve temettü gelirleri 14 milyar lirayı aşmayanların emlak vergisi muafiyetinden yararlanmalarına olanak sağlandı. Yasa "emekli aylığından başka geliri olmaması" koşulunu içerdiği için daha önce, 1 lira da olsa faiz geliri elde eden emeklilerin emlak vergisi ödemeleri gerekiyordu. Bu nedenle faiz geliri elde ettiği belirlenen emekliler, sıfır bina vergisinden yararlandıkları gerekçesiyle ceza ve gecikme faizi gibi yaptırımlarla karşılaşıyorlardı. 
     Tebliğde, bu durumdaki mükelleflere uygulanan ceza ve gecikme faizlerinin alınmayacağı, uygulanmış olan ceza ve gecikme faizinin terkin edileceği, tahsil edilmiş olanların ise red ve iade edilmesinin gerektiği bildirildi. 
     
</TEXT>
</DOC>
