<DOC>
<DOCNO> 393029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun30.html </URL>
<DATE> 2005/11/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AB, Türkiye'nin İlerleme Raporu'nu yarın açıklıyor 
</HEADLINE>
<TEXT>

     AB Komisyonu Türkiye'ye ilişkin İlerleme Raporu'nu yarın açıklayacak. 
     Komisyon, son bir yıldaki gelişmelerin değerlendirildiği İlerleme Raporu ile birlikte Türkiye'nin müzakere sürecindeki yol haritası niteliğini taşıyan Katılım Ortaklığı Belgesi'ni KOB de yayımlayacak. 
     AB Komisyonu, yarın yapacağı haftalık olağan toplantısında, Türkiye'nin İlerleme Raporu ve Katılım Ortaklığı Belgesi'ni onaylayacak. Aynı toplantıda Hırvatistan'a ilişkin belgeler de onaylanacak. Belgelerin yarın öğle saatlerinde kamuoyuna açıklanması bekleniyor. 
     AB Komisyonu'nun Genişlemeden Sorumlu Üyesi Olli Rehn, belgelerin basına açıklanmasının ardından basın toplantısı düzenleyecek. 
     Rehn'in sözcüsü Christina Nagy bugün Brüksel'de yaptığı basın toplantısında, İlerleme Raporu ve KOB ile ilgili basında çıkan hiçbir bilgiyi teyit edemeyeceğini, belgelerin son halini yarın alacağını, pazarlıkların ve değişikliklerin son dakikaya kadar devam edeceğini söyledi. 
     
</TEXT>
</DOC>
