<DOC>
<DOCNO> 352430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/bbas.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersimiz strateji 
</HEADLINE>
<TEXT>


Basketbolda Dünya'nın önde gelen isimlerinin katılacağı "Spor Yönetimi Stratejileri" semineri 20 - 21 Haziran tarihlerinde İstanbul'da gerçekleştirilecek 

Basketbol Federasyonu TBF ve Türkiye Basketbol Ligleri TBL 20 - 21 haziran tarihleri arasında Polat Renaissance Hotel'de "Spor Yönetimi Stratejileri Semineri'ne" ev sahipliği yapacak. 
Chicago Bulls'un efsanevi ismi Michael Jordan'ı yöneten adam olarak tanınan, kulübün bir numaralı Basketbol Operasyonları Direktörü Steve Schanwald, FIBA World'ün CEO'su Patrick Baumann gibi ABD ve Avrupa basketbolunun önde gelen isimlerinin katılacağı seminer iki gün sürecek. Spordan Sorumlu Devlet Bakanı Mehmet Ali Şahin'in de katılacağı seminerde, spor kulüplerinin çağdaş bir idari yapıya kavuşmaları için atmaları gereken adımlar, örneklerle ele alınacak. 

Seminerde ele alınacak başlıca konular 
Basketbol liglerinde yer alan kulüplere, mevcut idari ve mali yönetimlerini daha iyiye götürecek bilgi akışının sağlanması.Profesyonel spor takımlarında bütçe oluşturulması ve finansal yönetim.Spor pazarlamasında sponsorluk kurumunun önemi, kulüp ve sponsor ilişkilerinin her iki tarafın menfaatine olacak şekilde düzenlenmesi.Spor ürününü kazanan bir markaya çevirmek için pazarlama planının oluşturulması ve yönetimi.Spor kulüplerinde mevcut gelirlerin maksimizasyonunun sağlanması ve yan gelir kaynakları yaratılması.Bilet satışı, reklam, merchandising, promosyonlar ve diğer alternatif gelir kaynaklarının yaratılması.Seyirci sayısını artırmak ve müsabakalara daha fazla ilgi çekmek için promosyon ve eğlence kavramları ve bilet satış paketleri geliştirilmesi.Basınla doğru iletişim kurulması.En son yönetim teorileri ve başarı kazanmış uygulama modellerinin paylaşılması. 

Harun Mersin'de 

Basketbol Birinci Ligi'nin yeni ekibi Mersin Büyükşehir Belediyesi, Türk basketbolunun "yaşayan efsanesi" 37 yaşındaki İTÜ'lü ünlü forvet Harun Erdenay'ı kadrosuna kattı. Tuborg Pilsener ise Asım Pars ile olan sözleşmesini iki yıl uzattı. 

Enes ameliyat oldu 

A Milli Basketbol Takımı oyuncularından Enes Yoldaş, elinden ameliyat oldu. International Hospital'da gerçekleştirilen operasyonda, Enes'in sağ el ikinci tarak kemiğine, mevcut kırık nedeniyle 3 vida takıldığı açıklandı. Akdeniz Oyunları'na Abdi İpekçi Salonu'nda hazırlanan millilerimiz bugün doping kontrolünden geçecek. Dünkü idmana izinli olan Hidayet Türkoğlu ve sakat olan Mirsad Türkcan katılmazken, Enes Yoldaş ile rahatsızlığı bulunan Fırat Aydemir çalışmayı izlemekle yetindi. 

Efsane geri döndü 

NBA'de Los Angeles Lakers'ı üst üste üç yıl şampiyonluğa taşıdıktan sonra geçen yıl finalde Detroit Pistons'a kaybedince görevinden ayrılan ünlü coach Phil Jackson, bu sezon Play - Off'lara kalamayan eski kulübüyle yeniden anlaştı. Jackson, Lakers'ın patronu Jerry Buss ile yaptığı uzun görüşmeler sonunda görevi yeniden kabul etti. 


</TEXT>
</DOC>
