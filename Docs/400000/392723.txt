<DOC>
<DOCNO> 392723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun15.html </URL>
<DATE> 2005/11/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AB Konsey toplantısı başladı 
</HEADLINE>
<TEXT>

     AB üyesi ülkelerin dışişleri bakanlarından oluşan AB Genel İşler ve Dış İlişkiler Konseyi'nin 2687'nci toplantısı, İngiltere Dışişleri Bakanı Jack Straw'ın başkanlığında başladı. 
     Dönem Başkanı İngiltere tarafından belirlenen toplantı gündeminin ilk sırasında ''birlik bütçesinin önümüzdeki dönem için finansmanı'' konusu yer alıyor. Haziran ayından bu yana rafta tutulan bütçe sorununun aşılması, AB'nin geleceği açısından büyük önem taşıyor. 
     Genel İşler Konseyi kapsamında ele alınacak diğer konuysa kuş gribi olarak belirlendi. Virüs salgını topluluğun tamamını ilgilendirdiğinden, bakanların kuş gribiyle mücadelede alınan önlemleri değerlendirmesi ve bundan sonra atılacak adımlarla ilgili görüş birliğine varması bekleniyor. 
     Beyaz Rusya, Kosova, İran, Suriye, Irak, Dünya Ticaret Örgütü'nün Doha süreci, Ortadoğu barış süreci ve Birleşmiş Milletler milenyum kalkınma hedefleriyle ilgili yapılan çalışmaları kapsayan yüklü bir gündeme sahip Dış ilişkiler Konseyi'nin sonunda dönem başkanı İngiltere, bir basın toplantısı düzenleyecek. 
     Bakanlar, Irak'taki son gelişmeleri de ele alacaklar. 
     
</TEXT>
</DOC>
