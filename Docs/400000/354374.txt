<DOC>
<DOCNO> 354374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko21.html </URL>
<DATE> 2005/06/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
israil'den vize kolaylığı... 
</HEADLINE>
<TEXT>

     İsrail'in Ankara Büyükelçisi Pinhas Avivi, bundan sonra Türkiye'de herhangi bir ekonomik örgüte kayıtlı Türk işadamlarının, 3 yıl süreyle İsrail'e birden fazla giriş-çıkış sağlayan vize alabileceklerini bildirdi. 
     Avivi, Ankara Sheraton Oteli'nde düzenlenen ''İsrail Ekonomisi ve Yüksek Teknolojisi'' konulu seminerde yaptığı açılış konuşmasında, Başbakan Recep Tayyip Erdoğan'ın İsrail'e ziyaretinin ardından İsrail'in Türkiye'ye taahhüdünün bir ifadesi olarak, Türkiye'ye yönelik vize politikalarını değiştirmeye karar verdiklerini söyledi. 
     Türk işadamlarına vize kolaylığı sağlayacaklarını vurgulayan Avivi, ''bu önemli düzenleme, Türk işadamlarının gereksiz bürokratik engelle karşılaşmadan daha çok seyahat etme ve ilişki kurma imkanı verecek'' dedi. 
     Bu düzenlemeyle, iki ülke işdünyası arasındaki ilişkileri kolaylaştırarak Türkiye ve İsrail arasındaki refaha katkıda bulunacaklarını belirten Avivi, Türk işadamlarının dostları olduğunu ve İsrail'e yapacakları ziyareti memnuniyetle karşılayacaklarını kaydetti. 
     Başbakan Erdoğan'ın İsrail'e gerçekleştirdiği ziyaretin, iki ülkeye işbirliği alanlarında yeni bir kapı açtığına işaret eden Avivi, Türkiye ile İsrail arasındaki ilişkilerin köklü ve uzun bir geçmişe sahip, dostluğa dayalı ilişkiler olduğunu, bu ilişkilerin ekonomik konularda da ilerlemeye başladığını kaydetti. 
     Türkiye ile İsrail arasındaki toplam ticaretin geçen yıl 2 milyar dolara ulaştığının altını çizen Avivi, her yıl 300 binden fazla turistin Türkiye'yi ziyaret ettiğini söyledi. 
     İki ülke arasında tarım, tıp, enerji, savunma alanlarında işbirliği olduğunu belirten Avivi, bu işbirliğinin hem iki ülkenin hem de tüm bölgenin yararına olduğunu ifade etti. 
     
     -SEMİNERİN AMACI 
     Seminerin amacının, ''Türkiye'deki karar vericilere, İsrail ekonomisi ve ticari ortaklık ile yatırım alanlarındaki işbirliği konusunda bilgi vermek'' olduğunu kaydeden Avivi, bu işbirliğini daha da geliştirmek istediklerini vurguladı. 
     Küreselleşme çağında yüksek teknolojiye dayalı sanayilerin ekonomilerin lokomotifi olduğunu anlatan Avivi, yüksek teknolojiye dayalı sanayilerin ülkeler arasında sonsuz işbirliği imkanları sunduğunu ve iki ülkenin ekonomik refahı üzerinde doğrudan etkiye sahip olduğunu bildirdi. 
     İsrail'in Türkiye'yi AB sürecinde destekleğinin altını çizen Avivi, ''Türkiye'nin AB'nin gelecekteki bir üyesi olarak tüm bölgedeki istikrar ve gelişmenin bir garantisi olacağına inanıyoruz. Ülkelerimiz arasındaki ortaklık Türkiye'nin Avrupa rüyasını gerçekleştirmedeki dönüşüm içindeki en önemli enstrümandır'' diye konuştu. 
     
     BÖLGE BARIŞI 
     Avivi bu arada, bölgede barışın nihai olarak gerçekleşmesi, hakim olmasının, en büyük ümitleri olduğunu vurguladı. 
     Büyükelçi Avivi, ''Türkiye'nin Filistinlilere yardımını memnuniyetle karşılıyor ve bunun terör ve şiddeti azaltılmasında katkıda bulunacağını ümit ediyoruz'' dedi. 
     Avivi, modern ve rekabetçi bir ekonominin barış ve istikrarın koşullarını oluşturmak için gerekli bir unsur olduğunu da vurguladı. 
     
     İSRAİL'DEKİ PROJELER 
     Seminerde konuşan İsrail Maliye Bakanlığı Altyapı ve İletişim Dairesi Başkanı Eyal Cohen, İsrail'deki projelere uluslarası katılım konusunda bilgi verdi. 
     İsrail'in sürdürülebilir bir kalkınma sağlamak için kamu yatırımlarına ağırlık verdiğini ve bu çerçevede özellikle altyapı projelerine özel sektörün katılımını teşvik ettiğini belirten Cohen, İsrail'in büyük projelerini kara, demiryolu, ulaştırma, su arıtma ve temiz içme suyu, elektrik üretimi ve doğalgaz dağıtımı konularında olduğunu anlattı. 
     İsrail'de özellikle yetersiz su kaynaklarının bulunduğunu ve içmesuyu teminin oldukça kısıtlı olduğuna dikkati çeken Cohen, bu konuda büyük yatırımlar yapacaklarını kaydetti. 
     Cohen, İsrail'in 4 milyar dolarlık bir demiryolu projesinin bulunduğunu, ayrıca karayolu ulaşımına ilişkin 100 milyon dolarla ifade edilen projelerin de yürütüldüğünü belirtti. 
     Cohen, İsrail'deki projelerin yabancıların katılımına açık olduğunu ifade ederken, bu projelerin şeffaf bir süreç içinde gerçekleştiğini vurguladı. 
     
</TEXT>
</DOC>
