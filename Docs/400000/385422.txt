<DOC>
<DOCNO> 385422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun13.html </URL>
<DATE> 2005/10/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kuş gribi, Bulgaristan'ı da alarma geçirdi 
</HEADLINE>
<TEXT>

     Başta Asya ülkeleri olmak üzere tüm dünyayı tehdit eden kuş gribi salgını tehlikesi üzerine Bulgaristan da alarma geçti. 
     Komşu ülke Romanya'da kuş gribi vakası tespit edilmesi üzerine, Bulgaristan Sağlık Bakanlığı ve Ulusal Veterinerlik Servisi NVMS uzmanları acil bir toplantı yaparak, muhtemel bir salgının önlenmesi için alınması gerekli tedbirleri içeren toplam 80 sayfalık rapor hazırladı. 
     Bakanlar kurulunun onayına sunulan raporda, kuş gribinin halk sağlığını ciddi derecede tehdit eden bir hastalık olduğu belirtilerek, zaman kaybedilmeden ilaç ve aşı stoklarının tamamlanması gerektiği dile getiriliyor. 
     Kuş gribinin ülkeye girişinin önlenmesiyle ilgili alınacak tedbirler kapsamında, Ulusal Veterinerlik Servisi, göçmen kuşları kontrol altına alarak izleyecek özel ekipler kurdu. 
     Bulgaristan ile Romanya arasında sınırı oluşturan Tuna nehri civarında göçmen kuşların konakladıkları bölgeler gözetim altına alındı. 
     Sağlık Bakanlığı, Bulgaristan'da şimdiye kadar kuş gribi vakasının tespit edilmediğini, ancak bunun olmayacağı anlamına gelmediğini bildirdi. Açıklamada, ülke genelinde şüpheli ölüm vakalarının zaman kaybedilmeden yetkilileri bildirilmesi istendi. 
     Sağlık Bakanı Prof. Radoslav Gaydarski, kuş gribi salgını tehdidi için Maliye Bakanlığı'ndan 2 milyon avroluk ek bütçe istediklerini bildirdi. Gaydarski, ek bütçe ile muhtemel kuş gribi vakaları için erken uyarı sistemleri oluşturacaklarını ve aşı stoklarının tamamlanacağını söyledi. 
     Yetkililer, Dünya Sağlık Örgütü'nden gelecek haberlere göre ülke dışından kanatlı hayvan ve kanatlı hayvan eti ithalatının yasaklanabileceğini de açıkladılar. 
     
</TEXT>
</DOC>
