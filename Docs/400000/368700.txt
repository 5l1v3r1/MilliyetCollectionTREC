<DOC>
<DOCNO> 368700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo27.html </URL>
<DATE> 2005/08/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Alsancak Stadı'nda kablolar kimliği belirsiz kişilerce kesildi... 
</HEADLINE>
<TEXT>

     
     Bahri Okumuş Bildiriyor 


     23. Dünya Üniversiteler Yaz Spor Oyunları kapsamında futbol maçlarının yapılacağı Altay Alsancak Stadı'nda bazı elektrik ve telefon kablolarının kimliği belirsiz kişilerce kesildiği, ekiplerin yoğun çalışma sonucu stadı akşam yapılacak Türkiye-Fas maçına hazır duruma getirdiği öğrenildi. 
     Alınan bilgiye göre, sabah saatlerinde stada gelen görevliler, telefon kabloları ile elektrik ve bilgisayar bağlantılarını sağlayan kabloların kesilmiş olduğunu fark etti. 
     Bu akşam saat 20.30'da başlayacak Türkiye-Fas maçı öncesinde meydana gelen olay, yetkilileri sıkıntıya soktu. 
     Teknik ekipler duruma mühadale ederek, yoğun bir çalışma temposu sonrasında kesilen kabloları onardı. 
     Konuyla ilgili AA muhabirine açıklama yapan Gençlik ve Spor Genel Müdürü Mehmet Atalay, olayı doğrulayarak, ''Böyle bir talihsizlik başımıza geldi. Ama yetkililer anında duruma müdahale ederek stadı maça hazır hale getirdiler. Şu anda olumsuz bir durum söz konusu değil'' dedi. 
     Olayla ilgili ''sabotaj'' olasılığı da gözönüne alınarak soruşturma başlatıldığı öğrenildi. 
     
</TEXT>
</DOC>
