<DOC>
<DOCNO> 397425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur23.html </URL>
<DATE> 2005/11/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu Şemdinli'de... 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış ve beraberindeki heyet, Şemdinli İlçesi’nde patlamanın meydana geldiği yerde incelemelerde bulundu, kitapevi sahibi ile görüştü. 
     Elkatmış başkanlığında, AK Parti Adıyaman Milletvekili Faruk Ünsal, AK Parti Batman Milletvekili Nezir Nasıroğlu, CHP İzmir Milletvekili Ahmet Ersin ve CHP Gaziantep Milletvekili Ahmet Yılmazkaya’dan oluşan heyet, dün akşam geldikleri ilçede basına kapalı olarak İlçe Kaymakamı Cihat Feslihan ve İlçe Emniyet Müdürü Tacettin Arslan ile görüştü. 
     Heyet bugün ilk olarak İlçe Belediye Başkanı Hurşit Tekin ile makamında yaklaşık 1 saat süren basına kapalı bir görüşme yaptı. 
     Daha sonra ilçede 1 Kasım’da meydana gelen ilk patlamanın olduğu yerde işyerleri zarar gören esnafı ziyaret eden heyet, ardından 9 Kasım’da ikinci patlamanın yaşandığı Cumhuriyet Caddesi’nde incelemelerde bulundu. 
     Heyet burada, patlamanın olduğu Kitapevi sahibi Seferi Yılmaz ile görüştü. Gazetecilerin görüşmeler hakkındaki sorularını yanıtsız bırakan Heyet Başkanı Mehmet Elkatmış, bu aşamada herhangi bir açıklama yapmayacağını söyledi. 
     Heyetin İlçe Jandarma Komutanı Binbaşı Erdem Yılmaz ile görüştüğü, görüşme sonrasında Yüksekova’ya geçerek incelemelere burada devam edeceği bildirildi. 
     
</TEXT>
</DOC>
