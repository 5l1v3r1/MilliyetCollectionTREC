<DOC>
<DOCNO> 398591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun26.html </URL>
<DATE> 2005/11/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran Dışişleri Bakanı İran'da nükleer silah yok 
</HEADLINE>
<TEXT>

     İran Dışişleri Bakanı Manuçehr Mütteki, ülkesinin nükleer silah ürettiği yolundaki haberlerin gerçeği yansıtmadığını söyleyerek, ''İran'da herhangi nükleer silah yok. Nükleer araştırmalar ise İran'ın iç işi'' dedi. 
     Resmi ziyaret için Bakü'de bulunan Mütteki, Azerbaycan Dışişleri Bakanı Elmar Memmedyarov ile görüşmesinden sonra düzenlenen basın toplantısında, ülkesinin nükleer silah üretimi ve kullanılmasına karşı olduğunu ifade ederek, ''Nükleer silahların tüm dünyada kaldırılmasından yanayız'' diye konuştu. 
     Ülkesinin nükleer araştırma programının barışçı amaçlarla yapıldığını söyleyen Mütteki, ''BM üyesi bir ülke olarak bu araştırmalara hakkımız var. Buna hiçbir güç engel olamaz'' dedi. 
     Filistin-İsrail sorunuyla ilgili bir soru üzerine Mütteki, ülkesinin bu konudaki tutumunun belli olduğunu, geçen 27 yıl boyunca İsrail'in resmi olarak tanınmasına karşı çıktıklarını anımsattı. 
     Mütteki, işgal edilmiş topraklarının geri verilmesinin ve mültecilerin geri dönüşünün sağlanması, Filistin devletinin oluşturulması gibi konuların Filistinlilerin haklarını koruyacak uygun adil ve siyasi çözümünden yana olduklarını kaydetti. 
     ''ABD'nin Azerbaycan'ın İran sınırına yakın bölgelere radar yerleştirmesi'' konusundaki soru üzerine Mütteki, ülkesiyle Azerbaycan arasında yakın dostluk ilişkisi olduğunu belirterek, ''Azerbaycan ve İran'ın bir başka ülkenin müdahalesiyle birbirleri aleyhine adım atmasına izin vermeyeceğine eminim'' diye konuştu. 
     Dışişleri Bakanı olarak ilk ziyaretini Azerbaycan'a yapmaktan memnuniyet duyduğunu ifade eden Mütteki, ikili ilişkilerin her alanda gelişmekte olduğunu kaydetti. 
     Memmedyarov da Mütteki ile görüşmesinde ikili ilişkileri ele aldıklarını, bu kapsamda ekonomik, ticari, siyasi ve kültürel alandaki işbirliği konularının gündeme geldiğini bildirdi. 
     Görüşmede Ermeni işgali altındaki Yukarı Karabağ ile ilgili sorunun çözüm sürecini de ele aldıklarını belirten Memmedyarov, ayrıca Nahcivan Özerk Cumhuriyeti ve Astara her iki ülkede aynı adı taşıyan sınır kentleri üzerinden yapılan ulaşım ve enerji konularıyla bu konulardaki ortak projeler hakkında görüş alışverişinde bulunduklarını bildirdi. 
     Mütteki'nin Bakü'deki temasları kapsamında Azerbaycan Cumhurbaşkanı İlham Aliyev tarafından da kabul edilmesi bekleniyor. 
     Bakü'den Ankara'ya geçmesi öngörülen Mütteki'nin temaslarında İran'ın bölge politikası ve bölgesel işbirliği konularının ele alınması bekleniyor. 
     İran'ın Bakü Büyükelçiliği'nden verilen bilgiye göre, ''Mütteki'nin her iki ülkedeki görüşmelerinde ikili ilişkiler, bölgesel ve küresel gelişmeler, bölgesel işbirliği konuları ve işbirliğini geliştirme konularının ele alınması amaçlanıyor.'' 
     
</TEXT>
</DOC>
