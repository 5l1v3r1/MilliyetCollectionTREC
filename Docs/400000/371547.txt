<DOC>
<DOCNO> 371547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonyas01.html </URL>
<DATE> 2005/08/20/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de ilaç sektöründe rekor tazminat... 
</HEADLINE>
<TEXT>

     ABD’de Texas eyaletindeki bir davada jüri, ilaç üreticisi Merck şirketini, Vioxx adlı ağrı kesici ilacın bir kişinin kalp krizi geçirerek ölümüne yol açtığı gerekçesiyle rekor bir rakam olan 2 milyon dolar tazminat ödemeye mahkum etti. 
     Angleton kentinde görülen davada jüri, tazminatın, dört yıl önce Vioxx aldıktan sonra kalp krizinden ölen 59 yaşındaki Robert Ernst’in dul eşi Carol Ernst’e ödenmesini kararlaştırdı. 
     Bu karar, ABD’de ilaç sektörünü şoke ederken, Texas eyaletinin tazminatlara getirdiği sınırlamalardan dolayı Carol Ernst’e ödenmesi öngörülen rakamın 2 milyon doların altına inebileceği belirtiliyor. Ancak her durumda sonuç, Vioxx ilacı yüzünden daha en az 4 bin 200 davayla karşılaşacak olan Merck şirketi için çok ağır bir darbe olarak görülüyor. 
     Jüri, bir süpermarkette yöneticilik yapan ve maratoncu olan Robert Ernst’e yapılan otopsi sonucunda çıkan, "kalp krizine Vioxx’un yol açtığı" görüşüne dayanarak, Merck şirketini ağır ihmalden suçlu buldu. 
     Ernst’in, ölümünden önce sekiz ay süreyle sıklıkla Vioxx kullandığı, ancak ilacın prospektüsünde kalp krizi tehlikesine karşı uyarı yer almadığı belirtildi. Jüri, Merck’i mahkum ettiği kararında, şirketin, zamanında ilacın tehlikelerini bildiği, ancak bunu halktan gizlediği sonucuna vardı. 
     Kararın ardından Merck şirketinin avukatları, temyize basvuracaklarını bildirdiler. 
     Davaların birikmesi üzerine şirket, Vioxx’un uzun süreli kullanımı durumunda kalp krizine veya beyin kanamasına yol açma riskinin iki katına çıkabileceğini kabul ederek, ilacı geçen eylülde piyasadan çekmişti. 
     Vioxx, kullanımdan kaldırıldığı zamana kadar popüler ağrı kesiciler arasında yer alıyordu. 
     Merck şirketinin avukatları, ilacın piyasadan çekilmiş olmasına karşın, Robert Ernst davasının görülmesi sırasında kurbanın ölümünün Vioxx’tan kaynaklanmadığını kanıtlamaya çalıştı. 
     Kararın ardından Merck şirketinin hisseleri, borsada yüzde 7.7 değer kaybetti. 
     Bir sonraki Vioxx davası, 12 Eylül’de New Jersey eyaletinde başlayacak. 
     
</TEXT>
</DOC>
