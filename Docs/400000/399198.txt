<DOC>
<DOCNO> 399198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/uras.html </URL>
<DATE> 2005/11/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Vergide 'fakirden al zengine ver' dönemi 
</HEADLINE>
<TEXT>


Hükümet vergiyi indiriyor ama, fakirin değil, zenginin vergisini indiriyor. 
Hükümet zenginin vergisini indiriyor ama, bir yıl içinde belli miktarda vergi toplamaya mecbur. Onun içindir ki, zenginin vergisini indirirken, fakire bindirecek. 
Başbakan, "çevre ülkelerle rekabet etmek ve yabancı sermaye yatırımlarını teşvik etmek amacıyla, 2006 başından itibaren yatırım indirimi istisnasını kaldıracaklarını ve halen yüzde 30 olan kurumlar vergisi oranını yüzde 20'ye indireceklerini" açıkladı. "Gelir vergisinde de en yüksek yüzde 40 olan oranın yüzde 35'e çekileceğini" söyledi. 
Bu indirimden kimler yararlanacak diyerek, vergi hocası Şükrü Kızılot'a sual eyledim. Şükrü Hoca'dan aldığım bilgiye göre vergi indirimi esas itibariyle 
- 600 bin büyük yerli ve yabancı sermaye şirketini, 
- Vergi beyannamesi vererek vergi ödeyen 1 milyon 700 bin gelir vergisi mükellefini mutlu edecek. 

Dolaylı vergi azalacak 
Defter tutmayan, basit usulde gelir vergisi ödeyen 800 bin dolayındaki küçük mükellef küçük esnaf, taksici, minibüsçü de bu indirimlerden ufak miktarda yararlanacak. 
"Ya bordro mahk mlarının durumu ne olacak Memur, işçi, emekli de vergi indiriminden yararlanabilecek mi " diye sordum... Onların maaş ve ücretleri zaten en düşük vergileme dilimine girdiğinden indirimden yararlanamayacaklarmış. 
Şimdi gelelim, bu "operasyonun" Ayşe Hanım Teyzemi, Ali Rıza Bey Amcamı ve de İşçi Memed Kardeşimi nasıl etkileyeceğine. 
Hükümet iki yoldan vergi toplar 
1 Şirketler, kişiler gelirlerini bir k ğıda yazar. Beyan eder. Gelirlerinin büyüklüğüne göre belli oranda vergi verir. Az geliri olan az, çok geliri olan çok vergi verir. Bu tür vergilemeye doğrudan vergileme denilir. En adil vergileme yolu budur. Bu tür vergilere "doğrudan vergi" denilir. 
2 Hükümet, "doğrudan vergi" toplayamayınca, "dolaylı vergiler" yüklenir. Her türlü harcamayı vergiler. Harcamalara Katma Değer Vergisi KDV veya Özel Tüketim Vergisi ÖTV gibi isimlerle vergiler ekler. Bu tür vergiler adaletsiz, kötü vergilerdir. 

Yük fakire binecek 
Çünkü, en varlıklı kişi de en fakir kişi de aynı vergiyi öder. En varlıklı Mücteba Beyefendi de, Ayşe Hanım Teyzem de bir demet maydanoz alırken aynı vergiyi öder. 
Türkiye'de bu konuda büyük dengesizlik ortaya çıktı. Toplanan 100 YTL verginin sadece 30 YTL'si beyannamelilerin ödediği doğrudan vergiden geliyor. 70 YTL'si, Ayşe Hanım Teyzemin maydanoz alırken, tüpgaz kullanırken, dolmuşa binerken ödediği dolaylı vergiden oluşuyor... 
Hükümetimiz şimdi zenginin vergisini doğrudan vergiyi, kurumlar vergisi ile gelir vergisini indiriyor. Bunu dengelemek için Ayşe Hanım Teyzemin ödediği dolaylı vergileri maydanoz, tüpgaz, dolmuş üzerindeki vergiyi artıracak. Bunu yapmaya mahk m. Çünkü almadan vermek sadece ve sadece Tanrı'ya mahsustur. Hükümet de fakirden alacak ki, zengine verebilsin. 
Türkiye'de işsizlik var. Çok sayıda insan da kayıt dışı çalışıyor. İstihdamın artmamasının, kayıt dışılığın önemli bir nedeni "istihdam vergisi". Bu vergi işverenin her bir kayıtlı çalışan için ödemek zorunda olduğu vergi... Hükümet vergi işine el atacak idi ise, yabancı sermayeyi düşünmeden, benim İşçi Memed Kardeşimi düşünebilse idi, istihdamın önünü açardı. 



</TEXT>
</DOC>
