<DOC>
<DOCNO> 375251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/guncel/gun03.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapılanları affettik ama unutmayız' 
</HEADLINE>
<TEXT>


Bulgaristan'daki son seçimlerin ardından Tarım Bakanlığı koltuğuna oturan Türk asıllı Nihat Kabil, "Affedebiliriz ama unutmayız. Şehitler, öldürülen çocuklar var. Bunlar nasıl unutulur " diyor 

Şükran Pakkan 

Bulgaristan Tarım Bakanlığı'nda geçen dönem bakan yardımcılığı yapan, son seçimlerde de bakanlık koltuğuna oturan Türk asıllı Nihat Kabil, sırf Türk adını koruyabilmek adına okuduğu üniversiteden kaçışını, Türkiye'ye sığınabilmek için uğraştığı günleri hiç unutmadı. Seçimlerde 33 milletvekili çıkaran Hak ve Özgürlükler Hareketi'nin HÖH en önemli isimlerinden olan Kabil, "Affettik ama unutmadık" dedi. 
Milliyet'e konuşan 42 yaşındaki Kabil, henüz özel kalem müdürü bile atanmadığından, tüm görüşmeleri ve yazışmaları bizzat gerçekleştiriyor. Kendisiyle görüşmek isteyenlerin beklediği oda dolup taşıyor, Nihat Kabil ise zamansızlıktan yakınıyor. 
Bakanlık koltuğunun ağırlığını, "Türk olduğumuz için gözleri daha çok üzerimizde. Bu nedenle hataya hakkımız yok" diyerek açıklayan Kabil'le geçmişte yaşadıklarını ve geleceğe dair planlarını konuştuk 

8 bin Bulgar üye 
Seçim sonuçları sürpriz oldu mu 
Bulgaristan'da iktidardaki partiler bir sonraki seçimlerde başarılı olamıyor. Geçen iktidarda biz koalisyondaydık. Herkes bize 'Siz iktidardaydınız, oy kaybedeceksiniz' dedi. İnanılmayacak bir şey oldu. HÖH, Bulgaristan Meclisi'nde üçüncü sıraya yerleşti. 

Partinize oy verenlerin ve üyelerinizin önemli bir bölümünü Bulgarlar oluşturuyor. Farklı kesimleri sizle birlikte olmaya nasıl ikna ettiniz 
Bugün partimizin 8 bin Bulgar üyesi mevcut. Aynı zamanda Yahudi, Ermeni, Çingene asıllılar da var. Önce parti olarak, yapamayacağımız işleri söylemedik. İktidardayken, 'Hayatınız çok kolay iyileşmeyecek. Bunlar zaman alacak' dedik. Politika ve düşüncelerimizi açıklıkla anlattık. 

Türkiye'de size yapılan zulümler, Belene kampları, sürgünler akıllardan silinmedi. Bu seçim zaferi, Türklerin yaşadıklarına karşı siyasi intikam mıdır 
Başarının en sıkı temelinin bu olduğuna emin değilim. Bulgaristan Türkleri, önce düşünür ve görür. 'Kim beni en iyi temsil eder ' diye tartar. 

'Affetmek gücümüzün işareti' 
Yani 'Türk olduğumuz için oy almadık' diyorsunuz. 
Türkler sadece bize oy vermedi. Bana sorarsanız, iktidara gelmemiz bir güven oluşumunun sonucu oldu. 

'Eskiden Bulgarların ne kadar milliyetçi olduğu, Türk düşmanlığıyla ölçülür' diyorlardı. Siz yaşananları unuttunuz mu 
Unutulur mu Affedebiliriz ama unutmaya hakkımız yok. Geçmişini unutan halk, aynısını geleceğinde yaşar. Şehitler, öldürülen çocuklar var. Bunlar nasıl unutulur Ama affedeceğiz, bu zincirlerin içinde yaşayamayız. Eski komünist partisinin lideri desteğimizle cumhurbaşkanı oldu. Oysa, ad değiştirmeler sırasında iktidardaydı. Affetmek güçlülüğümüzü gösteriyor. 

Türklerin artık rahat ve huzurlu olduğunu söyleyebilir miyiz 
Siyasi destekli protestolar oldu. Bu işin perde arkasında siyasiler var. İnsanlar arasındaki gerginlik yok. Ekonomik sorun var. 

Nihat nasıl Nikolay oldu 

Siz 80'leri nasıl geçirdiniz 
1983'te Filibe Üniversitesi Ziraat Fakültesi öğrencisiydim. İsim değiştirme kampanyası o zaman başladı. Korkunç zamanlardı. Kimse birbirinden haber alamıyordu. Arkadaşlarla organize olup bir gece üniversiteden kaçtık. Gecenin bir yarısı kapıyı çalıp kimlik kontrolü yapıyorlardı, 'İsmin Türk ismi mi ' diye. Yeni kimlikler almamızı istediler. Biz köye gittik. 

Böylece isminiz değişmedi mi 
Yok, muhtara götürdüler bu kez. Adım Nikolay Kalinof oldu. Sonra isimleri geri aldık tabii. 

Seçim bitti, halk rahatladı 

Komünist rejimin yıkılmasının ardından liberal düzene hızlı bir geçiş yapan Bulgaristan, geçen haziran ayında yapılan son seçimler sonrası hükümet kurma krizi nedeniyle yaşadığı gergin günleri geride bıraktı. Halk, şu sıralar yazdan kalan son günlerin tadını çıkarıyor. 
Avrupa'nın en yeşil başkenti olarak tanınan Sofya'da, özgürlüğü keşfeden gençler, rahat tavırları ve cesur giysileriyle dikkat çekiyor. Lüks otomobillerin geçtiği caddelerin iki yanında ise peş peşe lüks restoranlar ve gazinolar açılıyor. 
Ancak, AB üyesi olmaya hazırlanan ülkede, Türkiye'nin önüne şart olarak konulan birçok prosedür Sofya'da hayata geçmiş değil. Hijyen şartlarından çok uzak sokak satıcılarından çocuk dilencilere kadar çözülmesi gereken birçok sorun yeni hükümeti bekliyor. 


</TEXT>
</DOC>
