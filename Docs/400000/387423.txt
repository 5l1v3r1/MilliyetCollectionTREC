<DOC>
<DOCNO> 387423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur21.html </URL>
<DATE> 2005/10/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kazayı esrarengiz doktor çözecek 
</HEADLINE>
<TEXT>

     Taylan YILDIRIM İZMİR, DHA 

İZMİR'de geçen yıl 23 Ekim'de doğum gününü kutlamaya hazırlanırken, birlikte gezdiği erkek arkadaşının otomobiliyle yaptığı kazada ölen lise öğrencisi 15 yaşındaki Eda Aker'in annesi Ayla Aker, suçluyu arıyor. Kazaya neden olduğunu düşündüğü kızının erkek arkadaşı 19 yaşındaki Güven Güzel'in serbest kalmasına isyan eden Ayla Aker, görgü tanığı olan ve kızını yaptığı ilk müdahalenin ardından hastaneye kaldıran doktoru bulmak için, bir yıldır gezmedik hastane bırakmadı, Doktor kızımı hastaneye getirdiğinde suçlunun otomobil sürücüsü olduğunu söylemiş. Onu bulabilirsem herşey ortaya çıkacak'' dedi. 
     Yeşilyurt Anadolu Ticaret Lisesi hazırlık sınıfı öğrencisi Eda Aker, arkadaşlarıyla kutlayacağı 15'inci doğum günü partisinin hazırlıklarını heyecanla yaptıktan sonra erkek arkadaşı Güven Güzel'in kullandığı otomobille dolaşmaya çıktı. İki arkadaş bir süre Sahilevleri semtinde gezdikten sonra Güven Güzel, Eda Aker evine bırakmak için geri döndü. 
     Yönetimindeki 35 U 5869 plakalı otomobille dönüş yolunda aşırı hız yapan Güzel, keskin virajda önünde giden Vedat Zengin yönetimindeki 35 AD 3461 plakalı kamyonun sol arka bölümüne çarptı. Kazada bacakları kırılan sürücü Güven Güzel, SSK İzmir Eğitim Hastanesi'ne, ağır yaralanan Eda Aker de kaza yerinde yapılan ilk müdahalenin ardından Dokuz Eylül Üniversitesi Hastanesi'ne kaldırıldı. 
     
     YAŞAM SAVAŞINA BİR HAFTA DAYANDI 

     Doğum tarihi olan 21 Ekim'in perşembe gününe denk gelmesi nedeniyle yaş günü partisini, sınıf arkadaşlarıyla evinde kutlamak için hafta sonuna erteleyen Eda Aker, yoğun bakım ünitesinde tedaviye alındı. Ölümle pençeleşen Eda'nın yaşam savaşı bir hafta sürdü. Genç kız, doktorların tüm çabalarına karşın hayatını kaybetti. 
     Tedavilerinin ardından adliyeye sevk edilen otomobil sürücüsü Güzel ile kamyon şoförü Zengin, tutuksuz yargılanmak üzere serbest bırakıldı. Trafik bilirkişisi kamyon şoförünü de otomobil sürücüsünü de 8'de 4'er kusurlu buldu. 
     
     ANNENİN İSYANI 

     Büyük kızının ölümüyle yıkılan anne Ayla Aker, kazada otomobille hız yaptığı için suçlu olduğunu öne sürdüğü Güven Güzel'in serbest kalmasına isyan etti. Necatibey İlköğretim Okulu'nda okuyan küçük kızı İrge ile başbaşa kalan Aker çifti suçlunun cezalandırılmasını istiyor. 
     Anne Ayla Aker, kızının kaldırıldığı Dokuz Eylül Üniversitesi Hastanesi'ndeki görevlilerden edindiği bilgiye göre kazanın bilinen tek görgü tanığı olan ve Eda'ya ilk müdahaleyi yaparak hastaneye kaldıran doktoru bulmak için çalmadık kapı bırakmadı. 
     Hastane hastane dolaşarak ismini bile bilmediği doktoru arayan Ayla Aker şunları söyledi 
     Doktor kızımı hastaneye getirdiğinde suçlunun otomobil sürücüsü olduğunu söylemiş. Vereceği ifadenin davanın seyrini değiştireceğine inanıyorum. Güzeller güzeli kızım doğum gününü kutlamanın hayalini kurarken, kendisini bilmez bir kişinin sorumsuzluğuyla hayatını kaybetti. Kazaya neden olanların ikisi de serbest kaldı. Doktoru bulabilirsem, kazanın nasıl meydana geldiği aydınlatılacak. Bunun için de mücadelem hep devam edecek. Doktorun sesimi duyup ifade vermesini istiyorum. Birileri kızımın ölümünün hesabını vermeli.'' 
     
</TEXT>
</DOC>
