<DOC>
<DOCNO> 370370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur28.html </URL>
<DATE> 2005/08/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
DAKUT, Ağrı Dağı'ndaki yaralı ABD'liye ulaştı 
</HEADLINE>
<TEXT>

     Ağrı Dağı’na tırmanan, inişte 4 bin metrede geçirdiği kazada ayak bileği kırılan Amerikalı dağcının kurtarılması için helikopterle bölgeye giden Doğubayazıt Arama Kurtarma Timi DAKUT , yaralı dağcıya ulaştı. 
     DAKUT Başkanı Ahmet Ertuğrul, AA muhabirine yaptığı açıklamada, helikopterin, yaralı dağcının bulunduğu Yeşil Vadi bölgesine risk nedeniyle yaklaşamadığını söyledi. 
     Kendilerinin 4 bin 200 metrede helikopterden indiklerini, daha sonra yaralı dağcıya ulaştıklarını ifade eden Ertuğrul, şöyle konuştu 
     "Yaralı dağcının yanındayız. Geçirdiği kazada ayak bileği kırılmış ve kaburga kemiğinde de sorun var. Vadide halen yüksek kesimlerden taşlar düşüyor. Bu nedenle yaralı dağcıyı sedyeyle önce buzul bölgeye çıkarıp, ardından aşağı indirmeyi deneyeceğiz." Bu arada, dağcıların bulunduğu Yeşil Vadi’nin batısında kalan Kızıltepe bölgesinin, Ağrı Dağı’nın tehlikeli bölgeleri arasında olduğu, ayrıca tırmanış ve iniş için belirlenen rotanın dışında bulunduğu bildirildi. 
     Dağcıların, söz konusu bölgenin tehlikeli olduğu ve bu bölgeye gitmemeleri konusunda tırmanış öncesinde yetkili kişilerce uyarıldıkları belirtildi. 
     Ağrı Dağı’nın Doğubayazıt İlçesi’nden 5 gün önce tırmanışa başlayan Amerikalı dağcılar zirveden sonra aşağı inerken, dağcılardan birinin, dün Yeşil Vadi’nin batısındaki Kızıltepe bölgesinde geçirdiği kaza sonucu ayak bileği kırılmıştı. 
     DAKUT ekibi, gece bölgeye gitmiş, ancak bölgenin riskli olması nedeniyle yaralı dağcıya 30 metre kadar yaklaşabilmişti. 
     
</TEXT>
</DOC>
