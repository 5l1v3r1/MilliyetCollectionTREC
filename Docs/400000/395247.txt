<DOC>
<DOCNO> 395247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur37.html </URL>
<DATE> 2005/11/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rektör Aşkın'a 21 yıl hapis istemi 
</HEADLINE>
<TEXT>

     CNNTÜRK 

Van Yüzüncü Yıl Üniversitesi Rektörü Prof. Dr. Yücel Aşkın hakkında 21 yıl hapis cezası istendi. 
     Doğan Haber Ajansı'nın haberine göre, Rektör Yücel Aşkın, 'çıkar amaçlı çete kurmak', 'resmi evrakta sahtecilik' ve 'ihaleye fesat karıştırmak'la suçlanıyor. 
     Rektör Aşkın, geçtiğimiz pazar günü Van YYÜ Genel Sekreter Yardımcısı Enver Arpalı'nın intiharının ardından kalbindeki rahatsızlık nedeniyle YYÜ Tıp Fakültesi Araştırma Hastanesi'ne kaldırılmıştı. 
     Rektör Aşkın'ın ne zaman taburcu edileceğinin belli olmadığını, bunun tedaviye olumlu cevap vermesiyle bağlantılı olduğunu söyleyen hastane yetkilileri, Aşkın'ın sağlık durumunun hala ciddiyetini koruduğunu söyledi. 
     
     14 temmuzda tutuklanmıştı 

     Rektör Yücel Aşkın, Üniversite Hastanesi'ne tıbbi cihaz alımında usulsüzlük yapıldığı iddiasıyla başlatılan soruşturma kapsamında 14 ekimde tutuklanarak cezaevine konulmuştu. 
     Aşkın'ın tutuklanmasına gerekçe olarak da, Yeni Türk Ceza Kanunu'nun 'delillerin yok edilmesi, gizlenmesi veya değiştirilmesi'ne ilişkin maddesi gösterilmişti. 
     Van Cumhuriyet Başsavcısı Kemal Kaçan da, Rektör Aşkın'ın bakanlıkça onaylanan sözleşmeler yerine farklı sözleşmeler hazırlayarak alımlar yaptığını öne sürmüştü. 
     
     YÖK Başkanı'nın yorumu 

     YÖK Başkanı Prof. Dr. Erdoğan Teziç, tutuklu bulunan Van Yüzüncü Yıl Üniversitesi Rektörü Prof. Dr. Yücel Aşkın hakkındaki davanın bugün başlayacağı yönündeki haberleri değerlendirirken, "Mevcut durumda yargı süreci başladıysa yapılması gereken yapıldı demektir. Yargılama sürecinin başlaması herkesi rahatlatır" dedi. 
     Teziç, YÖK’ün Bilkent Otel’de düzenlediği, Uluslararası Yüksek Öğretim Konferansı’na ara verildiği sırada gazetecilerin sorularını yanıtladı. 
     "Yücel Aşkın ile ilgili iddianamenin hazırlanmaya başlandığı, bugün tamamlanarak dava açılacağı yönünde haberler var, bunu nasıl değerlendiriyorsunuz" sorusu üzerine Teziç, "Bu tamamlanması gereken bir belgeydi. Bir an evvel tamamlanıp verilirse, yargılama süreci başlamış olur" yanıtını verdi. 
     "Bunun zamanlamasını nasıl buluyorsunuz" sorusuna karşılık Teziç, "Bilemem. Önemli olan zamanlama değil, önemli olan geç de olsa olmasıydı. Olan, bu aşamada da bir adımdır. Yargılama sürecinin başlaması herkesi rahatlatır" dedi. 
     Teziç, "İddianame, daha önce tamamlanmış olsaydı ve dava açılsaydı bu üzücü olay yaşanır mıydı" sorusuna da, "Artık geriye dönüp bir yorum yapmanın anlamı yok. Ne geriye dönük, ne ileriye dönük değil, bugünkü mevcut durumda yargı süreci başladıysa yapılması gereken yapıldı demektir" yanıtını verdi. 
     
</TEXT>
</DOC>
