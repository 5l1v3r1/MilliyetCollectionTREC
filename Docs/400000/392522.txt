<DOC>
<DOCNO> 392522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yazar/dundar.html </URL>
<DATE> 2005/11/06/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Medyadaki kadın fotoğrafları cinsel ayrımcılık kokuyor 
</HEADLINE>
<TEXT>
Seksist fotoğraflar 
Kimi zaman bakıp geçtiğimiz bir fotoğraf onu çekenin ya da sayfaya koymak üzere seçenin hayata bakış açısını ele verebiliyor 

Ankara Üniversitesi'nde bir "Kadın Çalışmaları" kürsüsü var. Zamanla üniversite sınırını aşıp konuya duyarlı kesimlere açılmış bir kürsü... İşte bu grupla buluştum geçen hafta... Ankara'da Dipnot kitabevinde... "Medya ve Kadın" üzerine konuştuk. 
Bu başlık altında incelenebilecek üç tür kadın var 
1 Medyanın malzemesi olan kadınlar... 
2 Medyanın izleyicisi olan kadınlar... 
3 Medyada çalışmakta olan kadınlar... 
"Malzeme olan kadınlar" medyada göründükçe şöhrete kavuşuyor. Medya onları gündeme taşıdıkça seyirci kazanıyor. Yani bu açıdan herkes "kazançlı". -Başbakan'ın sevdiği deyişle- bir "win-win" durumu var. 
Sabahtan akşama kadar o kanaldan bu kanala dolaşan kadın seyirci de durumdan şikayetçi görünmüyor. 
Medya yöneticilerine ise onlara alıştırıldıkları programları ve şahısları sunmak, reklamcılara da ekran başına üşüşmüş kadınları tüketiciye dönüştürmek kalıyor. 
Lakin "malzeme kadınlar"ın "izleyici kadınlar"a sunuluş biçiminde çoğu kez "maço" bir bakış açısının hakim olduğunu görüyoruz. 
Bu bakış açısı, genelde medyayı yöneten erkeklere ait olmakla birlikte bazı durumlarda medyada yönetici pozisyona geçen kadınların da tercihi haline gelebiliyor. 

Örnekleyelim 
Katıldığım toplantıda medyada kadını kullanan haber ve görüntüler konusunda neler yapılabileceğini konuşurken, grup üyelerine gözlemlerini paylaşmalarını tavsiye ettim. Meğer zaten bir değerlendirme grupları varmış internette "maço neşriyat" konusunda birbirlerini uyarıyorlarmış. 
Bu uyarıları bana da iletirlerse bu sayfalarda belli aralıklarla yer verebileceğimi söyledim. 
Sevinçle kabul ettiler. 
Verdikleri ilk örnek Milliyet'tendi. 
Ben de çuvaldızı önce kendimize batırarak başlamak istedim. 
İşte önce onların rahatsız olduğu bir fotoğraf... 
Sonra benim verdiğim bir başka örnek... 

Yakın temas 
Sağda yukarıda gördüğünüz fotoğraf, 7 Ekim'de Milliyet'te yayımlandı. 
"Avrupalı heyet dar alanda sıkıştı" başlığıyla... 
Fotoğrafı çeken, Ankara bürosunun en deneyimli ve usta foto muhabiri Mustafa İstemi... 
Avrupa Parlamentosu İnsan Hakları Alt Komitesi'nden 15 üye, TBMM İnsan Hakları İnceleme Komisyonu'nu ziyaret etmiş. 
Salon öyle küçükmüş ki heyet üyelerine yer kalmamış. 
Haberde başka hiçbir ayrıntı yok. Ne heyetin ziyaret nedeni ne küçük salonda konuşulan konular... 
Buna rağmen çeyrek sayfa yer verilmiş habere... 
Yer darlığı yüzünden heyet başkanı Helene Flautre'nin görüşme masasına doğru yaslanarak AKP'lilere yol vermesini resmeden fotoğraf belli ki çok hoşa gitmiş. 
"Kadın Çalışmaları"ndan bir üye "Sizce bunun haber değeri nedir Fotoğraf niye bu kadar büyük kullanıldı" diye sordu. 


Top toplayan kız 
İkinci fotoğrafımızın konusu en sağdaki manken kız... 
23 Ekim Pazar günü Hürriyet ve Radikal'in arka sayfa güzeli oldu. 
Vatan'ın da iç sayfalarını "süsledi". 
Önce Hürriyet'teki fotoğrafı ele alalım. 
Kızımızın yeşil askılı body'sinden derin dekoltesi ve bacaklarının arasından iç çamaşırı görünüyor. Başındaki şapkada ise sponsoru olan firmanın markası var. 
"İşi topları toplamak" başlıklı haberin metni şöyle 
"Madrid'de yapılan erkekler tenis turnuvasında top toplamak model genç kızlara düştü. Mini etekleri ve askılı bodyleri ile oradan oraya koşturan modeller en az tenisçiler kadar ilgi çekti." 
Haber doğru, ama eksik. 
Şimdi aynı haberi Vatan'dan okuyalım 
"Madrid'de geçen yıl düzenlenen tenis şampiyonasında top toplayıcı olarak seksi mankenlerin görev alması tepki çekince uygulamadan vazgeçildi. Bu yıl erkek mankenler top toplayacak. Turnuvaya katılan ünlü raket Andre Agassi bile 'Kızlara bakmaktan servis atamıyorum' itirafında bulunmuştu". 
Haber yanlış ve dili, "metinde maçoluk"a örnek... 
Habere göre "Kızların top toplaması dikkat dağıtıyor, bu yüzden uygulamadan vazgeçiliyor onun yerine erkek mankenlere top toplatılıyor". 
Demek erkek mankenlerin kadınların dikkatini dağıtması beklenmiyor. 

İşin aslı 
Hem bir tenis sevdalısı hem Andre Agassi hayranı olarak konuya yabancı değilim. 
İşin aslı şu 
Tenis turnuvalarında top toplama işini genelde tenis akademisi öğrencileri ya da tenis sevdalısı gönüllü çocuklar yapar. 
İspanyol Tenis Federasyonu geçen yıl "tenise ilgi çekmek amacıyla" bunu değiştirdi. Madrid tenis turnuvasının kortlarında, hevesli çocuklar yerine mankenleri görevlendirdi. 
İspanyol model ajanslarından 19-28 yaş arası 23 model kiralandı. Modeller, sponsor olan firmanın sağladığı mini etekler ve dar taytlarla korta çıktılar. Boks maçlarında ringe çıkan showgirl'ler gibi "sahne aldılar". Tabii tenisle ilgileri olmadığı için daha baştan çuvalladılar ne yapmaları gerektiği konusunda zaman zaman hakemlerin uyarılarıyla karşılaştılar. 

Kadın bakanın tepkisi 
Uygulama bu yılki turnuvada da devam edince İspanyol hükümetinde "eşitlik"ten de sorumlu olan Çalışma ve Sosyal Güvenlik Bakanı Murillo tepki gösterdi. Tenis Federasyonu'nu "seksistlik"le suçlayan bakan, kararın kadını bir dekorasyon ve eğlence malzemesi olarak kullanan ayrımcı anlayışın ürünü olduğunu belirtti ve sportmence olmayan bu uygulamadan vazgeçmesini istedi. 
Federasyon, kararında direndi, ama eşitlik ilkesi gereği kadın tenisçilerin yarıştığı 7-12 Kasım tarihlerinde yapılacak Madrid WTA turnuvasında da erkek modellere top toplatılacağını "müjdeledi". 

Agassi ne demişti 
Andre Agassi'ye gelince... 
"Kızlara bakmaktan servis atamıyorum" diye özetlenen demeci, Madrid'deki maç sonrası basın toplantısında yaptığı bir espriden "üretilmiş" olmalı... 
Orada Agassi, manken top toplayıcılar sorunca "Bunun, tenisi tanıtmak için iyi bir yöntem olduğundan kuşkuluyum" demiş ve eklemişti 
"Topa konsantre olmak zor. Yine de sanırım benim bir avantajım var. Ben eşimle oynamaya alışkınım." 
Agassi'nin eşinin, bir dönemin unutulmaz tenis şampiyonu ve Madrid'de top toplayan mankenler kadar güzel Steffi Graf olduğunu hatırlatalım. 
Gördüğünüz gibi kadını kullanan fotoğraf, tam da kadını kullanan anlayışa tepki içeren bir haberden alınmış ve aynı anlayışa kurban gitmiş. 



</TEXT>
</DOC>
