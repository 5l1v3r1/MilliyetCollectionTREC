<DOC>
<DOCNO> 377159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur51.html </URL>
<DATE> 2005/09/09/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Öldü sanılan adamın yaşadığı anlaşıldı 
</HEADLINE>
<TEXT>

     Kahramanmaraş'ın Kızılseki Köyü'nde, çukura atılan ve öldüğü sanılan 78 yaşındaki bir adamın, olay yerinde inceleme yapan savcı tarafından yaşadığı belirlendi. 
     AA muhabirinin aldığı bilgiye göre, kent merkezinde oturan Hüseyin Koluman, sabah evden bağa gidiyorum diyerek ayrıldı. Ancak akşam eve dönmemesi üzerine bağa giden Koluman'ın yakınları, yaşlı adamı üzeri çalılarla örtülmüş bir çukurda bularak jandarmaya haber verdi. 
     Bunun üzerine olay yerine gelen nöbetçi Cumhuriyet Savcısı Habib Korkmaz, öldü diye bildirilen Koluman'ın yaşadığını belirledi. Koluman, kaldırıldığı Kahramanmaraş Devlet Hastanesi Yoğun Bakım Ünitesi'nde tedavi altına alındı. 
     Bu arada, Hüseyin Koluman'ın, Kızılseki Köyü'ndeki bağında bulunan zeytinlik ve bahçesinde hayvanlarını otlatan A.K. 13 ve F.D 13 ile tartıştığı, bunun üzerine çocukların yaşlı adamı taş ve sopalarla yaraladığı öne sürüldü. Çocukların Koluman'ı öldü sanarak, açtıkları çukurun içine yuvarladıkları ve üzerini çalılarla kapattıkları iddia edildi. 
     Yakalanan çocuklardan A.K'nin çıkarıldığı mahkemece tutuklandığı, F.D'nin ise tutuksuz yargılanmak üzere serbest bırakıldığı bildirildi. 
     Kahramanmaraş Devlet Hastanesi'nde 6 gündür tedavisi devam eden Hüseyin Koluman'ın oğlu Nuri Koluman, AA muhabirine yaptığı açıklamada, babalarını taşla yaralayan çocukların gerçek yaşlarının bu olmadığını belirterek, ''Çocukların yaşı böyle tespit edilirse hak ettikleri cezayı almayacaklarına inanıyorum. Duruma itiraz edeceğiz'' dedi. 
     Nuri Koluman, çocukların, babasının cebindeki bir miktar parayı da aldığını öne sürdü. 
     
</TEXT>
</DOC>
