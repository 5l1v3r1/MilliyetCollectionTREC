<DOC>
<DOCNO> 379579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yazar/oztrak.html </URL>
<DATE> 2005/09/19/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Yoksulluğun azaltılması ve politik kurumlar 
</HEADLINE>
<TEXT>


Büyüme stratejileri konusunda son elli yılda oldukça hızlı paradigma veya moda değişiklikleri yaşanmıştır. 1960'ların modası olan planlama, ithal ikamesi yerini 1970'lerden itibaren dışa açık büyüme gelişmiş piyasa mekanizmaları gibi yeni paradigmalara bırakmıştır. 
Dışa açık büyüme ve iyi işleyen piyasa ekonomisine dayanan stratejilerin hızlı büyümeyi, refahı ve yoksulluğu azaltmayı başarabilmesi ise çalışan ve çalıştıranların mülkiyet hakkının koruyan, yolsuzluğu önleyen, iyi yönetişimi sağlayan bir ortamın olmasına bağlı. Böyle bir ortamın yaratılmasında da ülkelerin sahip olduğu kurumsal yapının kalitesi belirleyici oluyor. 

Reform öne çıktı 
Bu kapsamda kaliteli kurumlar dendiğinde gelişmiş ülkelerdeki kurumlar akla geliyordu. 1980'lerin sonunda bu yaklaşım çerçevesinde herkese uyan bir elbisenin mevcut olduğu düşünülüyordu. Ancak önce Asya ekonomilerinin bu tanıma uymayan kurumlarla gösterdiği başarı, daha sonra Rusya'da ortaya çıkan kendi yerleşik kurumlarını aniden yok sayarak yerine batı dünyasının ekonomi kurumlarını ikame etme stratejisinin başarısızlığı ve son olarak Çin'in mevcut kurumlarını yıkmak yerine reforma tabi tutan stratejisinin başarısı bu alanda da paradigmaların değişimine yol açıyor. 
Artık ülkelerin kendi başlangıç koşullarını dikkate alan kendilerine has kurumların yukarıda tanımlanan ortamı sağlamakta daha başarılı olabileceği kabul ediliyor. Bu nedenle de kurumların şeklinden çok, rantı engelleyen, değişen koşullara hızlı uyumu sağlayan sosyal huzursuzluğa yol açmadan toplumun refahını artıracak kaliteli bir kurumsal değişimin neye bağlı olarak gerçekleştiği üzerinde duruluyor. 

Eğitim seviyesi 
Dünya Bankası ve Uluslararası Para Fonu'nun bu yılki sonbahar toplantıları nedeniyle yayımlanan Dünya Ekonomik görünümü adlı rapor da bu konuyu kurumların inşası adlı bir bölümde inceliyor. Burada kurumsal değişimin belirleyicileri ele alınıyor. 
Kurumlar insanlar arasındaki ilişkileri ve tabi oldukları müşevvikleri belirleyen yazılı kurallar ve yazılı olmayan uzlaşmalar. Kaliteli kurumların oluşmasını sağlayan iç ve dış faktörlerin belirlenmesi için bir çalışma yapılmış. 
Ülkenin dışa açıklığının, politik kurumlarının hesap verebilirliğinin ve başlangıçtaki fert başına gelirinin yüksekliğinin kurum kalitesini artırdığı gözleniyor. Buna karşılık ekonomileri doğal kaynaklara bağımlı olan Petrol üreten ülkeler veya yüksek dış yardım alan ülkelerde kurum kalitesinin düşük olduğu tespit edilmiş. 
Komşu ülkelerdeki kurumların kalitesi ve ülkenin eğitim seviyesi gibi göstergelerin kurum kalitesi üzerindeki etkisi pozitif olmakla birlikte çok belirgin değil. Çalışmada uluslararası ortamın da kurum kalitesi üzerindeki etkisi üzerinde durulmuş. Burada yer alan dış çapalar adlı bölümde AB üyeliğinin kurumsal kaliteyi artıran önemli çapalardan biri olduğu ülke örnekleri incelenerek tespit edilmiş. 
Türkiye'de dışa açıklık ve AB çapası uzunca bir dönemdir gündemdedir. Buna rağmen 1990'ların ekonomik performansı kurumsal kalite konusundaki sorunların azalmadığını ortaya koymaktadır. Türkiye 1980'lerin başında ve 2001 yılında ekonomide ciddi kurumsal değişimler yaşamıştır. Her ikisi de ciddi krizlerden sonra gerçekleşmiştir. Her iki değişimde de teknisyen kadroların önemli bir ağırlığı vardır. Bu durum Türkiye'de politik kurumların yapısında bir sorun olduğunu ortaya koymaktadır. 

Politik rant 
Politik kurumların kalitesi rant arayışı içinde olan kurum,kuruluş ve bireyleri dışlayabildikleri ve ülkeyi yöneten siyasetçileri toplumun tüm kesimlerine hesap verebilir ve hizmet edebilir hale getirdikleri ölçüde artar. Türk halkı burada bir sorun olduğunun farkındadır. Bu nedenle son yapılan seçimlerde sürekli iktidar ve muhalefeti birlikte tasfiye etmekte ve yeni partilere yönelmektedir. 
Ancak yeni olanlar da eskilere benzemekte gecikmemektedir. Bunun nedeni siyaset kurumunun lider hegemonyasına yol açan yapısıdır. Mevcut politik kurumlar, partilerin kendi üyelerinin dahi kontrol ve dengeleme fonksiyonunu yerine getirmesini engellemektedir. Bu aynı zamanda siyaset ve devlet kurumları arasında demokrasi tartışmalarına da yol açan denge ve kontrol mekanizmalarının kurulmasına yol açmaktadır. 
Kalıcı büyümenin sağlanması ve yoksulluğun önlenmesi için siyasi oyun kurallarını belirleyen politik kurumlardaki değişimin artık diğer alanlardaki kurumsal değişimlerin hızla önüne geçmesi gerekmektedir. 



</TEXT>
</DOC>
