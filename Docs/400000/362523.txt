<DOC>
<DOCNO> 362523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur27.html </URL>
<DATE> 2005/07/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Trafik kazasında ölüme neden olan Tıp öğrencisi Begüm tahliye edildi 
</HEADLINE>
<TEXT>

     Sarayburnu’nda otomobille çarptığı 3 yayadan 7 yaşındaki Salim Arıcı’nın ölümüne, diğerlerinin de yaralanmasına neden olduğu öne sürülen tıp fakültesi öğrencisi Begüm Zeren tahliye edildi. 
     İstanbul 3. Ağır Ceza Mahkemesi’ndeki duruşmaya, tutuklu sanık Begüm Zeren katıldı. 
     Yeni TCK hükümleri uyarınca İstanbul 8. Asliye Ceza Mahkemesi’nin "görevsizlik kararı" vererek dava dosyasını İstanbul 3. Ağır Ceza Mahkemesi’ne göndermesi nedeniyle Zeren’in yeniden ifadesi alındı. 
     Olay günü bir arkadaşının doğum günü olduğunu, bu nedenle bir bira içtiğini belirten Zeren, bu miktarın kendisini etkileyecek ölçüde olmadığını kaydederek, "Kendimi iyi hissetmesem otomobili kullanmazdım" dedi. 
     Eminönü’ne gitmek için 2 kız arkadaşıyla birlikte yola çıktığını, Aksaray’dan itibaren kendisini bir motosikletlinin takip edip sürekli sola doğru sıkıştırdığını belirten Zeren, Gülhane’deki ışıklara geldiğinde motosikletlinin kendisini yine sıkıştırdığını, motosikletliye çarpmamak için sola doğru yöneldiğini ve yolun kenarındaki korkuluklara çarparak kontrolü kaybettiğini anlattı. 
     Duruşmada söz alan Zeren’in avukatı İlhami Yelekçi de, sanığın karşı tarafın bütün maddi ve manevi zararlarını karşılamaya çalıştığını, şikayetçilerin şikayetinden vazgeçtiklerini söyledi. 
     Müvekkilinde kaza sırasında bulunan alkol miktarının ilgili yasada belirtilen sınırlar içinde olduğunu kaydeden Yelekçi, kazanın Zeren’i motosikletle takip eden kişi nedeniyle meydana geldiğini söyledi. 
     Yelekçi, müvekkilinin öğrenci olmasının gözönüne alınarak tahliyesine karar verilmesini istedi. 
     Görüşü sorulan Cumhuriyet Savcısı Sezgin Özdemir, sanığın tutukluluk halinin devamına karar verilmesini talep etti. 
     Delillerin tamamına yakın kısmının toplanmış bulunması, sanığın delilleri etkileme olanağının kalmaması, müştekilerin şikayetinden vazgeçmiş olmaları ve sanığın öğrenci olmasını gözönüne alarak oy çokluğuyla sanığın tahliyesine karar veren mahkeme heyeti, duruşmayı erteledi. 
     Tahliye kararına muhalif kalan Mahkeme Heyeti Başkanı Zihni Şahin, sanığın tutuklu kaldığı süreyi gözönüne alarak tahliyesine karşı olduğunu bildirdi. 
     
     DAVANIN GEÇMİŞİ 
     İstanbul Cumhuriyet Başsavcılığı’nca hazırlanan iddianamede, 2 Mayıs 2005 tarihindeki trafik kazasında, Begüm Zeren’in karşıya geçmekte olan Necibe Demircan, Sümeyra Topçu ve 7 yaşındaki Salim Arıcı’ya çarptığı belirtiliyor. 
     Arıcı’nın tedavi gördüğü hastanede öldüğü belirtilen iddianamede, Zeren’in, "tedbirsizlik ve dikkatsizlik sonucu ölüme neden olmak" suçlamasıyla 4 ile 10 yıl arasında hapis cezasına çarptırılması isteniyor. 
     İstanbul 8. Asliye Ceza Mahkemesi’nde görülen davanın 16 Haziran 2005 tarihli duruşmasında mahkeme, sanığın eyleminin 1 Haziran 2005 
     tarihinde yürürlüğe giren yeni TCK’nın 3 ile 15 yıl arasında hapis cezası öngören 85. maddesinin 2. fıkrasına uyduğunu, bu suçun yargılamasının da ağır ceza mahkemesine ait olduğunu belirterek, davayı "görevsizlik kararı" ile İstanbul 3. Ağır Ceza Mahkemesi’ne göndermişti. 
     
</TEXT>
</DOC>
