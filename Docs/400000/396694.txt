<DOC>
<DOCNO> 396694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko03.html </URL>
<DATE> 2005/11/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Her 100 otomobilden birini Türkiye üretti 
</HEADLINE>
<TEXT>

     Dünya genelinde bu yılın ilk yarısında üretilen her 100 otomobilden birinin üretimini Türkiye gerçekleştirdi. 
     Uluslararası Otomotiv Sanayicileri Birliği’nin OICA 
     verlerine göre bu yılın ilk altı aylık döneminde dünyada toplam 22 milyon 801 bin otomobil üretildi. Türkiye 233 bine ulaşan bu dönemdeki otomobil üretimiyle toplam dünya üretiminde yüzde 1’lik pay aldı. Türkiye’nin dünya toplam motorlu taşıtlar üretimindeki payı ise yüzde 1.3 olarak hesaplandı. Dünya genelinde 33 milyon 479 bin taşıt aracı üretilen bu yıl ocak-haziran döneminde Türkiye’deki üretim ise 443 bin olarak gerçekleşti. 
     
     HER 100 OTOMOBİLDEN 20’SİNİ JAPONYA ÜRETTİ 
     Dünya otomobil üretimi bu yılın ilk altı aylık döneminde yüzde 2.8 oranında artarak 22.8 milyona yükseldi. 
     Üretimin yüde 20’sine denk gelen 4.6 milyonunu Japonya gerçekleştirirken, ABD 4.4 milyonluk üretimiyle yüzde 19’luk pay aldı. Bu dönemde hem Japonya’nın hem de ABD’nin otomobil üretiminde yüzde 4 oranında bir büyüme kaydedildi. 
     Almanya, yüzde 1 artırarak toplam 2.7 milyona çıkardığı üretimiyle toplam dünya üretimi içerisinde yüzde 12 pay alırken, 1.7 milyon otomobil üreten Fransa’nın payı ise yüzde 8 olarak gerçekleşti. İspanya ise yüzde 11 azalarak 1.2 milyona gerileyen üretimiyle, dünya otomobil üretiminin 
     yüzde 5’ini yaptı. Bu ülkelerin de içerisinde yer aldığı AB ülkelerinin toplam otomobil üretimi ise geçen yılın aynı dönemine göre yüzde 3 azalarak 7.7 milyona indi. AB’nin üretimdeki payı ise yüzde 33 olarak hesaplandı. Güney Kore yüzde 12 oranında büyüttüğü otomobil üretimini 1.7 milyona çıkararak dünya otomobil ürtiminde beşinci sırada yer alırken, Çin yüzde 1 oranında artırarak 1.3 milyona çıkardığı üretimiyle bu yıl İspanya’yı geride bıraktı. Çin’in toplam üretim içerisindeki payı yüzde 6 olarak gerçekleşti. 
     
     MOTORLU TAŞIT ÜRETİMİ 
     OSD’nin de üyesi bulunduğu Uluslararası Otomotiv Sanayicileri Birliği-OICA’nın verilerine göre dünya motorlu taşıt araç üretimin bu yılın ilk altı aylık döneminde yüzde 2.7 artarak 33.5 milyona yükseldi. AB ülkelerinde, motorlu 
     taşıt aracı üretimi yüzde 2 oran nda azalarak 8.7 milyona indi. AB ülkeleri içinde motorlu taşıt aracı üretiminde en büyük düşüş yüzde 16 ile Hollanda’da, en büyük artış ise yüzde 9’la Belçika’da gerçekleşti. Amerika, Meksika ve Kanada’nın üretiminin azalmasına bağlı olarak NAFTA bölgesinin üretimi, yüzde 2 azalarak 8.3 milyona indi. Asya-Okyanusya’da üretimin yüzde 7 artarak 12.5 milyona ulaştığı bu dönemde Japonya’nın üretimini yüzde 3 oranında artırarak 5.5 milyona çıkardığı belirtiliyor. Çin’deki üretim artışının yüzde 5 ve Tayland’ın üretimdeki artışın ise yüzde 15 gibi önemli bir düzeyde seyrettiği ifade ediliyor. Bu bölgedeki en büyük artış ise 38 ile Malezya ve Endonezya’da gerçekleşti. Doğu Avrupa’nın motorlu taşıt aracı üretimi bu yılın ocak-haziran döneminde yüzde 4 oranında artarak 1.7 milyon adet düzeyinde gerçekleşti. Doğu Avrupa’da üretimde en büyük artış yüzde 75 ile Romanya’da, en büyük azalış ise yüzde 23 ile Macaristan’da gerçekleşti. Afrika’nın motorlu taşıt aracı üretimi, yüzde 12 artarak 232 bin adet oldu. 
     
</TEXT>
</DOC>
