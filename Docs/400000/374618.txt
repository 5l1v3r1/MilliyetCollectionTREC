<DOC>
<DOCNO> 374618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yasam/axyas02.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrina değil, kanal duvarları batırdı 
</HEADLINE>
<TEXT>


Katrina kasırgası vurmadı ama ABD'nin New Orleans kenti battı. Bunun nedeni ise kentin kıyısındaki gölün sularını tutan kanal duvarlarında oluşan yarıklardı... 

Yasemin Çongar 

ABD'nin güneydoğu kıyılarını pazartesi günü vuran Katrina kasırgası, ardında çok sayıda ölü ve on milyarlarca dolarlık zarar bırakırken, kasırganın vurmadığı New Orleans kentinde büyük bir facia yaşanıyor. 
İspanyol ve Fransız kolonyal dönemlerinin izlerini taşıyan mimarisi, caz müziğinin doğum yeri sayılması, her yıl düzenlenen karnavalı ile ABD'nin en nadide kentlerinden biri olan New Orleans'ın yüzde 80'i, yer yer 6 metre derinliğine ulaşan sular altında. 

2 yarık yetti 
ABD yetkililerinin hazırlıksız yakalandıkları bu felakete yol açan ise, New Orleans'ın kıyısında bulunduğu Pondchartrain Gölü'nün sularını tutan kanal duvarlarında yarıklar oluşması. Büyük bölümü deniz seviyesinin altında olan kentte binlerce ev, 2 yarıktan kente salı gününden itibaren dolmaya başlayan göl sularının altında kaldı. 

Pentagon devrede 
Kanal duvarlarının tamiri ve kasırga öncesinde New Orleans'ı terk etmemiş olan herkesin boşaltılması kararı üzerine, ABD Savunma Bakanlığı Pentagon devreye girdi. Bölgeye Amerikan askeri uçak ve gemileri gönderildi. Başkan Bush, tatilini kısa keserek Washington'a döndü. 

Elektrik, telefon yok 
Bölgede yaklaşık 1 milyon kişi elektriksiz kaldı telefon hatları çalışmıyor ve içme suyu sıkıntısı çekiliyor. New Orleans yakınındaki 2 büyük hastanenin işlemez hale gelmesi ise, hasta ve yaralıların kuzey bölgelerine taşınmasını zorunlu kılıyor. 

Türk yok 
Yüzlerce kişinin ölümüne yol açan Katrina kasırgasında, şu ana kadar herhangi bir Türk'ün öldüğüne dair bilgi bulunmadığı bildirildi. New Orleans'ta yaşayan yaklaşık 50 Türk ailesinin şehirden ayrıldığı öğrenildi. Stadyuma sığınan yaklaşık 25 bin kişi ise, buradan komşu eyalet Teksas'a taşınarak başka bir stadyumda barındırılacak. 
Katrina'nın ABD ekonomisine maliyetinin 30 milyar dolara ulaşabileceği hesaplanıyor. Zararın önemli nedenlerinden biri de, Meksika Körfezi'ndeki petrol platformları ile Louisiana'daki rafinerilerin devre dışı kalması. Bu durum, ABD'nin petrol üretimini 4'te 1 oranında azalttı. Başkan Bush, sıkıntıyı ve petrol fiyatlarının artmasını önlemek için ülkenin stratejik petrol rezervlerini kullanıma açma kararı verdi. 

'İlk iş hayat kurtarmak, ölülerimizi saymıyoruz' 

Louisiana Valisi Kathleen Blanco'nun, "İlk iş hayatta kalanları kurtarmak, ölülerimizi saymıyoruz" sözlerine karşın resmi rakamlar ortaya çıktığında, Katrina'nın Louisiana, Mississippi, Alabama ve Florida eyaletlerinde yol açtığı can kaybının 'yüzlerle' ifade edilebileceği belirtiliyor. 


</TEXT>
</DOC>
