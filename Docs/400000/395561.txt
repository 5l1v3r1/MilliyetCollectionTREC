<DOC>
<DOCNO> 395561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur30.html </URL>
<DATE> 2005/11/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kaynar suyla işkence 
</HEADLINE>
<TEXT>

     Soner KOCAER DHA 

      ANTALYA'da, 700 YTL'lik borcu nedeniyle 37 yaşındaki Halil Sert'i bir ay önce kaçırıp işkence yapan 5 kişiden 4'ü yakalanıp cezaevine gönderilirken, diğer zanlı Zeki Altın'ı yakalamak için çalışmalar sürdürülüyor. 
     Zeki Altın ve Mustafa Say'a 700 YTL borcu olan Halil Sert, geçen 8 Ekim günü market işleten Meryem Demirel Sarpdağ tarafından konuyu görüşmek için işyerine çağırıldı. Markette bekleyen Zeki Altın, Mustafa Say, Meryem Demirel Sarpdağ, Ahmet Sarpdağ ve Ahmet Say, Halil Sert'in gelmesiyle birlikte işyerinin kapısını kapattı. Zanlılar, elbiselerini çıkarttıkları Halil Sert'in üzerine kaynar su döktü, ardından otomobille Yeniköy'deki ormanlık alana götürdü. Burada işkenceye devam eden zanlılar, Sert'i tek bacağından ağaca astı ve dövdü. Bir süre sonra serbest bırakılan Sert, Yeniköy Jandarması'na giderek şikayetçi oldu. 
     İşkenceden dolayı vücudunun birçok bölgesinde yanık ve işkence izleri olan Halil Sert, Antalya Devlet Hastanesi'nde tedaviye alındı. Jandarma ekipleri, Meryem Demirel Sarpdağ, Mustafa Say, Ahmet Say ve Ahmet Sarpdağ'ı kısa sürede yakalayarak gözaltına aldı. 
     4 zanlı, çıkarıldıkları mahkemece tutuklanıp cezaevine gönderilirken, Zeki Altın'ı yakalamak için çalışmaların sürdürüldüğü bildirildi. 
     
</TEXT>
</DOC>
