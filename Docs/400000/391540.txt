<DOC>
<DOCNO> 391540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas06.html </URL>
<DATE> 2005/11/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Amerikalıların yüzde 7'si şeker hastası... 
</HEADLINE>
<TEXT>

     ABD'de şeker hastalığı vakalarının hızla arttığı ve hasta sayısının 21 milyona yaklaştığı bildirildi. 
     Amerikan Hastalık Önleme ve Kontrol Merkezi CDC verilerine göre, şeker hastaları, Amerikan nüfusunun yüzde 7'sini oluşturuyor. Amerikalı şeker hastalarının 6 milyondan fazlası ise şeker hastası olduğunu bilmiyor. Bu rakamın 2002 yılından bu yana 2,6 milyon arttığı ifade ediliyor. 
     Yine CDC verilerine göre 41 milyon Amerikalı ise şeker hastalığına yakalanma riski altında bulunuyor. ABD'de ölüm sebepleri arasında altıncı sırada bulunan şeker hastalığına daha çok 40-59 yaş aralığındaki yetişkinler yakalanırken, 2005 yılında 20 yaş ve üzerindeki insanlar arasında 1,5 milyon yeni vaka teşhis edildiği belirtiliyor. 
     CDC verileri, şeker hastalığının ABD'de en fazla yaşlılar, erkekler ve azınlıklar arasında yaygın olduğunu gösterirken, 20 yaşın üzerindeki her 10 yetişkinden birinin şeker hastası olduğu, bunun da 20 milyondan fazla insana tekabül ettiğini ortaya koyuyor. 60 yaşın üzerindekiler için ise bu oran her 5 kişide 1'e kadar çıkıyor. 
     Bu arada, ABD'de 20 yaşın altında bulunan şeker hastaları sayısının 176 bin 500 civarında olduğu ve bu sayının bu yaş grubundakilerin yüzde birinden az olduğuna işaret ediliyor. 
     20 yaşın üzerindeki erkeklerin yüzde 10'undan fazlası yaklaşık 11 milyon kişi ve kadınların yüzde 9'u yaklaşık 10 milyon kişi şeker hastasıyken, bazı Kızılderili ve Alaska yerlisi gruplar arasında en yaygın hastalığın şeker olduğuna dikkat çekiliyor. Bu grupların bazıları arasında şeker hastalarının oranı yüzde 27'lere kadar yükseliyor. 
     2002 yılında şeker hastalığı yüzünden hayatını kaybedenlerin sayısının yaklaşık 250 bin olduğunu ifade eden CDC, şeker hastalarının üçte ikisinin kalp hastalıkları ya da kalp krizi sonucu öldüğüne dikkat çekti. CDC, şeker hastalarında kalp krizi riskinin normal bir insandan iki ila dört kat daha fazla olduğunu da açıkladı. 
     Şeker hastalığının böbrek yetmezliğinin de temel sebebi olduğuna işaret eden CDC, 20-74 yaş aralığında şeker hastalığının körlük sebebi olduğuna da dikkat çekti. CDC, şeker hastalarının yüzde 70'inde ise sinir tahribatı görüldüğünü ve bunun hastalığın en rahatsız edici bir yan etkisi olduğunu kaydetti. 
     
</TEXT>
</DOC>
