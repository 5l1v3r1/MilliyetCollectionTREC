<DOC>
<DOCNO> 360823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur33.html </URL>
<DATE> 2005/07/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kedisevere para cezası 
</HEADLINE>
<TEXT>

     Uşak’ta, belediye, "apartman dairesinde kedi beslediği ve evinin balkonundan başka kedilere yiyecek attığı" gerekçesiyle komşuları tarafından şikayet edilen kuyumcu İrfan Emre’ye 125.9 YTL ceza verdi. 
     4. Sigorta Sokak’taki Emre Apartmanı’nda yaşayan kuyumcu İrfan 
     Emre, AA muhabirine yaptığı açıklamada, çevreye zarar vermeden 3 yıldır evinde kedi beslediğini belirterek, bu durumun sorun edilmesine şaşırdığını söyledi. 
     Emre, "Tamamen steril şartlarda beslediğim gibi kedimin sağlık karnesi de mevcuttur. Bugüne kadar kimsenin şikayetçi olmadığı kedimden şimdi mi rahatsız oldular" dedi. 
     Şikayet üzerine kendisine verilen para cezasıyla ilgili olarak Uşak Belediye Başkanı Mesut Apaydın’la görüştüğünü bildiren Emre, şöyle konuştu 
     "Kendisi bana böyle bir konudan asla ceza kesilemeyeceğini, yanlışlığın düzeltilebileceğini, Belediye Encümeni’ne bu tür cezaların toplu olarak gelmesi nedeniyle olayın gözden kaçmış olabileceğini söyledi. Ama ben buna inanmıyorum. Hayvanları barındıran ve besleyenlere ceza kesilirse onları kim koruyacak Hayvanlara barınak yapmak belediyenin asli görevi. Bu görevini yerine getirmediği için belediye hakkında İnsan Hakları Kurulu’na da müracaatta bulundum." Emre, yaşadığı apartmanın yöneticisinin de bu olayın ardından kendisine hayvan sevgisini hiçe sayan bir yazı gönderdiğini belirtti. 
     Uşak Belediye Başkanı Yardımcısı Uğur Özköse de belediyeye yapılan şikayet üzerine verilen adrese gidildiğini ve durumun tespit edildiğini belirterek, şunları kaydetti 
     "Çevre sakinleri tarafından yapılan şikayette kedinin bağırdığı, evin balkonundan bahçeye başka kedilere çeşitli yiyecekler atıldığı belirtilmiştir. Kedi sahibi İrfan Emre’ye de bu konu 2 defa sözlü, 2 defa yazılı olarak aktarılmıştır. Şikayetlerin devam etmesi üzerine İrfan Emre’ye ceza yazılıp, hazırlanan tutanakla kendisine tebliğ edilmiştir." 
     
</TEXT>
</DOC>
