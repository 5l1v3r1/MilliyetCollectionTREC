<DOC>
<DOCNO> 356249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy04.html </URL>
<DATE> 2005/06/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erzurum bağımsız milletvekili Özdoğan Başbakan aktörlük yapıyor 
</HEADLINE>
<TEXT>

     Başbakan Recep Tayyip Erdoğan’ı eleştiren Bağımsız Erzurum milletvekili İbrahim Özdoğan, Erdoğan’ın "aktörlük" yaptığı kaydetti. 
     Özdoğan, yaptığı açıklamada, Türkiye Cumhuriyeti Devleti’nin tarihinin en kötü yönetimini Erdoğan Başbakanlığında yaşadığını savunurken, "Hiçbir Başbakan döneminde, Türkiye dış politikalar nedeniyle bu kadar rencide edilmemiş, aşağılanmamış, iç politikada ise çeşitli sektörler ve halk katmanları küçük düşürülmemiş ve azarlanmamıştır" dedi. 
     Erdoğan’ın tıpkı bir "aktör" gibi meydanlarda, kürsülerde gürlediğini ama bir türlü "yağmura" dönüşemediğini dile getiren Özdoğan, buna neden olarak da, kendisini iktidar eden, Başbakan yapan fakirlerin, işsizlerin, memurların, işçilerin, köylülerin, küçük esnaf ve sanatkarların hükümeti olamamasını gösterdi. 
     
     "TÜRK MİLLETİ YALANCI DOLMALARI YUTMUYOR" 
     İşsizler ordusunun alabildiğine büyüdüğünü belirten İbrahim Özdoğan, Başbakan’ın ise meydanlarda, kürsülerde halkı kandırmaya ve avutmaya ettiğini iddia etti. 
     "Yapacağız, edeceğiz" kelimeleriyle hep gelecek zamana, sonu olmayan zamana atıfta bulunan Erdoğan’ın "yalancı dolmalarını" artık Türk milletinin yutmadığını vurgulayan Özdoğan, şu eleştirilerde bulundu 
     "Başbakan’ın YÖK, imam hatipler ve başörtülülerin sorunları ile ilgili hiçbir derdi yoktur. Oy deposu olarak gördüğü bu kavramları halkın hassasiyetlerini dikkate alarak sadece kullanmaktadır. Muhalefetin açık çağrısına rağmen bu sorunları çözmeye yanaşmıyor. Niye yanaşmıyor Çünkü bu sorunları çözecek kendisinde halis niyet, cesaret, bilgi ve siyasi manevra kabiliyeti yok. Aslında Türkiye gibi muazzam ve büyük bir ülkeyi yönetecek bilgi ve beceriden Tayyip Erdoğan yoksundur." 
     
     "AKP’Lİ BELEDİYELER RANT PEŞİNDE" 
     Yolsuzlukların ve skandalların olduğu bakanlıkların, bakanların hala daha yerinde durduğunu belirten İbrahim Özdoğan, Ankara merkezde ve tüm Türkiye’de AKP’li belediyeler ve teşkilatlar rant ve ihale peşinde olduğu iddiasında bulundu. Rant ve ihaleler "ahbap-çavuş" ilişkisiyle kendi aralarında paylaşıldığını dile getiren Özdoğan, "Ak Parti Hükümeti’nin yolsuzluk ve usulsüzlük dosyaları Devletin önemli katmanlarında biriktirilmektedir. 
     Zamanı gelince bu dosyalar açılacaktır. Yargıda tek tek hesap vereceklerdir" dedi. 
     
</TEXT>
</DOC>
