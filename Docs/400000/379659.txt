<DOC>
<DOCNO> 379659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko31.html </URL>
<DATE> 2005/09/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Atçı yarışlarından para bekleyen kurumlara uyarı... 
</HEADLINE>
<TEXT>

     Fatma Orhan 

Tarım ve Köyişleri Bakanlığı bünyesinde faaliyet gösteren, at yarışlarının düzenlenmesi ve denetimi ile görevli Yüksek Komiserler Kurulu'nun YKK Başkanı İsmail Hakkı Sayın, ''Müşterek bahislerden yapılan kesintiler nedeniyle, fon bakiyesi eksiye düştü. 2006'da hiç bir kuruluş, at yarışlarından 1 kuruş gelecek diye bütçesine gelir koymasın'' dedi. 
     Tarım ve Köyişleri Bakanlığı ile Türkiye Jokey Kulübü TJK tarafından düzenlenen Ulusal Atçılık Sempozyumu'nda bir bildiri sunan Sayın, at yarışlarının yapılabilmesi için gereken maddi kaynağın, yalnızca at yarışları üzerine oynanan müşterek bahislerden elde edilen gelirden sağlandığını belirtti. 
     Sayın, yüzde 64'e ulaşan kesintilerden dolayı yarış severlerin ilgisinin azalması nedeniyle, at yarışları hasılatının, önceki yıla göre geçen yıl sadece yüzde 1 artarak, 1 milyar 346 milyon YTL'de kaldığına dikkati çekti. 
     Sayın'ın verdiği bilgiye göre, müşterek bahis hasılatı üzerinden, Yüksek Öğrenim Kredi ve Yurtlar Kurumu ve Türk Tanıtma Fonu'na yüzde 5'er, Veresat ve İntikal Vergisi, Şans Oyunları Vergisi olarak yüzde 10'ar, Belediye Eğlenve Vergisi olarak yüzde 20, KDV olarak yüzde 18, Savunma Sanayi Destekleme Fonu'na yüzde 10, Olimpiyat Fonu'na yüzde 1 kesinti yapılıyor. 
     Müşterek bahis hasılatının matraha göre yüzde 16-17'sinin, müessese kesintisi olarak TJK'ya kaldığını belirten Sayın, halen altılı, beşli, dörtlü, üçlü ganyan, tabela ve bahislerde yüzde 25, plase, ikili ve çifte bahislerde ise yüzde 15 müessese hissesi kesildiğini söyledi. 
     Yasal kesintilerin düşük olduğu yıllarda müşterek bahis hasılatının arttığını, kesintilerin artmasının yarış severlerin bu oyundan soğumasına yol açtığını işaret eden Sayın, hasılat tutarının, önceki yıla göre, 1999'da yüzde 42 artarken, 2001 yılında artışın yüzde 20'ye, geçen yıl da yüzde 1'e düştüğünü, kesinti oranının ise aynı dönemde yüzde 48'den yüzde 54'e çıktığını kaydetti. 
     Geçen yıl, 1 milyar 346.3 milyon YTL olan hasılatın müessese payı dahil 717 milyon 714 bin lirasının kesintilere gittiğini, bunun 6.8 milyon lirasının vergi ve fonlara aktarıldığını anlatan YKK Başkanı Sayın, şöyle devam etti 
     ''Milli Piyango'da hasılatın yüzde 60'ı ikramiye olarak dağıtılırken, yarış severler, her 100 liranın ancak 46 lirasının kendine dönebileceği bir oyunu oylamak istemiyor. Dünyada da at yarışlarında toplam kesinti tutarı, Japonya'da yüzde 25, ABD ve İrlanda'da yüzde 21, Fransa'da yüzde 28.6, Avustralya ve Hong Kong'da yüzde 18 seviyesinde. Dağıtılan ikramiye oranı ise yüzde 65 civarında. Türkiye'de de yasal kesinti oranının yüzde 30'un altına çekilmesini istiyoruz. Kesinti az olursa ikramiye artar. İkramiye artarsa hasılat yükselir. Hasılat artarsa paylaşanlar da mutlu olur. Elde edilen gelir ilgisi olmayan sektörlere aktarılırsa, atçılık sektörü akamete uğrar.'' Türkiye'de at yarışlarından matrahlara kesinti oranı yüzde 54 ve kazanılan ikramiyenin matrahına göre kesilen veraset intikal vergisi ile birlikte kesintiler toplamı yüzde 64'e ulaşabiliyor. 
     
     AT YARIŞLARININ DÜZENLENMESİNDE SIKINTI YAŞANIYOR 
     YKK Başkanı İsmail Hakkı Sayın, 2003 yılı ve sonrasında artan kesintilerle ve diğer şans oyunlarının artması, bu şans oyunlarından yapılan kesintilerin düşük olmasından dolayı at yarışları müşterek bahislerinin cazibesini kaybetmeye başladığını, yarışların düzenlenmesinde büyük sıkıntılar olduğunu söyledi. 
     Sayın, ''Kesintiler nedeniyle fon bakiyesi eksiye düştü. 2006Da hiç bir kuruluş, at yarışçılığından 1 kuruş gelecek diye bütçesine gelir yazmasın. Ben uyarıyorum. Dinleyen kesintilerinden feragat eder. Dinlemeyen 2006 sonunda bütün paradan olur'' diye konuştu. 
     
     TANITMA FONU KESİNTİSİ KALDIRILIYOR, PARAYI, BAKANLAR KURULU DAĞITACAK'' 
     Müşterek bahislerdeki kesintilerin azaltılarak yeniden düzenlenmesini öngören yasa taslağının Başbakanlık'a sunulduğunu hatırlatan İsmail Hakkı Sayın, yasa taslağında, yasal kesintilerin yüzde 37.9'a düşürülmesi, ikramiye tutarının hsılatın yüzde 62.5'ine çıkarılması, kesintilerin de bir havuzda toplanmasının öngörüldüğünü açıkladı. Taslağa göre, hasılattan, Olimpiyat Fonu hariç hiç bir kesinti kaldırılmıyor. Hasılattan yapılacak kesintilerden oluşan fonda toplanacak paranın, Tarım ve Köyişleri Bakanlığı'nın önerisi ile bakanlar kurulu kararı ile ilgili kurum ve kuruluşlara kullandırılması öngörülüyor. 
     Türk atçılığının Türkiye'yi en iyi tanıtacak durumda olduğunu belirtden Sayın, ''Uluslararıs yarışı kazanacak bir at, Türk bayrağını şerefle orada dalgalandıracaktır. Buna rağmen, atçılığa hiç bir fayda sağlamayan Türk Tanıtma Fonu'na ayrıca bu sektörden para aktarılması gereksiz. Tam tersi, hazırladığımız yasa taslağında, 2006'da Türk Tanıtma Fonu'nda atçılığa kaynak aktarılmasını istiyoruz'' dedi. 
     
</TEXT>
</DOC>
