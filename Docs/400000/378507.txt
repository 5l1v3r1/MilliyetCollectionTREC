<DOC>
<DOCNO> 378507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/dunya/dun02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa frene bastı 
</HEADLINE>
<TEXT>


Paris, Müzakere Çerçevesi Belgesi'ne Türkiye için imtiyazlı ortaklık alternatifinin de sokulması ısrarından vazgeçerek Avusturya'yı yalnız bıraktı 

GÜVEN ÖZALP Brüksel 


Avrupa Birliği'nin AB Türkiye'ye cevaben yayımlayacağı karşı deklarasyon konusunda savunduğu tezleri yumuşatarak İngiltere'yle uzlaşan Fransa, benzer bir yumuşama örneğini Müzakere Çerçevesi hakkındaki tartışmalarda gösterdi. Dünkü AB Daimi Temsilciler Komitesi'nde COREPER kısa bir şekilde ele alınan belgeye ilişkin tartışmalarda, belgede imtiyazlı ortaklığın tam üyeliğin alternatifi olarak yer alması konusunda Fransa'nın ısrarcı olmaktan vazgeçmesi dikkat çekti. 
Belgeye "imtiyazlı ortaklık" ifadesinin yerleştirilmesine ilişkin taleplerin öncülüğünü yapan ve bu fikri her platformda dile getiren Avusturya, bu talebi dün de yineledi. Bilinen tezlerini tekrarlayan Avusturya, bu kez desteksiz kaldı. Daha önce bu fikri ön plana çıkaran ülkeler arasında yer alan Fransa, bu kez Avusturya'ya destek vermedi. Fransa'nın bu konuda pasif bir yaklaşım izlemesinde AB hukuk birimlerinin imtiyazlı ortaklık konusunda verdiği olumsuz görüşün etkili olduğu belirtiliyor. Hukuk birimleri Müzakere Çerçevesi'ne "imtiyazlı ortaklık" ifadesinin eklenmesinin alınan kararlarla uyumlu olmadığı ve teknik olarak ayrı bir müzakere süreci gerektirdiği görüşündeler. AB kaynakları da, Müzakere Çerçevesi'ndeki ucu açıklık ve sürecin başarısızlığa uğraması halinde yapılacaklara ilişkin yazımın yeterli olduğunu dile getiriyorlar. 


</TEXT>
</DOC>
