<DOC>
<DOCNO> 372989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yasam/axyas02.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıltılarının sırrı cam tozu çıktı 
</HEADLINE>
<TEXT>


ABD'li bir araştırmacı, Venedikli Rönesans ressamlarının göz kamaştıran tablolarındaki ışıltının sırrını çözdü Yağlıboyaya karıştırılan cam tozu 

DIŞ HABERLER SERVİSİ 

WASHINGTON'daki Ulusal Sanat Galerisi'nde görevli araştırmacı Barbara Berrie, Rönesans döneminde yaşamış Venedikli ressamlardan Lorenzo Lotto ile Tintoretto'nun resimlerini elektron mikroskopuyla inceledi. Resimlerde, içine cam tozu katılmış boyaların kullanıldığı belirlendi. 

İşte birkaç örnek tablo 
BERRIE, Lotto'nun, "St. Catherine" tablosundaki St. Catherine'in kırmızı elbisesinde ve "İsa'nın Doğumu" isimli tablosunda Hazreti Yusuf'un turuncu - kırmızı kıyafetinde cam tozu olduğunu tespit etti. Tintoretto'nun da, "İsa Galilee Denizi'nde" tablosunda denizin ışıltılarında kullandığı sarı boyada cam tozu kullandığı anlaşıldı. 

Başkaları da olabilir 
CAM tozlarının boyaya parlaklık verdiği ve resmin ışıltısını zamanla kaybetmesini önlediği belirlendi. Cam tozu parçacıklarının, bir santimetrenin binde birinden küçük olduğunu söyleyen Berrie, başka tablolarda da aynı yöntemin kullanılmış olabileceğini kaydetti. 


</TEXT>
</DOC>
