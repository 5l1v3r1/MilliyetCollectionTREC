<DOC>
<DOCNO> 371550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonyas04.html </URL>
<DATE> 2005/08/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İskenderun'da "Guinness Rekoru" denemesi... 
</HEADLINE>
<TEXT>

     Hatay'ın İskenderun İlçesi'nde düzenlenen ''1. Arsuz Kültür ve Turizm Festivali'' çerçevesinde, müzisyen Etem Yavuz ve orkestrası, ''en uzun süre müzik çalma rekoru''nu kırmak için 44 saat 20 dakika sahnede kaldılar. 
     Guinness Türkiye Temsilcisi Prof. Dr. Orhan Kural'ın denetimindeki rekor denemesi sırasında, Etem Yavuz ve 5 kişilik orkestrası, İrlandalı grubu ait 42 saat 38 dakikalık rekor denemesini, sabaha karşı saat 04.55'de tamamladılar. 
     Arsuz'da Nehir üzerinde kurulan platformda rekor denemesi yapan Etem Yavuz ve Orkestrası, sahnede 44 saat 20 dakika kaldılar. 
     Prof. Dr. Orhan Kural, rekor denemesinin kurallara uygun olarak gerçekleştirildiğini ve İrlandalı gruba ait rekorun, saat 04.55 itibariyle kırıldığını söyledi. 
     Kural, rekorun kırılmasıyla ilgili düzenledikleri raporu, tescil edilmesi için Guinness'in merkezine göndereceklerini ve yaklaşık 1.5 ay sürecek incelemenin ardından, rekorla ilgili kararın verileceğini belirtti. 
     
</TEXT>
</DOC>
