<DOC>
<DOCNO> 364444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo23.html </URL>
<DATE> 2005/07/26/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
"İstediğimiz, Kıbrıs Cumhuriyeti'nin Türkiye tarafından tanınması" 
</HEADLINE>
<TEXT>

     Kıbrıs Rum yönetimi başkanvekili ve meclis başkanı Dimitris Hristofyas, bu akşam yapılacak Anorthosis Famagusta-Trabzonspor maçında taraftarlara ve oyunculara centilmen olmaları çağrısı yaptı. 
     Karşılaşmanın Kıbrıs Rum Kesimi’nde yapılacak olmasından memnunluk duyduğunu ifade eden Dimitris Hristofyas, ilk kez bir Türk futbol takımının Güney Kıbrıs’ta bir karşılaşma yapacağını söyledi. 
     Taraftarlara ve oyunculara, karşılaşma sırasında centilmence hareket etmeleri çağrısında bulunan Hristofyas, "Karşılaşmayı izleyecek olan Kıbrıslı Türklerin de bir Türk takımının fanatik taraftarı olarak değil, centilmen birer taraftar olarak hareket edeceklerini umduğunu" söyledi. 
     "Bu akşamki karşılaşmanın galibinin Trabzonspor" olacağı yönündeki Kıbrıs Türk basınında çıkan yorumları da değerlendiren Hristofyas, "maçın galibinin ’Kıbrıs’ ve ’Kıbrıslılar’ olacağı" görüşünü savundu. 
     Anorthosis Famagusta-Trabzonspor karşılaşmasıyla ilgili açıklamasında, "Kıbrıs Cumhuriyeti"nin tanınması konusuna da değinen Dimitris Hristofyas, "İstediğimiz, ’Kıbrıs Cumhuriyeti’nin Türkiye tarafından tanınması. Ancak Avrupa Birliği sürecinde yükümlülüğünü yerine getirmek de Türkiye’nin sorumluluğu. Bu, Kıbrıslı Türklere zarar vermeyecektir. Yararını hem Kıbrıslı Rumlar hem de Kıbrıslı Türkler görecektir" dedi. 
     "Bir Türk takımının ’Kıbrıs’ta olmasının olumlu bir durum olduğunu" ifade eden Hristofyas, " İşgal sürüyor ve bunu akılda tutmalıyız. Ancak spor ve futbol şimdiki durumun dışında tutulmalıdır" dedi. 
     
     "MAÇ İÇİN GEREKLİ GÜVENLİK ÖNLEMLERİ ALINDI" 
     Rum yönetimi Adalet ve Kamu Düzeni Bakanı Doros Theodoru, bu akşam yapılacak maçla ilgili gerekli güvenlik önlemlerinin alındığını açıkladı. 
     Theodoru, "yetkililerin güvenik önlemlerini yeterli bulduğunu, ’Kıbrıs’ın yurdışına nasıl yansıtılacağının önemli olduğunu" bildirdi. 
     Theodoru, "Dünya bizi izliyor olacak. ’Kıbrıslılar’ın’ göstereceği olgunluk ve ahlakın yurtdışına en iyi biçimde yansıtılacağına inanıyorum. Bunun içindir ki karşılaşmayla ilgili herkes işbirliği yapıyor. Anorthosis takımı, ’Kıbrıs’ Rum Futbol Federasyonu, maçı izleyecek diğer futbol takımlarının taraftarları, konuk takım ve UEFA temsilcisi tam bir işbirliği içinde ve alınan güvenlik önlemlerini yeterli buluyorlar" diye konuştu. 
     "Trabzonspor takımının bu akşamki maç için polisin aldığı güvenlik önlemlerine tepki gösterip göstermediğinin" sorulması üzerine Theodoru, "Kendilerini korumak için alınan güvenlik önlemlerine neden tepki göstersinler. Kendileriyle konuşmadım ama sanırım memnun olmuşlardır" dedi. 
     
</TEXT>
</DOC>
