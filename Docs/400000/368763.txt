<DOC>
<DOCNO> 368763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas08.html </URL>
<DATE> 2005/08/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Moda dergilerindeki kadın imajı değişiyor 
</HEADLINE>
<TEXT>

     ABD'de moda ve gençlik dergilerinin sayfalarını süsleyen göz kamaştırıcı ünlüler ve incecik modellerin fotoğrafları arasında bundan böyle kusursuz olmayan ''gerçek kadın'' fotoğrafları da yer alacak. 
     Sayfalarında, vücudu kusursuz olmayan ''ortalama kadın'' fotoğrafları kullanarak kusurları kapatmak için ipuçları veren Seventeen, Teen People, CosmoGirl ve Teen Vogue gibi dergilerin editörleri, ''değişen vücut tiplerini yansıtmak ve gençlere herkesin kusursuz olmadığını göstererek kendilerine güven kazanmalarını sağlamak amacıyla artık daha az model kullandıklarını'' söylüyor. 
     Seventeen dergisi editörü Atoosa Rubenstein, ''Sadece 36 beden kızların fotoğraflarını kullanmak okuyucularımızın işine yaramaz. Herkes güzeldir ve güzellik sadece güvenle ilgilidir. Biz bunu göstermeye çalışıyoruz'' dedi. Rubenstein, önceliğinin var olanı yansıtmak olduğunu söyleyerek, dergi çekimlerinde kullanılan kızların model olmadığını, değişik vücut ve cilt tiplerini yansıtan sıradan kızlar olduğunu söyledi. 
     Son iki yıl içinde satışlarda görülen yüzde 17'lik artışın bu değişime bağlı olduğunu düşünen Rubenstein, ''Bir dergi için önemli olan, sokaktaki gerçek insanın gerçek modasını sunmaktır'' dedi. 
     Kısa bir süre önce 20 yaşındaki ''büyük beden'' Brittany Harper'ın, normal ölçülerdeki kızlarla yarışarak North Carolina'da pek çok güzellik yarışmasını kazanmasının hikayesini yayımlayan Teen People dergisi, Harper'in dergilerde büyük bedenli kızların fotoğraflarını görmekten mutluluk duyduğunu yazdı. 
     Uzmanlar, sektörün genç kızlara ince ve güzel olmaları için çok fazla baskı yaptığını söyleyerek değişimi övüyor. 
     Genç kızlar ve vücut imajı hakkında ''Reviving Ophelia'' adlı kitabı bulunan ve yazılarında ''gençlerin güzel olma ihtiyacından baskı hissettiğini'' belirten Mary Pipher, ''dergilerde gerçekçi kadın fotoğrafları kullanılmasının, kızların kendilerine güven kazanması yolunda atılacak doğru bir adım olduğunu'' savundu. ''Daha geniş çaplı bir güzellik anlayışı sunmak, kozmetik satma amacıyla da olsa, kızlara kendilerinin de güzel olduğu hissini verecektir. İdeal mesaj herkesin güzel olduğudur'' ifadesini kullandı. 
     Okullarda gösterilen ''Killing Us Softly'' adlı eğitici film serisinin yaratıcısı Jean Kilbourne, son 30 yıldır medyanın kadınlar üzerindeki etkilerini araştırıyor. ''İdeal, daha öncelere göre daha imkansız hale geldi'' diyen Kilbourn'a göre, ''kadınlar üzerinde hiç bu kadar yoğun baskı olmamıştı...'' Kızları ''Jennifer Aniston ya da Julia Roberts gibi görünmeleri gerektiğine'' inandıran ünlülerle ilgili uluslararası takıntının da baskı unsuru olduğunu söyleyen Kilbourne, ''Gerçek kızların fotoğraflarını kullanmak, sosyolojik olarak harika bir şey. Bir mayonun kusurları nasıl kapatacağını kusursuz olmayan bir vücutta görmek, hem daha inandırıcı, hem de bu sayede kadınlar herkesin kusursuz olmadığını görerek kendi güzelliklerini fark ediyor'' dedi. 
     
</TEXT>
</DOC>
