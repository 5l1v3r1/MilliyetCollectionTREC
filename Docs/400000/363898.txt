<DOC>
<DOCNO> 363898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur01.html </URL>
<DATE> 2005/07/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ÖSS tercih formu teslim süresi yarın başlıyor... 
</HEADLINE>
<TEXT>

     Üniversite adaylarının tercih formlarını teslim etme süresi yarın başlıyor. ÖSYM Başkanı Ünal Yarımağan, tercih yaparken bölümlerin yüzdelik dilimlerine bakmanın daha sağlıklı olduğunu kaydetti. 
     Üniversite adayları, 25 Temmuz-3 Ağustos tarihleri arasında, lise müdürlüklerine teslim edebilecekler. Adaylar, tercih formlarını ÖSYM'nin www.osym.gov.tr adresli internet sitesinden de gönderebilecekler. Tercihlerin internet yoluyla gönderilmesine ilişkin tüm açıklamalar, söz konusu sitede yer alıyor. 
     ÖSYM Başkanı Yarımağan yaptığı açıklamada, tercih yapacak adayların puanlarıyla hangi bölümlere girebileceklerini iyi araştırmaları gerektiğini belirtti. 
     Adaylara önerilerde bulunan Yarımağan, şunları kaydetti 
     ''Tercih yaparken, yüzdelik dilime bakmanın daha sağlıklı olduğunu düşünüyorum. Örneğin yüzdelik dilimi yüzde 16 olan bir adayın tercih yaparken yüzde 3'lük, yüzde 5'lik dilimleri yazmasının bir anlamı yok. Ama kendi diliminin bir kaç puan üstünde ve altında bölümleri tercih edebilir, yüzde 12'yi, yüzde 13'ü yazabilir. Bölüme girmesi garanti olsun diye bir miktar düşük puanlı bölümü yani yüzde 18'lik, yüzde 20'lik dilime kadar yazabilir. 
     Bu şekilde belirledikten sonra bunları sıraya koyarken de tercih sırasına göre koymalı. Ama iki bölümden birini tercih edemiyorsa puan ona bir yol gösterebilir. Adayların puanlarıyla girebileceği ve en çok istediği bölümü en ön sıraya yazmalarını istiyoruz. Adayların şunu düşünmelerini istiyorum Diyelim ki sınav kaldırıldı, nereye kayıt yaptırmak isterlerdi. İşte buna verecekleri cevabı ilk sıraya yazsınlar. Öyle öğrenciler var ki eczacı olmak istiyor, ama puanı tıbbı tutuyor. Puanım ziyan olmasın diye tıbbı yazıyor. Bu çok doğru değil.'' Yarımağan, adayların seçecekleri bölümlerin bulunduğu üniversitelerin hangi semtte veya şehirde olduğuna dikkat etmeleri konusunda da uyardı. 
     
</TEXT>
</DOC>
