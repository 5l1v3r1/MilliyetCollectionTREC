<DOC>
<DOCNO> 395488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy16.html </URL>
<DATE> 2005/11/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ecevit, İspanya'da MED TV'yi dışarı çıkarmıştı 
</HEADLINE>
<TEXT>

     Başbakan Recep Tayyip Erdoğan’ın Roj TV konusunda yaşadığı sorunun bir benzeri Bülent Ecevit’in başbakan olduğu dönemde İspanya’da yaşanmıştı. Olayda Med TV salondan çıkarılmıştı. 
     Başbakan Recep Tayyip Erdoğan’ın Danimarka’da içeride terör örgütü PKK’ya yakınlığı ile bilinen Roj TV temsilcisinin bulunduğu gerekçesiyle basın toplantısını yapmaması, gözleri geçmişte yaşanan benzer krizlere çevirdi. 
     Bülent Ecevit’in başbakan olduğu sırada İspanya’da yaşanan benzer bir olayda Med TV muhabirleri salondan çıkarılmıştı. 
     O dönem, seyahatten bir süre önce bölgeye giden Dışişleri ve Başbakanlık güvenlik görevlileri, içeride Med TV muhabirlerinin bulunduğunu belirtmiş, Bülent Ecevit’in ekibinin İspanyol polisi ile yaptığı işbirliği sonucunda Med TV temsilcileri herhangi bir sorun yaşanmadan dışarı alınmıştı. 
     Konunun uzmanları, bu tür önemli kişilerin gerçekleştirdiği uluslararası ziyaretler öncesinde gerek Dışişleri gerekse Başbakanlık Güvenlik birimlerinden 5’er ya da 6’şar kişilik grupların daha önceden o ülkeye gittiğini ve o ülkenin güvenlik birimleri ile işbirliği yaptığını belirtiyor. 
     
     ERDOĞAN ÖNCEDEN BİLGİLENDİRİLMİŞ MİYDİ 
     Bu tür toplantılarda salonda hangi gazetecilerin olacağının, kimin fotoğraf makinesi kimin kamera getireceğinin bile 2-3 gün öncesinden belli olduğunu belirten uzmanlar, Danimarka’da da Başbakan Recep Tayyip Erdoğan’ın içeride Roj TV muhabirlerinin olacağı ya da olabileceği konusunda önceden bilgilendirilmiş olması gerektiğini söylüyor. 
     Uzmanlara göre başbakan gibi önemli kişiler, o ülkeye iner inmez kendilerine kısa bir brifing veriliyor ve programda neler olduğu, nerede gazetecilerin bulunacağı hatta hangi gazetecinin ne sorabileceği konusundaki tahminler sunuluyor. 
     Erdoğan’ın konu hakkında bilgilendirilmiş olması gerektiğini söyleyen uzmanlar, bunun atlanması halinde kritik bir hata yapılmış olacağını kaydediyor. 
     
</TEXT>
</DOC>
