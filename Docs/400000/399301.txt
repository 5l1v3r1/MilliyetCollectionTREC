<DOC>
<DOCNO> 399301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko49.html </URL>
<DATE> 2005/11/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Rixos Grup'tan, Kazakistan'a 140 milyon dolarlık dev yatırım 
</HEADLINE>
<TEXT>

     Rixos Grup, 140 milyon dolar yatırımla Kazakistan'ın en büyük alışveriş ve eğlence merkezini inşa edecek. 
     Rixos'tan yapılan açıklamaya göre, 80 bin metrekarelik alışveriş ve eğlence merkezinin temelinin yarın Kazakistan Cumhurbaşkanı Nursultan Nazarbayev tarafından atılması bekleniyor. 
     Haziran 2007'de tamamlanması planlanan proje, 200 metrelik yüksekliği ile hem Kazakistan'ın en yüksek binası olacak hem de Türk-Rus ve Kazak firmalarını bir araya getirecek. 
     Rixos'un Rus Coalco ve Kazak firmaları ile yatırımcı olarak yer alacağı projenin inşaatını ise Rixos Grup bünyesinde faaliyet gösteren Sembol İnşaat A.Ş. yürütecek. Projenin mimari tasarımı ise dünyaca ünlü İngiliz Norman Fosters Partners tarafından gerçekleştirilecek. 
     Dünyadaki en son alışveriş ve eğlence trendleri göz önüne alınarak dizayn edilen projede hipermarket, mağazalar, 47 bin 500 metrekareden oluşan 93 dükkan, multiplex sinemalar, fitness, SPA, mini golf, tropik bahçeler, yüzme havuzu ve plaj, gece kulübü, yiyecek bölümü ile restaurant ve barlar yer alıyor. 
     Alışveriş ve eğlence merkezi, Sembol İnşaat'ın Norman Foster ile yürüttüğü ikinci, Kazakistan'daki ise dördüncü projesi konumunda bulunuyor. 
     
</TEXT>
</DOC>
