<DOC>
<DOCNO> 392117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/axyas01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Muratlı 'Çöp Barajı' plansızlığın eseri 
</HEADLINE>
<TEXT>


Çoruh Nehri üzerinde yapılacak 27 barajın sonuncusu olarak planlanan Muratlı Barajı, ilk olarak yapılınca, bekleneni veremedi. Barajdaki çöp ise komşu Gürcistan'la da sorun yarattı 

Şükran Özçakmak - İstanbul 

Başbakan Recep Tayyip Erdoğan tarafından 29 Haziran'da açılan Muratlı Barajı, sık sık çöpleriyle gündeme geliyor. Bir plansızlık örneği olduğu ortaya çıkan barajla ilgili sıkıntı sadece çöpler değil. 
Muratlı Barajı, Çoruh Nehri üzerinde planlanan 27 barajın sonuncuydu. Ancak ilk olarak yapılıp hizmete açalınca, zorlanmaya başladı. 
Baraj, Çoruh üzerinden akan suyun denetimi sağlanmadığı için, su havzasını dengeli bir şekilde dolduramıyor ve enerji kaybına neden oluyor. Nehir sularını regüle edemeyen barajın diğer sorunu, havza üzerinde bulunan belediyelerin halen çöplerini Çoruh Nehri'ne boşaltıyor olmaları. 

Hızla doluyor 
Yetkililer, çöplerden kurtulmak için baraj kapaklarını açmak zorunda kaldıklarını, böylece enerji üretmesi için depolanan suların çöple birlikte nehre aktığını anlatıyorlar. Diğer baraj inşaatları tamamlanmadığı için, Bayburt'tan Artvin'e kadar erozyona yol açan ve sürekli toprak renginde akan Çoruh'un alüvyonları da Muratlı Barajı'nın kapaklarında toplanıyor. 
Kum, çakıl, çöp, hayvan ölüsü, hatta buzdolabı gibi atıklarla tıkanan baraj kapakları, enerji kaybının yanı sıra, Gürcistan ile Türkiye arasında zaman zaman sorun yaşanmasına neden oluyor. Çöpler de sadece Türkiye için değil sınırötesi sorun haline geliyor. Gürcistan, sınırına 100 metre mesafede olan barajı sık sık kontrol ederek, atıkların nehre boşaltılmaması için Türkiye'yi uyarıyor. Bu nedenle baraj kapaklarını tamamen açamadıklarını belirten DSİ yetkilileri, biriken ve her gün miktarı artan çöp karşısında çaresiz kalıyor. 

Diğerleri duruyor 
Devlet Su İşleri DSİ , tarafından 2 Haziran 2005'te Elektrik Üretim Anonim Şirketi'ne devredilen ve 29 Haziran 2005 tarihinde Başbakan Recep Tayip Erdoğan tarafından açılan baraj, bugüne dek 150 milyon kilovat saat enerji üretti. Yetkililer, hedeflenen miktardan 50 milyon kilovat saat kayıp olduğunu söylediler. 
Çoruh üzerine yapılması gereken diğer barajların yapımına, açılan davalar ya da kaynak sorunları nedeniyle başlanamadı. 


</TEXT>
</DOC>
