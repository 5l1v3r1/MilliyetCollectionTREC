<DOC>
<DOCNO> 351013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun37.html </URL>
<DATE> 2005/06/11/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Körfez İşbirliği Konseyi dışişleri bakanları toplandı... 
</HEADLINE>
<TEXT>

     Körfez İşbirliği Konseyi KİK dışişleri bakanları, bölgedeki terörle mücadele için güvenlik konusunda daha sıkı küresel işbirliği çağrısında bulundu. 
     Suudi Arabistan’ın başkenti Riyad’da bir araya gelen bakanlar, toplantının ardından bir bildiri yayımlayarak, "konseyin, uluslararası güvenlik ve barışı tehlikeye düşüren terörle mücadele için uluslararası çabaların artırılması isteğini yinelediğini" belirtti. 
     Kuveyt, Suudi Arabistan, Birleşik Arap Emirlikleri, Bahreyn, Katar ve Umman’dan oluşan KİK, ayrıca siyasi, ekonomik ve askeri alanlarda ülkeler arası işbirliğinin daha da sıkılaştırılmasını istedi. 
     Toplantının açılışında söz alan KİK dönem başkanı Bahreyn’in Başbakan Yardımcısı ve Dışişleri Bakanı Şeyh Muhammed Bin Mübarek El Halife, "istikrar ve yapılanma arayışında" Irak halkını destekleme çağrısında bulunmuş, ayrıca "Kudüs’ün başkent olacağı bağımsız bir devlet kurma amacında KİK’in Filistinlilerin yanında olduğunu" belirtmişti. 
     
</TEXT>
</DOC>
