<DOC>
<DOCNO> 385407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/toruner.html </URL>
<DATE> 2005/10/10/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Mortgage'da vergi indirimleri 
</HEADLINE>
<TEXT>


İpotekli Konut Finansmanı Mortgage ile ilgili yasa önümüzdeki aylarda Meclis'e sunuluyor. Mortgage kredisi için ödenen faizlerin gelir vergisi matrahından indirilmesine Maliye Bakanlığı itiraz ediyor. Bakanlık, önce bu indirimi kabul etmişken, şimdi IMF'nin telkinleri sonucu indirime karşı çıkıyor. Sonuç, Meclis'te belli olacak. 
Bazı ülkeler nezdinde yaptığımız incelemede bu konuda aşağıdaki sonuçlara ulaştık 
Amerika Birleşik Devletleri ve Hollanda Mortgage kredilerinin faizleri eskiden beri ve halen gelir vergisi matrahından düşülüyor. 
Kanada Halen, kredilerin matrahtan düşülmesi veya mortgage kredileri için başka bir özendirme bulunmuyor. 
İngiltere Mortgage kredilerinin faizleri sisteme başladıktan sonra uzun yıllar boyunca gelir vergisi matrahından düşüldü. 1970'lerde indirim kaynağından yani, kredi faizi ödenirken bankalarca yapılmaya başlandı. Bu sistem MIRAS olarak adlandırılıyor ve ortalama faiz miktarı devletçe karşılanıyordu. 
Ödenen faizin karşılanandan fazla olması halinde ise, fark devletten isteniliyordu. Zaman içinde, devletçe ödenen faiz miktarı 30.000.- Pound'a kadar çıkarıldı. Daha sonraları, devlet sadece bir ev için bu olanağı tanımaya başladı. Başbakan Thatcher zamanında ise, bu uygulamalar tamamen kaldırılarak, kredi faizlerinin vergi matrahından düşülmesi uygulamasına son verildi. 
İrlanda Mortgage kredilerinin faizleri eskiden beri ve halen gelir vergisi matrahından çeşitli biçimlerde düşülüyor. Son 10 yılda, İrlanda ekonomisi dünyanın en hızlı büyüyen ekonomilerinden birisi ve bu sonucun alınmasında inşaat sektörünün rolü çok büyük oldu. Halen, dünyada kişi başına en çok yeni inşaat yapılan ülke İrlanda. Mortgage kredilerine tanınan vergi indirimleri ve faizlerin gelir vergisi matrahından düşürülmesi uygulamaları ekonominin durumuna göre zaman içinde değiştirilerek ama sürekli biçimde uygulandı. 
Bir kaç yıl önce, ekonomist Peter Bacon'a bu konuda hazırlatılan rapor, kiraya verilen konutlar için mortgage kredileri faizlerinin matrahtan düşülmesi uygulamasının kaldırmasını önerdi. Halkın buna karşı olmasına ve İrlanda'dan sermaye kaçacağına inanılmasına rağmen, Hükümet Bacon raporundaki önerileri uyguladı. Ama, kısa bir süre sonra, beklenilen oldu ülkede kiralık ev bulunmamaya başladı ve kiralar çok yükseldi. Bunun üzerine Hükümet geri adım attı ve eski uygulamaya geri döndü. 
Avustralya İkinci Dünya Savaşı'nın bitişinden itibaren uygulamaya konulan mortgage sistemi sırasında, bu konuda çok önemli teşvikler yapıldı. Bu nedenle, dünyada Avustralya ev sahipliği oranının en yüksek olduğu ülkelerden birisi oldu. Bu amaçla, devlet tarafından arsalar ve büyük krediler sağlandı. 
Kamu tarafından ve özel olarak kurulan ev edindirme birlikleri ve kooperatifler desteklendi. Halen de, Avustralya'da ev satışlarından sermaye kazancı vergisi alınmıyor. Ancak, halen mortgage kredilerinin faizleri gelir vergisi matrahından düşülmüyor. 
Görülüyor ki, ülkelerde genellikle, mortgage kredilerinin faizleri gelir vergisi matrahından düşülüyor veya bu uygulama sistemin yerleştirilmesi aşamasında vardı. 



</TEXT>
</DOC>
