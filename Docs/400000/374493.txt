<DOC>
<DOCNO> 374493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur07.html </URL>
<DATE> 2005/08/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Mucizeyi gerçekleştirdi ama serseri kurşuna hedef oldu 
</HEADLINE>
<TEXT>

     Turaç TOP Bahri KARATAŞ İZMİR, DHA 

      İZMİR'de, maganda kurbanı Melahat Nane'nin, kanının pıhtılaşmaması nedeniyle tedavi görüp, iki gün önce taburcu edildiği hastanenin havasından kurtulmak için, dolaşmaya giderken, serseri kurşuna hedef olduğu ortaya çıktı. Annesinin başından vurulması sırasında yanında olan Nursel Köse, Annem, bir haftalık tedavinin ardından taburcu edildi. Yaşı nedeniyle doktorlar mucizeyi gerçekleştirdiğini söyledi. Bunun sevincini yaşamadan tekrar hastanelik oldu.'' dedi. 
     Anneleri 74 yaşındaki Melahat Nane'nin maganda kurşunuyla vurulup ağır yaralanması nedeniyle pankartlı protestoda bulunan çocuklarından Nursel Köse, olay gününde yaşadıklarını dehşet içinde anlattı. Emekli işçi annesi Nane'nin vurulduğu sırada yanında olan Köse, Annem, olaydan bir hafta önce burnundaki kanamanın durmaması nedeniyle hastaneye gitti. Kanının pıhtılaşmadığı belirlendi. Ancak annem, yaşına rağmen tedavilere olumlu sonuç verdi. Doktorlar, bunun bir mucize olduğunu söyledi. Sağlığına kavuşmanın heyecanını yaşayan annemle birlikte yaşadığımız eve tekrar döndük. Olay günü annem, hastane ortamından çok sıkıldığı için yakındaki parka gitmek istedi. Dışarı çıkmaya karar verdik. Parka doğru giderken uzaktan silah sesleri gelmeye başladı. Geri dönerken annem yere yığıldı ve kanlar içinde kaldı. Vurulduğunu anladım. Ama elimden birşey gelmedi hemen tekrar aynı hastaneye kaldırdık.'' dedi. 
     
     KURBANLAR ÇOĞALMASIN 
     Annesinin vurulmasının ardından, neredeyse hergün benzeri başka bir olayın yaşandığını belirten Nursel Köse, Magandalara hergün bir yenisi ekleniyor. Kurbanlar sürekli artıyor. Buna dur’ demek lazım. Annemin son olmasını istiyorduk ama hala aynı manzara Türkiye'nin her yerinde yaşanıyor. Gerekli önlemler tedbirler alınsın artık. Kurbanların çoğalması önlensin.'' diye konuştu. 
     
     EVİMİZİ ZIRHLA MI KAPLAYALIM 
     Beyin Cerrahi Servisi'nde tedavisine devam edilen ve halen hayati tehlikeyi atlatamayan Nane'nin oğlu Cumhur Demirtaş da Eskiden yanımızda küçük bir çakı bile taşısak polis ya döverdi ya da elimizden alırdı. Ama şimdi herkesin belinde tabanca var. Önleyen de yok. Hala sabahları evimizin önünde rastgele ateş açılıyor. Bu şekilde ölmeyeceğimizin garantisini kim verebilir. Bunun için evimizin duvarlarını zırhla mı kaplayalım. Çözüm bu şekilde yaşamakta mı Artık herkes elini vicdanına koyup silahlanmaya karşı tepkisini göstersin.'' diye konuştu. 
     
     NASIL OLMUŞTU 
     Geçen cuma günü, saat 21.30 sıralarında Halil Rıfat Paşa Semti 247 Sokak girişinde meydana gelen olayda, dört çocuk annesi 74 yaşındaki Melahat Nane, evinden çıkıp hava almak için evlerinin yakındaki Yeşil Vadi Parkı'na doğru giderken iki kişinin silahlı kavgasında başına isabet eden kurşunla ağır yaralandı. Olayda kavga eden taraflardan biri olduğu öne sürülen 24 yaşındaki İmdat Aydın da karnından vuruldu. Atatürk Eğitim ve Araştırma Hastanesi'ne kaldırılan yaralıların tedavisi sürüyor. 
     
</TEXT>
</DOC>
