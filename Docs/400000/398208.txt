<DOC>
<DOCNO> 398208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy08.html </URL>
<DATE> 2005/11/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Baykal AKP, Cumhurbaşkanlığı için Org. Özkök'ü kabul etmez 
</HEADLINE>
<TEXT>

     CHP Genel Başkanı Deniz Baykal, iktidarın Cumhurbaşkanlığı konusunda "bir AKP siyasi militanını tercih etme eğilimi içinde olduğunu" savunarak, parlamentonun bugünkü yapısı içinde CHP’nin bir aday önermek durumunda olmadığını söyledi. 
     Deniz Baykal, 31. Olağan Kurultay’da seçilen Parti Meclisi’nin ilk toplantısı öncesinde basın mensuplarının sorularını yanıtladı. 
     Baykal, "Genelkurmay Başkanı Orgeneral Hilmi Özkök’ün cumhurbaşkanlığı adaylığı ile ilgili spekülasyonlara ilişkin bir televizyon kanalında yaptığı açıklamanın tartışmalara yol açtığının" belirtilmesi üzerine şunları söyledi 
     "Sosyal demokratlar insanları asker-sivil diye kategorize etmezler. Önemli olan bir insanın ne giydiği, üniforması, elbisesi değil, kafasının içinde hangi düşüncenin bulunduğudur. 
     Ben, AKP’nin kafasındaki cumhurbaşkanı portresinin Genelkurmay Başkanı’nın dışında nitelik taşıdığını ifade ettim. AKP’nin cumhurbaşkanı tasavvuru hiçbir şekilde Genelkurmay Başkanı’nın kimliğini kabul edecek durumda değildir. O nedenle bu spekülasyonun boş olduğunu, AKP’nin arayışının başka bir hedefe yönelik olduğunu söyledim. 
     Ben, herhangi bir şekilde cumhurbaşkanı önermedim. Bugünkü parlamentonun siyasi yapısı içinde bizim bir cumhurbaşkanı önermemiz söz konusu değildir. Biz siyasi iktidarın kafasındaki cumhurbaşkanı portresi sorusuna cevap vermeye çalışıyoruz ve gördüğümüz, bir AKP siyasi militanı tercih etme eğilimi içinde olduklarını düşünüyoruz. 
     Keşke AKP, benim düşündüğüm siyasi portreyi cumhurbaşkanlığına taşıma arayışı içinde olmasa. Ama maalesef AKP siyasetini cumhurbaşkanlığına taşıyacak anlayış içinde olduğunu düşünüyorum. Bu açıdan da ortaya atılan bazı isimlerin hiçbir şekilde gerçekçi bir aday olamayacağına kamuoyunun dikkatini çekiyorum." Bir cumhurbaşkanı adayı önerme noktasında olmadıklarını belirten Baykal, şöyle devam etti 
     "Böyle bir şey aklımızın kenarından geçmez. Bu o seçimin yapılacağı dönemde TBMM’nin yapısına göre şekillenir. Şu anda maalesef AKP kendi dar dünya görüşünü cumhurbaşkanlığına taşıma arayışındadır. 
     Sorun ve sıkıntı da buradan kaynaklanıyor. O nedenle ortaya atılan bazı isimlerin geçerli olmadığını güvenerek söylüyorum." 
     
     ERDOĞAN’IN ADAYLIĞI 
     CHP Genel Başkanı Baykal, Başbakan Recep Tayyip Erdoğan’ın adaylığıyla ilgili bir soru üzerine de "İsim ve kişi somutlaştırması yapamam şu anda. Cumhurbaşkanlığı Türkiye’de bir denge, günlük sıcak siyasetin üzerinde bir yönlendirme merkezi olarak büyük önem taşıyor. 
     Türkiye’nin buna ihtiyacı var" dedi. 
     Parlamentoda kendisini gösteren ve çok tartışmalı bir siyasi anlayışın cumhurbaşkanlığına da aynen yansıtılmasının demokratik rejim bakımından çok ciddi sakıncalar doğuracağını ifade eden Baykal, şunları söyledi 
     "Cumhurbaşkanlığına, parti militanlığı ruhunu yansıtmayan, tercihleri Türkiye’nin tarihsel çizgisine, doğrultusuna, anayasamızın temel niteliklerine uygun bir kişiliği, cumhurbaşkanlığında görmenin ülke yararına ve parlamentodaki siyasi çoğunluğun uzun vadeli yararlarına uygun olduğunu idrak etme ihtiyacı vardır. Kendi militanınızı, kendi siyasi çizginizin öncüsünü, temsilcisini, kavgacısını Çankaya Köşkü’ne taşıdığınız zaman Türkiye’de cumhurbaşkanlığının siyaseti kucaklama, toparlama, çok yönlü görev yapma şansını ortadan kaldırırsınız, bu ciddi sıkıntılar, sorunlar doğurur." 
     
</TEXT>
</DOC>
