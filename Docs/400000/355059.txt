<DOC>
<DOCNO> 355059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun37.html </URL>
<DATE> 2005/06/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Villepin Blair hakkında, icraatlarına bakarak yargıda bulunacağım... 
</HEADLINE>
<TEXT>

     Fransa Başbakanı Dominique de Villepin, İngiltere Başbakanı Tony Blair hakkında, ''sözlerine değil icraatlarına bakarak yargıda bulunacağını'' söyledi. 
     Villepin, Blair'in temmuzda başlayacak AB dönem başkanlığıyla ilgili görüşlerini anlattığı dünkü konuşmasından sonra Fransız İnter radyosuna yaptığı açıklamada, ''Sonuç bekliyoruz'' dedi. 
     ''AB başkanı olarak Blair'in icraatlerini bekliyorum'' diyen Villepin, İngiltere'nin tarımsal yatırımlar konusundaki tutumunu eleştirdi ve AB bütçesi konusunda anlaşmaya varılmasını istedi. 
     Blair, dünkü konuşmasında, Fransa'nın yararına olan tarımsal sübvansiyonların, AB'nin yatırım sistemi içindeki başlıca sorun olduğunu söylemişti. 
     AB'nin bir hafta önce yapılan zirvesinde, 2007-2013 bütçesi konusunda anlaşmaya varılamamıştı. 
     AB'nin birçok üye ülkesi, İngiltere'yi, gelecek yatırımlarıyla ilgili anlaşma konusunda uzlaşmayı kabul etmemekle suçlamıştı. 
     İngiltere, AB dönem başkanlığını 1 Temmuz'da Lüksemburg'dan devralacak. 
     
</TEXT>
</DOC>
