<DOC>
<DOCNO> 361872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun15.html </URL>
<DATE> 2005/07/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İran, büyük saldırılar planlayan El Kaide üyelerini yakaladı 
</HEADLINE>
<TEXT>

     İran İstihbarat Bakanı Ali Yunusi, El Kaide üyelerinin İran'da Tahran ile diğer bazı büyük şehirlerde geniş çaplı terörist eylemler düzenlemeyi planladıklarını, ancak zamanında müdahale ederek militanları yakaladıklarını söyledi. 
     Yunusi, düzenlediği basın toplantısında, bakanlığı süresince yaptığı çalışmaları anlattı. İran'ın 5 kez El Kaide komplosuyla karşı karşıya kaldığını ifade eden Yunusi, Taliban rejiminin dağılmasından sonra binlerce Afgan ile çeşitli milletlerden insanın yasadışı yollardan İran'a girdiğini söyledi. 
     El Kaide üyelerinin bazı unsurlarının ülkeye yerleştiklerini ve burada kalmak istediklerini belirten Yunusi, ''Onları kontrol altına almak için tutukladık. Çünkü onlar, İran topraklarında başka ülkeler aleyhine terörist eylemler yapmayı planlıyorlardı'' dedi. 
     Yunusi, ülkenin batısında Ensar El İslam adlı örgüt üyelerinin El Kaide'ye yardım ettiğini ifade ederek, doğudaki El Kaide yandaşlarının da kaçakçılar ve çetelerle işbirliği yaptıklarını belirtti. 
     Terör örgütlerinin amacının İran'ın büyük şehirlerinde ve Tahran'da geniş çaplı eylemler yapmak olduğuna dikkat çeken Yunusi, zamanında müdahale ederek onları yakaladıklarını söyledi. 
     Ülkenin doğusundaki terörist grubun liderinin Abdülmalik isimli bir şahıs olduğunu kaydeden Yunusi, ABD ve İsrail gizli servislerinin bu kişiyle ilişki içinde olduğunu öne sürdü. 
     Taliban yönetimindeki Afganistan'da 25 binden fazla kişinin eğitildiğine dikkat çeken Yunusi, ''Bunlardan yüzlercesi kendi ülkelerine gönderildi. Irak'taki mevcut durum teröristlerin işine yaradı. Şu an yalnızca Irak değil, dünyanın birçok ülkesi güvenli değil'' diye konuştu. 
     Şimdiye kadar 2-3 bin arasında El Kaide üyesinin tutuklandığını, yargılandığını ve sınırdışı edildiğini belirten Yunusi, bunların 200'ünün de cezaevinde olduğunu açıkladı. 
     Terörizmle uluslararası mücadelenin açık ve milletlerarası hukuka uygun olması gerektiğini ifade eden Yunusi, ''Terörizmle mücadelede seçici davranmak terör örgütlerinin işine yarıyor'' dedi. 
     Yunusi, birçok Amerikalı yetkilinin İran aleyhine faaliyet gösteren Halkın Mücahitleri örgütüyle ilişkileri bulunduğunu ve onları desteklediklerini de iddia etti. 
     
</TEXT>
</DOC>
