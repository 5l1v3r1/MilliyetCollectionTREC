<DOC>
<DOCNO> 389655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko04.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rekabetçi Zeka' için geri sayım 
</HEADLINE>
<TEXT>


Türkiye'nin en büyük pazarlama etkinliği Marketingist 27 - 30 Ekim tarihlerinde düzenleniyor 

EKONOMİ SERVİSİ 

Uluslararası pazarlama alanında İstanbul merkezli fuar ve konferansları ile Türkiye'nin en büyük pazarlama etkinliği olan Marketingist bu yıl 27 - 30 Ekim tarihlerinde, İstanbul TÜYAP Beylikdüzü Fuar ve Kongre Merkezi'nde gerçekleştirilecek. 
Bu yıl 'Rekabetçi zeka' temasını taşıyan marketingist, fuar kısmında medyadan eğitime, baskı hizmetlerinden halkla ilişkilere, pazarlamanın tüm araçlarını bir araya getirecek. Bu çerçevede, 'Bireysel Rekabet', 'Kurumsal Rekabet', 'Sektörel Rekabet' ve 'Ülkelerarası Rekabet' başlıkları altında gerçekleşecek konferanslarda 17'si yabancı olmak üzere toplam 200'ün üzerinde konuşmacı konuk olacak. 

'2005'in Yıldızları' 
Franchise, bayilik, acentelik, corner veren markalar ile kendi işini kurmak isteyen girişimciler de Marketingist kapsamında düzenlenecek Yeni Girişimciler Zirvesi'nde buluşacak. 
Doğan Gazetecilik Reklam Grubu Başkanı Viki Habif, Milliyet gazetesinin, resmi sponsoru olduğu Marketingist'te 2005'in Yıldızları" adıyla bir yarışma düzenlediğini söyledi. Habif, "Bu yarışmanın amacı, önümüzdeki yıl iş hayatına girecek olan gençlerin iş dünyasına hazırlanmaları ve kişisel ilişkiler kurabilecekleri ortamlarda bulunmalarını sağlamak" dedi. Milliyet birinci ekip üyelerine laptop, ikinci ve üçüncü ekip üyelerine i - pod ödülü verecek 


</TEXT>
</DOC>
