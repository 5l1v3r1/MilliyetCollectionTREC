<DOC>
<DOCNO> 362387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko10.html </URL>
<DATE> 2005/07/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Un ihracatında ikinci sıradayız... 
</HEADLINE>
<TEXT>

     Uluslararası Hububat Konseyi'nin IGC 2004-2005 sezonu için Türkiye'nin un ihracatına ilişkin tahmini, buğday eşdeğeri birimiyle 1 milyon ton olurken, bu rakamla Türkiye, küresel un ihracatçısı olarak AB'nin arkasından ikinciliğe yükseldi. 
     İstanbul Teknik Üniversitesi Gıda Mühendisliği Bölümü Öğretim Üyesi Prof. Dr. Hikmet Boyacıoğlu, IGC'nin son raporunda, 2003-2004 sezonunda buğday eşdeğeri birimiyle 9.1 milyon ton olarak gerçekleşen küresel un ihracatının 2004-2005 sezonunda 9.085 milyon ton olarak tahmin edildiğini bildirdi. 
     Aynı sezon için şubat ayı raporunda yapılan tahminde miktarın 8.82 milyon ton olduğunu vurgulayan Boyacıoğlu, küresel un ihracatının en yüksek değerine 1996-1997 sezonunda ulaştığını ve 11.2 milyon ton olarak gerçekleştiğini anlattı. 
     Boyacıoğlu, aynı sezon içinde una olan talebin artacağının beklendiğini ve bundan en fazla Türkiye, Arjantin ve Avusturalya'nın kazançlı çıkacağını ifade eden Boyacıoğlu, şunları kaydetti 
     ''Konseyin raporuna göre belli bir ivme kazanan AB, 2004-2005 sezonu için buğday eşdeğeri birimiyle 2.5 milyon tonluk un ihracatıyla en büyük ihracatçı olmaya devam etmektedir. Bu değer 2.3 milyon tonluk ihracatın yapıldığı 2003-2004 sezonundan fazladır. Bu gidişle AB, dünya buğday unu ihracatının yüzde 27.5'lik kısmını karşılayacaktır. AB, 2001- 2002 sezonunda dünya ihtiyacının yüzde 37.5'lik bölümünü karşılamıştı.'' 
     
     ABD'NİN UN İHRACATINDA KAYBI BÜYÜK 
     Boyacıoğlu, IGC'nin 2004-2005 sezonunda hiçbir ihracatçı ülkenin ABD kadar un ihracat kaybına uğramadığını açıkladığını söyledi. 
     ABD'nin Şubat ayında 450 bin ton olarak tahmin ettiği buğday eşdeğeri birimiyle un ihracatının IGC'nin son raporunda 350 bin tona düştüğünü dile getiren Boyacıoğlu, ''2000-2001 sezonunda ABD'nin buğday eşdeğeriyle un ihracatı 931 bin tondu'' dedi. 
     ABD'nin un ticareti hızla azalırken Türkiye'nin ihracatının giderek arttığını vurgulayan Boyacıoğlu, şöyle devam etti 
     ''IGC'nin 2004-2005 sezonu için Türkiye'nin un ihracatına ilişkin en son tahmini 1 milyon ton oldu. Bu miktar önceki tahminden 250 bin ton, önceki iki sezondan ise 747 bin ton daha fazladır. Türkiye'nin un ihracatı 2001-2002 sezonunda 211 bin ton olarak gerçekleşmişti. Bu sezonun ihracat düzeyi ile Türkiye, küresel un ihracatçısı olarak AB'nin ardından ikinciliğe yükseldi. Ülkeler bazında bakıldığında ise Türkiye küresel un ihracatı açısından birinci sırada yer alıyor.'' Boyacıoğlu, 2004-2005 sezonunda 600 bin tonluk ihracat yapacağı tahmin edilen Arjantin'in un ihracatçısı olarak üçüncülüğü yerleştiğini bildirdi. 
     
     KALİTENİN YÜKSELMESİ ETKİLİ OLDU 
     Un Sanayicileri Derneği Genel Sekreteri İlker Tanık ise TMO'nun ihraç kayıtlı buğdayı piyasaya vermesi, buğday kalitesindeki artış ve değirmenlerin yapısının un ihracatının artmasında önemli rol oynadığını söyledi. 
     Irak ve Gürcistan'a daha çok ihracat yapıldığını vurgulayan Tanık, ''Ancak bu 2 ülke yeni bağlantılar kurdu. Bu yüzden gelecek sezon için bu iki ülkeyle ilgili sorunlar yaşanacak. Irak ve Gürcistan'da yaşanacak sıkıntılara karşın Türkiye, yakaladığı ivmeyi gelecek sezon sürdüremese de 1 milyon ton rakamına ulaşacaktır'' diye konuştu. 
     
</TEXT>
</DOC>
