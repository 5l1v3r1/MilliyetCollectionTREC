<DOC>
<DOCNO> 363870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy02.html </URL>
<DATE> 2005/07/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bakan Akdağ "Doktor yazısı" tanımlamasını değiştirmeliyiz... 
</HEADLINE>
<TEXT>

     Sağlık Bakanı Recep Akdağ, hekimlerin ''doktor yazısı mı '' ifadesinin zihinlerden silineceği kadar düzenli reçete yazma alışkanlığına sahip olması gerektiğini kaydetti. 
     Sağlık Bakanı Akdağ, ''doktor reçetelerinin daha okunaklı'' yazılmasına ilişkin açıklamada bulundu. 
     Hekimlerin reçetelerinin ''hasta isimleri, hastalığın teşhisi, yazılan ilaçların isimleri, çeşitleri ve dozları açısından'' çok net biçimde okunması gerektiğine dikkati çeken Akdağ, şöyle devam etti 
     ''Reçeteler tercihen 'bilgisayar çıktısı' olarak hazırlanmalıdır. Ancak, her zaman bu imkan bulunmayabilir. 
     Hastane otomasyon sistemlerimizi geliştirirken ve e-sağlık çalışmalarımız çerçevesinde sağlık bilgi sistemimizi geliştirirken hedeflerimizden birisi de reçetelerin bilgisayarlarla yazılması, sisteme girmesidir. Bu, aynı zamanda sisteme giren reçetenin hem eczanelerden görünmesini sağlayabilir, hem de geri ödeme kurumlarının reçetelerle ilgili harcamaların kontrolünü kolaylaştırabilir. Bütün sağlık kuruluşlarında bunu çok kısa sürede gerçekleştirmek zor, ancak bunu bir hedef olarak koymuş durumdayız. 
     Bilgisayar çıktısı olduğunda yanlışlar asgariye inecektir. Ama bu kul işidir, kul hatasız olmuyor, bilgisayara da yanlış harf girebilirsiniz. Bu nedenle hekimlerimizin çok itina etmesini, reçetelerini düzenli ve okunaklı biçimde yazmalarını istiyoruz.'' Bu konuda ilgili birimlere uyarı gönderdiklerini ifade eden Akdağ, yanlış yazılan, yanlış algılanan bir reçete veya tedaviden dolayı hasta zarar görürse hekimin hem vicdani açıdan sıkıntıya düşeceğini, hem de hukuki sorumluluk taşıdığını söyledi. Akdağ, hekimleri uyararak onları da korumuş olduklarını kaydetti. 
     Bu konunun çok önemli olduğunu ve üzerinde hassasiyetle durulması gerektiğini vurgulayan Akdağ, ''Artık 'doktor yazısı mı ' ifadesinin zihinlerden silineceği kadar düzenli reçete yazma alışkanlığına sahip olmalıyız'' dedi. 
     Bu durumun kısmen yoğun polikliniklerde işlerin hızlı yapılmasından kaynaklanabileceğini belirten Akdağ, ''Sonuç itibariyle tedaviyi etkileyen en önemli işlerden biri olduğu için yeterli zaman ayrılmalıdır'' diye konuştu. 
     
</TEXT>
</DOC>
