<DOC>
<DOCNO> 389218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko27.html </URL>
<DATE> 2005/10/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Başkan Kadir Topbaş Sermayenin yüzde 80'i Dubai Holding'e ait 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Dubai International Properties ile anlaşması imzalanan Gayrimenkul Yatırım Ortaklığı'na Büyükşehir Belediyesi'nin yüzde 20 payla katıldığını bildirdi. 
     Çırağan Sarayı'nda düzenlenen imza töreninde konuşan Topbaş, İstanbul'u, Türkiye'yi taşıyan bir kent olarak dünya platformuna da taşımak ve hissettirmek istediklerini söyledi. 
     Sadece imar ve fen alanında yapılacak yatırımlarla dünya kenti olmanın mümkün olmadığını ifade eden Topbaş, ''Bir kent ne ölçüde dünyayı etkiliyorsa, o zaman dünya kenti olur. İstanbul üç imparatorluğa başkentlik yapan bir kent. Biz bu kentin yeniden parlayan yıldız olması için elimizden geleni yapıyoruz'' dedi. 
     Kentlerin yatırım aldıkları ve dünyaya açıldıkları ölçüde ağırlıklarını hissettirdiklerini, bu çerçevede kentlerin güvenli ve sermayeye açık bulunmasının da önemli olduğu dile getiren Topbaş, şöyle devam etti 
     ''İstanbul'un dünyaya yürüyüşünü daha da hızlandırmak, dünyayı etkileyecek noktaya getirmek için ciddi adımlar atıyoruz. Bugün Dubai International Properties ile Büyükşehir Belediye arasında imzalanan bu protokol de bunun ilk adımı. Bunun yansıması olarak İstanbul'un çok farklı yerlere geleceğine inanıyorum. Geçmişin üzerine, geleceğin güzel adımlarını atmak durumundayız.'' Gayrimenkul yatırım ortaklığını, 93 sayılı Belediye Kanunu'nun 18. maddesine dayanarak kurduklarını ve hukuk devletinin verdiği yasalar çerçevesinde çalışmalarını yapacaklarını belirten Topbaş, atılan bu adımın İstanbul'a getirisinin çok önemli olduğunu kaydetti. 
     
     TOPBAŞ SORULARI YANITLADI 

     Toplantıda daha sonra basın mensuplarının sorularını yanıtlayan Topbaş, ortaklığın yarım milyar dolarlık ilk yatırımı olan ''Dubai Towers İstanbul''un, Levent'te Büyükşehir Belediyesi'ne devredilen İETT'ye ait 46 bin metrekarelik arsa üzerine yapılacağını söyledi. 
     Topbaş, binanın 1 25 binlik nazım planları yapılırken, kentin kendi imar hadleri dışında bir yapılanmayı düşünmelerinin mümkün olmadığını, bu nedenle de binanın mevcut ulaşım akslarına uygun olacağını kaydetti. 
     ''Binanın 300 metre yükseklikte bir fikir projesi olduğunu'' belirten Topbaş, ''Bölgede 3 emsal öngörülüyor. Söz konusu arsa üzerinde 146 bin metrekare inşaat hakkı var. Bu hak yatay kullanılarak değişiklikler yapılabilir'' 
     
     ''BÜYÜKŞEHİR AYNİ SERMAYE İLE ORTAKLIĞA KATILIYOR'' 

     Topbaş, 5 milyar dolarlık bu yatırım anlaşmasının ardından başka yatırımlar da beklediklerini belirterek, ''İlk adım bir noktadan başlayacak. Biz bu ortaklığa ayni sermaye koyarak ilk adımı atıyoruz. Diğer yatırımlar buna paralel, Büyükşehir'e ait ya da kamu veya özel şahsa ait arazilerin satın alınması şeklinde devam edecek. Ortaklık çerçevesinde vizyon projelerin yanı sıra, sosyal içerikli konutlar, gecekondu dönüşüm projeleri de yapılacak'' dedi. 
     Başka bir soru üzerine de Kadir Topbaş, mevcut arsanın değer tespitinin henüz yapılmadığını belirterek, ticaret mahkemesinin yanı sıra, SPK'nın yetki verdiği bir ekspertiz şirketinin yapacağı değerlendirme sonucunda belirlenecek en yüksek değerin kabul edileceğini söyledi. 
     Topbaş, ''Büyükşehir Belediyesi gayrimenkul yatırım ortaklığına yüzde 20 pay ile katılıyor. Sermayenin yüzde 80'i Dubai Holding'e ait. Yatırım ortaklığının yüzde 49'u İMKB'de halka açılacak'' dedi. 
     Arsaya yapılacak toplam inşaat alanının 138 bin metrekare olduğunu belirten Topbaş, ancak kaç metre yükseklik olacağının kesin netleşmediğini söyledi. 
     Büyükşehir Belediyesi'nin bu yatırımdan elde edeceği karı, pay dağıtımı şeklinde alabileceğini, ya da bunun şirket bünyesinde kalarak yeni yatırımların da yapılabileceğini belirten Topbaş, 5 milyar dolarlık yatırımın arkasının geleceğini, bu boyutta kalmayacağını söyledi. 
     Topbaş yatırım ortaklığının hiçbir şekilde diğer firmalara rakip olmadığını, diğer yatırımcılarla da buna benzer açılımlar yapılacağını söyledi. 
     
     ''DİĞER YATIRIMCILARA DA AÇIĞIZ'' 

     Bu ortaklığın İstanbul'un finans, kongre, spor, fuar ve moda merkezi olmasının bir adımı olduğunu belirten Topbaş, İstanbul'un bulunduğu konum itibariyle dünya şirketlerinin merkezi olabilmesi için önemli bir yerde olduğunu söyledi. 
     Topbaş, bir başka soru üzerine de, burada kat karşılığı arazi vermediklerini, bir ortaklık kurduklarını belirterek, ''Bizim koyduğumuz sermaye 5 milyar doların yüzde 20'si. Yani biz de 1 milyar dolarlık bir sermaye koyabiliyoruz'' dedi. 
     Büyükşehir Belediye Başkanı Topbaş, bu ortaklığa girmeden önce dünya ölçeğinde diğer yatırımcılarla da görüşmeler yaptıklarını, bunun sonucunda Dubai International Properties ile ortaklığa girdiklerini belirterek, ''Bu diğer yatırımcılarla ortaklık yapmayacağımız anlamına gelmez. Yerli yatırımcı başka yatırımcılarla da temaslara hazırız'' diye konuştu. 
     
     ''YATIRIMIN İSTANBUL'A GETİRİSİ'' 

     Topbaş, belediyenin bu arsayı ihaleye çıkararak satabileceğini ya da kendisinin burada bir yatırım yapabileceğini belirterek, ''Ancak daha iyi bir yatırımcıya güzel bir hedef, kupon bir yer göstererek, böyle bir sermayenin gelmesini sağladık. Biz bir şirket gibi düşündük. Amaç en iyi şekilde bu araziyi değerlendirmek ve İstanbul'a çok ciddi şekilde finans getirisi sağlamak. Yapılacak yatırım kente katma değer ve istihdam da oluşturacak'' dedi. 
     Topbaş, yatırımın şirketin kurulması için yasal prosedürlerin tamamlanmasının ardından, 2006 yılında başlayacağını ve 2008 yılında bitirilmesinin hedeflendiğini bildirdi. 
     Toplantıda daha sonra Gayrimenkul Yatırım Ortaklığı'nın kurulmasına ilişkin protokol, İstanbul Büyükşehir Belediye Başkanı Kadir Topbaş ile Dubai Holding İcra Kurulu Başkanı Mohammed Al Gergawi tarafından imzalandı. 
     İmza töreninde Dubai Internationel Properties'in üst düzey yöneticisi Ferhan Faraidooni'de hazır bulundu. 
     Topbaş ve Gergawi, daha sonra yatırımın ilk halkasını oluşturan 'Dubai Towers İstanbul'un maket projesi önünde basın mensuplarına poz verdiler. 
     
</TEXT>
</DOC>
