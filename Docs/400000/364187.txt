<DOC>
<DOCNO> 364187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur49.html </URL>
<DATE> 2005/07/25/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İETT En az 1 yıl zam yok 
</HEADLINE>
<TEXT>

     İETT Genel Müdürü Muammer Kantarcı, İETT’nin girdi maliyetlerinden dolayı yapması gerekenin 3’te 1’i oranında zam yaptığını belirterek, "Biz Türkiye’nin ve Avrupa’nın en ucuz taşımacılığını yapıyoruz" dedi. 
     Kantarcı, zam oranlarına yönelik tepki ve eleştirilere ilişkin AA muhabirine yaptığı açıklamada, zammın gerekçelerini anlattı. 
     Kurumda 8 bin çalışanın toplu sözleşmesinin 7 yıldan beri yapılmaması nedeniyle, bağıtlanan toplu sözleşmede enflasyon dışında yüzde 26’nın üzerinde zam yaptıklarını ifade eden Kantarcı, yüzde 5-6 oranındaki memur maaş zammıyla birlikte personel giderlerinin yüzde 57’ye çıktığını ve bunun da girdi maliyetlerini yüzde 25 etkilediğini 
     kaydetti. 
     Kantarcı, yılbaşından beri akaryakıt girdilerinin de yüzde 15 arttığını belirterek, şu bilgileri verdi 
     "Bakım-onarım giderleriyle birlikte son 6 ayda girdi maliyetlerimiz yüzde 40’ın üzerinde arttı. Bu da gelir-gider oranını olumsuz yönde etkiledi ve hizmeti aksatacak noktaya geldi. İETT’nin ekonomik dengeler içerisinde ücretlerini ayarlaması gerekiyordu. 
     Yaptığımız anket sonucunda yüzde 18’in üzerinde bir zammın olumsuzluğa neden olacağını hesapladık ve bilet ücretlerine bu oranda bir zam yaptık. Dolayısıyla İETT girdi maliyetlerinden dolayı yapması gerekenin 3’te 1’i oranında zam yapmıştır." 
     
     "75 KURUŞA YOLCU TAŞIYORUZ" 
     İETT’nin günlük yolcu dağılımına göre bilet kullananların oranının yüzde 4, tam Mavi Akbil yüzde 21, indirimli Mavi Akbil yüzde 14, tam Akbil yüzde 45, indirimli Akbil yüzde 12, ücretsiz taşınan da yüzde 4 olduğunu belirten Kantarcı, "Bizim ücret politikamız, biletli yolculukları asgari düzeyde tutmak, Mavi Akbil’i teşvik edip yaygınlaştırmak" dedi. 
     Kantarcı, "Mavi Akbil ve aktarmalı ücret sisteminde İETT’nin halka inanılmaz ucuz yolculuk sunduğunu" belirterek, şunları kaydetti 
     "Bir Mavi Akbil kartı olan yolcumuz günde maksimum 2 yolculuk yapsa, 75 kuruşa taşınıyor. Dünyada İstanbul ve İzmir de dahil 75 kuruşa yolcu taşıyan bir kuruluş yok. Ayrıca ücretsiz aktarmalı sistemimiz var. 60 dakika içinde aktarma yaptığınız her otobüs, raylı sistem ve TDİ ile bedava taşınıyorsunuz. Orada da bir bedava bir tam taşıma ile 65 kuruşa taşınıyor. Dünyada böyle bir sistem yok. 
     İndirimli Mavi Akbil olduğu zaman bu rakam da 46 kuruşa düşüyor. 
     Dolayısıyla biz Türkiye’nin ve Avrupa’nın en ucuz taşımacılığını yapıyoruz." 
     
     "EN AZ 1 YIL ZAM YOK" 
     Kantarcı, Roma’da indirimli biletin 1 avro, Londra’da 2, Dublin’de 1.5 paunt olduğunu hatırlatarak, İETT’nin Avrupa’dan daha pahalı yolcu 
     taşıdığı iddiasının da gerçeği yansıtmadığını söyledi. 
     Avrupa’da toplu taşımacılığın merkezi hükümet tarafından sübvanse edildiğini, Türkiye’de ise bunun söz konusu olmadığını ifade eden Kantarcı, "Eğer ülkenin sosyo-ekonomik dengeleri içerisinde toplu taşımacılık merkezi yönetim tarafından finanse edilirse, daha ucuz taşınabilir" dedi. 
     Kantarcı, İETT’de 1 Ocak 2005’de yüzde 10’luk zammın uygulamaya konulduğunu, ancak ondan önceki 20 ay içinde de zam yapılmadığını hatırlatarak, "Şimdi yine en az 1 yıl zam yapmamayı düşünüyoruz" dedi. 
     
</TEXT>
</DOC>
