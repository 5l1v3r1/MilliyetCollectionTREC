<DOC>
<DOCNO> 357643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy05.html </URL>
<DATE> 2005/07/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li Yalçınbayır, Erdoğan'a yağ çekenleri uyardı 
</HEADLINE>
<TEXT>

     AKP Bursa Milletvekili Ertuğrul Yalçınbayır, Genel Başkan Recep Tayyip Erdoğan’a yağ çekenleri Parti İçi Demokrasi Hakem Kurulu toplantısında uyardı. Yalçınbayır, "Bu yağlar karşısında, tabirimi mazur görün, bunun karşısında, korkuyorum şu gerçekleşmesin Lider sultasına en yakın parti AK Partidir. Korkarım bu olur. Arkadaşlar, dikkat etmemiz lazım" dedi. 
     AKP’nin Mayıs ayında yaptığı Parti İçi Demokrasi Hakem Kurulu toplantısında, AKP Bursa Milletvekili Ertuğrul Yalçınbayır, parti içi demokrasiye ve parti içindeki özgürlüğe ilişkin bir konuşma yaptı. Bu toplantıda yapılan konuşmalar kitap haline getirilirken, Yalçınbayır’ın bu konuşmasının tutanağı kendi internet sitesinde de yayınlandı. 
     Yalçınbayır, burada seçimlerde listelerin genel başkanlar tarafından belirlenmemesi, parti içi demokrasinin uygulanması gerektiği görüşünü savundu. AKP’nin Grup Başkanvekili seçimini de eleştiren Yalçınbayır, birtakım yerlere seçim yapılırken belli kriterler koyulması ve o kriterlerin subjektif olmaması gerektiğini söyledi. 
     
     5 GRUP BAŞKANVEKİLİNİN 5’İ DE İMAM-HATİP KÖKENLİ OLMAZ 
     Yalçınbayır, "Ben, Türkiye Büyük Millet Meclisi grubu iyi yönetilmiyor diyebilirim. Onları yönetecek kişilerin belli formasyonları olması gerekir. 5 grup başkanvekilinin 5’i de imam-hatip kökenli olmaz. Ben, bunları söylemeliyim. Anayasaya apaçık işler, usule apaçık işler gelip geçiyor, gidiyor ama, demokrasi bu. Fakat, demokrasi, bir kültürdür, bir hedeftir. 
     Kriterler konulur, ille Ahmet, Mehmet olsun değil. Her yer için objektif kriterler, performansa dayalı birtakım tespitler yapılabilir" dedi. 
     
     MİLLETVEKİLERİ MAL BİLDİRİMLERİNİ GENEL MERKEZE DE VERMEMİŞ 
     "Siyaset rantı, rantın kaynağı bizde maalesef. O zaman, temiz siyasete gidecek yolları da, kriterleri de, parti içi demokrasiyi sağlamak bakımından geliştirmeliyiz" diyen Yalçınbayır, Genel Sekreterliği döneminde mal bildirimlerinin açık ve şeffaf olması için milletvekillerinin aynı zamanda genel merkeze de mal bildirimlerini sunmalarını istediklerini ancak büyük çoğunluğunun genel merkeze bile mal bildiriminde bulunmadığını bildirdi. 
     
     GRUP BAŞKANVEKİLLERİ "FIRÇA" ATIYOR 
     Yalçınbayır, parti gruplarında bağlayıcı grup kararlarının tüzükte istisnai hallerde alınacağının yazılı olduğunu ancak bugüne kadar AKP Grubunda hiçbir zaman, bağlayıcı grup kararı alınamadığına da dikkat çekti. 
     Yalçınbayır, "Bağlayıcı grup kararının nasıl alınacağı Türkiye Büyük Millet Meclisi, bizim yönetmeliğimizde, parti grup yönetmeliğinde belli hiç alınmadı. Ama, sıkı mı, siz aykırı oy kullanın grup başkanvekilleri döner, tek tek sayar. Oy vermişsinizdir, aykırı oy diye nitelendirir, 50 kişiyi birden yukarıya çağırır, fırça atmaya kalkar. Ben, özgürüm. Ben, rahat rahat görüşlerimi söylüyorum, oyumu kullanıyorum. Diğer arkadaşları cesaretlendirmek için yapıyorum, fitne ve fesat için yapmıyorum" dedi. 
     
     "GENEL BAŞKANA ÇEKİLEN MUAZZAM YAĞLAR..." 
     Yalçınbayır, AKP’yi lider sultasından kurtulmak için kurduklarını belirterek, seçimlerden sonra hiç unutmadığı bir anısı olduğunu söyledi. Yalçınbayır şöyle devam etti 
     "3 Kasım seçimlerinden sonra, 6’sı mıydı, 7’si miydi, ilk MKYK seçimi, MKYK toplantısı. Seçimlerin değerlendirilmesi ve genel başkana çekilen muazzam yağlar ’Siz olmasaydınız eğer, ancak yüzde 1 oy alırdık siz, Allah’ın bir lütfusunuz...’ Dedim arkadaşlar, biz, bu partiyi, ortak aklı çalıştırmak, ortak emek sarf etmek üzere kurduk. Bu sonucun alınmasında herkesi rolü vardır şüphesiz ki, Genel Başkanın kişiliğinin, durumunun çok büyük etkisi olmuştur ama, herkesin rolü olduğunu da unutmayalım. Bu yağlar karşısında, tabirimi mazur görün, bunun karşısında, korkuyorum şu gerçekleşmesin Lider sultasına en yakın parti AK Partidir. Korkarım bu olur. 
     Arkadaşlar, dikkat etmemiz lazım." 
     
     "ERDOĞAN SÜRESİ BİTİNCE NE YAPACAK" 
     "Siyaseti siyaset esnafından kurtarmak üzere biz bu partiyi kurduk" diyen Yalçınbayır, belli yerlere belli kişilerin gelmesi gibi bir gelenek olduğunu, onun için, milletvekilliği, genel başkanlık, belediye meclis üyeliği, belediye başkanlığı gibi görevlerde devridaim olmasını istediklerini söyledi. Yalçınbayır, "Ondan sonra, dediler ki 
     ’Genel Başkan Sayın Erdoğan, süresi bitince ne yapacak, daha genç kişi.’ Dedim ki, gelir, Parti İçi Demokrasi Hakem Kurulu’nun başına geçer. O partide ve ülkede demokrasinin yaygınlaşması için, manevi otoritesiyle de çok büyük şeyler yapar" şeklinde konuştu. 
     
</TEXT>
</DOC>
