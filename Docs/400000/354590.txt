<DOC>
<DOCNO> 354590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/gun05.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İftiraya uğradım 
</HEADLINE>
<TEXT>


Diyarbakır DHA 

Diyarbakır'da geçen hafta töre cinayetine kurban giden Ferit Demir'le ilişkisi olduğu iddiasıyla aile meclisi kararıyla yapılan infazdan yaralı kurtulan 18 yaşındaki N.K., hayati tehlikeyi atlattı. 
N.K., tedavi gördüğü hastaneden ailesine mesaj göndererek, "Yasak ilişki yaşamadım. İftiraya uğradım" dedi. 

'Devlet korusun' 
Merkeze bağlı Kozan köyünde kayınbiraderi A.T. 14 tarafından kurşun yağmuruna tutulan K., devletin kendisini koruma altına almasını istedi. N.K., şunları anlattı 
"Yengem, 'Herkes senin için ağlıyor' dedi. Benim ve Ferit'in öldürülmesi için 2 aile meclisinde töre gereği karar alındığını öğrendiğimde geç kalmıştım, kaçamadım. Gece odamda yatıyordum. Ağzımı bir el kapattı. Kayınbiraderimdi. Bana 'bağırma' dedi. Elindeki silahla rasgele ateş etti. İftira attılar. Eşimi canımdan çok seviyorum. Ailem beni affederse evime dönmek istiyorum." 
K.'yı 8 saat süren ameliyatla hayata döndüren Prof. Dr. Yusuf Yağmur, "Vücuduna 5 kurşun giriş ve çıkış yapmıştı. 3 kurşun da vücudunda kalmıştı. Bunları aldık. Durumu iyiye gidiyor" diye konuştu. 



</TEXT>
</DOC>
