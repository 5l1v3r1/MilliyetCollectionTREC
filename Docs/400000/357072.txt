<DOC>
<DOCNO> 357072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo19.html </URL>
<DATE> 2005/06/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş'a Lucescu engeli 
</HEADLINE>
<TEXT>

     Mehmet ÇİFTÇİ İSPANYA, DHA 

BEŞİKTAŞ, İspanya’da hangi golcüye el atsa eski teknik direktörü Mircea Lucescu da talip oluyor. Beşiktaş ile Lucescu arasındaki transfer savaşları İspanyol Zaragoza takımını çileden çıkardı. 
     Beşiktaş’ın eski teknik direktörü Mircea Lucescu’nun, siyah beyazlı kulübün talip olduğu Osasuna takımında forma giyen Sırp Miloşeviç ve Real Sociedad’ın oyuncusu Darko Kovaçeviç’ten sonra, şimdi de Deportivo La Coruna’nın Uruguaylı golcüsü Walter Pandiane’ye de talip olması İspanyol gazetesi El Periodico’ya manşet oldu. "İspanya’da Beşiktaş ile Ukranya’nın Shaktar Donetsk takımları arasındaki santrafor savaşı" başlığı altında verilen haberde, Zaragoza’nın hangi santrafora el atsa bu ikilinin arasındaki savaşın su üstüne çıktığına dikkat çekti. 
     El Periodico gazetesi, Zaragoza takımının son olarak Deportivo La Coruna’nın golcü futbolcusu Uruguaylı Pandiane’yi satın almaya kalkıştığı, ancak 2 milyon Euro olan bu futbolcunun bonservisinin bu iki takımın çekişmesi yüzünden 4 milyon Euro’ya fırladığını yazdı. 
     Pandiane’nin menajeri Eugenio Botas’ın da doğruladığı haberde, Beşiktaş’ın Deportivo’ya son olarak 3.5 milyon Euro teklif götürdüğü ve aynı miktarı Lucescu’nun Shaktar Donetsk takımının da vermesi üzerine iki takım arasında büyük bir çekişme yaşandığını söyledi. 
     El Periodico gazetesi ayrıca Ukranya’nın Shaktar Donetsk kulübünün Milosovic ve Kovacevic’e de talip olduğunu ve bu iki futbolcunun menajerleriyle de masaya oturduğunu iddia etti. 
     
</TEXT>
</DOC>
