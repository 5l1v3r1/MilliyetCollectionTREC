<DOC>
<DOCNO> 386406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy24.html </URL>
<DATE> 2005/10/13/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Melih Gökçek'ten iftar yemeği 
</HEADLINE>
<TEXT>

     Ankara Büyükşehir Belediye Başkanı Melih Gökçek, Büyükşehir Belediye Meclisi üyelerine iftar yemeği verdi. 
     Gökçek, Belediye Evi'ndeki yemeğin ardından yaptığı konuşmada, Meclis üyelerinin çok uyumlu çalıştığını söyledi. 
     Belediye Meclisi'nde, Ankara ile ilgili son derece yerinde kararlar alındığını vurgulayan Gökçek, üyelere çalışmalarından dolayı teşekkür etti. 
     Ankara'daki kentsel dönüşüm projeleri için 7 milyar dolar tutarında kaynak ayırdıklarını anlatan Gökçek, projelerin, bu paranın 5.5 milyar dolarını kendi içinde sübvanse edeceğini ifade etti. 
     Kentteki çalışmaların hepsinden gereken verimin alındığını vurgulayan Gökçek, ''Uzun süre Ankara dışında kalanlar, geri döndüklerinde kenti tanıyamadıklarını söylüyorlar. Bu bizim için sevindirici'' dedi. 
     Gökçek, ''Ankara, bu sene çimento konusunda çok ciddi sıkıntılar yaşayacak. Bunun nedeni bizim kente yaptığımız yatırımlar olacak. Çimento fabrikası kurmak isteyenler varsa hemen kursunlar'' diye konuştu. 
     
</TEXT>
</DOC>
