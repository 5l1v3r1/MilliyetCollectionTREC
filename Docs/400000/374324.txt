<DOC>
<DOCNO> 374324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun16.html </URL>
<DATE> 2005/08/31/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Merkel'in partisi, 'imtiyazlı ortaklık'ta diretiyor 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı Edmund Stoiber, Türkiye ile 3 Ekim'de başlanacak AB üyelik müzakerelerinin tam üyelikle sonuçlanacağına inanmadıkları için imtiyazlı ortaklık seçeneğinin müzakere kapsamına alınmasını istediklerini söyledi. 
     Stoiber, Almanya'da akredite olan yabancı gazeteciler için başkent Berlin'de düzenlediği basın toplantısında, Türkiye'nin her zaman dost bir ülke olduğunu, bu nedenle Türkiye ile her zaman yakın ve dürüst ilişkiler istediklerini belirterek, ''Türkiye ile müzakerelerin AB üyeliğiyle sonuçlanacağına inanmadığımız için imtiyazlı ortaklık seçeneğini müzakere kapsamına almak istiyoruz'' dedi. 
     Ukrayna gibi ülkelerle de imtiyazlı ortaklık istediklerini ifade eden Stoiber, ''İktidara gelirsek yapılan sözleşmeleri iptal edemeyiz. Türkiye'nin müzakereler sonucunda hayal kırıklığına uğramasını istemiyoruz. Tam üyelik gerçekleşmezse, en azından imtiyazlı ortaklığı sağlayarak başarı elde etmiş olacağız'' diye konuştu. 
     Türkiye'nin AB üyeliğinin siyasi bir karar olduğunu, bu konuda sonuçta birçok Avrupa ülkesinde yapılacak referandumlar sonucunda karar verileceğini kaydeden Stoiber, ''Almanya'da insanların çoğu, Türkiye'nin AB üyeliğiyle birliğin sınırlarının aşırı derecede genişleyeceğine inanıyor. 'Türkiye'den çok fazla ilticacı geliyor. Neden bu ülkeyi AB'ye alıyoruz' diyorlar. Türkiye, AB'ye girmek istiyor, diğer bir yandan da AB ülkesi olan Kıbrıs'ı Rum kesimi tanımıyor'' ifadesini kullandı. 
     ''Kendilerinin Türkiye'ye karşı adil ve açık davranmak istediklerini, Türkiye konusunda AB ülkelerinde yapılacak olası referandumlarda tam üyeliğin onay göreceğini sanmadığını'' söyleyen Stoiber, Türkiye'ye bu nedenle imtiyazlı ortaklık önerdiklerini tekrarladı. 
     Türkiye'nin sınırlarının da göz önünde bulundurulması gerektiğini ifade eden Stoiber, ''Türkiye'nin topraklarının yüzde 96'sı Avrupa'da değil. Kültürel farklılıklar var. İnsanların çoğu da böyle düşünüyor. Türkiye, her zaman dost bir ülke olmuştur. Zor zamanlarda da köprü vazifesi görmüştür. Biz Türkiye'ye karşı değiliz. İşbirliğini güçlendirmek istiyoruz. Ancak daha şimdiden AB içinde de mali tartışmalar var. Anadolu'da ise GSMH Avrupa ortalamasının yüzde 22'si kadar'' diye konuştu. 
     
     'İMTİYAZLI ORTAKLIK' 
     Stoiber, ''imtiyazlı ortaklık''tan ne anladığı sorusuna, ''Türkiye ile Ortaklık Anlaşması var, ancak Türkiye güvenlik konularında, ekonomik ve sosyal konularda AB'ye entegre olmuş değil. Bu konularda daha sıkı işbirliği yapılabilir. Bunun yanı sıra insanların isteklerini de dikkate almak zorundasınız. Halkın büyük bölümü Türkiye'nin AB üyeliğini kabul etmezse bunu destekleyemezsiniz'' karşılığını verdi. 
     Stoiber, eski Alman hükümetlerinin neden Türkiye'ye AB perspektifi sundukları sorusunu da, ''Biz bugün sadece 6 üyeden oluşan bir Birlik değiliz. Daha önce verilen sözler o zamanların şartlarına dayanarak verildi. Günümüzde sadece bir ekonomik topluluk değiliz'' diye cevapladı. 
     Stoiber, Türkiye'nin AB üyeliğini halkın ilgisinden dolayı seçim mücadelesi sırasında gündeme getirdiklerini, ancak bunun kendileri için ana seçim konusu olmadığını kaydetti. 
     Stoiber, seçim mücadelesi sırasında göç ve uyum konularına neden hiç değinmedikleri şeklindeki bir soruya karşılık da, ''Göç konusunda uzlaşmaya vardık. Bu konuda iktidar partileriyle anlaşamadığımız bir nokta kalmadı. Yabancı çocukların dil öğrenmeleri önemli. Eyaletler de bunun için daha fazla para harcamaya başladı. Çocukların okula başlamadan anaokullarında dil öğrenmeye başlamalarını istiyoruz'' dedi. 
     Yabancı çocukların iyi bir şekilde Almanca öğrenmelerinin, gelecekte iş bulmalarını da kolaylaştıracağını ifade eden Stoiber, bu nedenle Almanya'da yaşayan ailelerin, çocuklarını okutmak için Türkiye'ye göndererek, daha sonra Almanya'ya getirmelerine de karşı çıktıklarını, çocukların en erken yaşlarda Almanca öğrenmeye başlamaları gerektiğini savundu. 
     Stoiber, ''Müslümanlar için bir resmi tatil günü istenmesi sizi neden bu kadar rahatsız ediyor'' şeklindeki soruyu da, ''Bir ülkede yaşıyorsanız, o ülkenin kültürüne saygı duymalısınız. Ben de bir Müslüman ülkede yaşasam Hıristiyanlar için bir resmi tatil günü istemezdim'' diye cevapladı. 
     Stoiber, iktidara gelmeleri durumunda Almanya'nın Ortadoğu konusunda daha etkili rol oynayıp oynamayacağı şeklindeki sorusuna karşılık da, Almanya'nın siyasi açıdan bölgede tek başına etkili olamayacağını, ancak AB, ABD, Rusya ve BM ile birlikte çaba harcayabileceğini söyledi. 
     İç politikayla ilgili olarak, 18 Eylül'de yapılacak genel seçimlerden sonra Sosyal Demokrat Parti SPD ile büyük bir koalisyon oluşturmak istemediklerini belirten Stoiber, seçimleri kazanmaları durumunda kendisinin de oluşacak ortama göre federal hükümette yer alıp almamayı düşüneceğini kaydetti. 
     
</TEXT>
</DOC>
