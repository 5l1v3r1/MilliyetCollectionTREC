<DOC>
<DOCNO> 368889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun26.html </URL>
<DATE> 2005/08/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
British Airways'in 100 bin yolcusu aç kaldı... 
</HEADLINE>
<TEXT>

     İngiliz havayolları yiyecek-içecek firmasının işçileriyle idaresi arasındaki tartışma yüzünden, British Airways BA uçaklarındaki yolcular aç kaldı. 
     Heathrow havalimanındaki yiyecek-içecek firması Gate Gourmet'deki tartışma yüzünden uçaklara yiyecek dağıtımı yapılmayınca, 140'ı uzun uçuş olmak üzere 410 seferdeki 100 bin kadar yolcuya yemek servisi yapılamadı. BA sözcüsü, uçaklarda şu anda sadece su, çay ve kahve servisinin yapılabildiğini söyledi. 
     BA yetkilileri, durumdan haberdar etmek için özellikle uzun seferlere çıkacak yolcularla temas kurmaya çalıştıklarını ve uçuş öncesinde kendilerine kumanya ya da uçuştan önce kullanılmak üzere yiyecek bileti verdiklerini bildirdiler. 
     Gate Gourmet'deki tartışma, şirketin sezonluk işçi çalıştırma kararı üzerine greve başlayan 300 işçisini kovması sonucu başlamıştı. 
     
</TEXT>
</DOC>
