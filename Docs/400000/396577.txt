<DOC>
<DOCNO> 396577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/dunya/adun.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman istihbaratının Bush'u sarsan iddiası 
</HEADLINE>
<TEXT>


ABD, Saddam'ın kitle imha silahları konusunda temel kaynak olan, 'Curveball' kod adlı Iraklı muhbirin verdiği bilgileri Irak'ın işgaline zemin hazırlamak için abartmış 

Sema Emiroğu 


Bush yönetiminin Irak'ın işgaline gerekçe olarak kullandığı, "bu ülkenin elinde kimyasal ve biyolojik kitle imha silahları bulunduğu" iddiasının en önemli kaynağı olan "Curveball" kod adlı Iraklı muhbirin "ruhsal yönden dengesiz" bir kişi olduğu ve verdiği bilgilerin de Bush yönetimi ve CIA tarafından tahrif edilerek kullanıldığı öne sürüldü. 
ABD'de yayımlanan saygın Los Angeles Times gazetesinin dün manşetten verdiği habere göre, gazeteye konuşan Alman Federal İstihbarat Servisi'nin BND 5 üst düzey yetkilisi, 1999'da Irak'tan kaçarak Almanya'ya sığınan "Curveball"un beyzboldaki karşılanması zor kavisli atış kendilerine, kitle imha silahı üretimi sürecinde bizzat faaliyet gösterdiği ya da bu tür silahların Irak'ta üretildiğine tanık olduğu şeklinde bir bilgi vermediğini belirttiler. Kimya mühendisi olan ve şimdi 30'lu yaşlarında bulunan Iraklı muhbiri gözetim altında tutan, sorgulayan ve aldıkları bilgileri CIA'ya aktaran Alman istihbaratçılar, Curveball kaynaklı bilgilerin ABD Başkanı George W. Bush ve dönemin ABD Dışişleri Bakanı Colin Powell tarafından kamuoyuna yanlış yansıtıldığını öne sürdüler. Alman istihbaratçılara göre, Başkan Bush savaştan önce Irak'ın yedi mobil biyolojik silah üretme istasyonuna sahip olduğunu söylerken, Dışişleri Bakanı Powell da 5 Şubat 2003'te BM Güvenlik Konseyi'nde yaptığı konuşmada Irak'ın varsayılan kitle imha silahları hakkındaki iddialarını dile getirirken kaynağı Curveball olan istihbaratı, çarpıttı ve abarttı. 

Duyunca şoke olduk 
Iraklı kaçağı 6 yıl boyunca ellerinde tutan Alman istihbaratçılar, Iraklı'nın verdiği bilgilerin genelde muğlak, çoğunlukla ikinci el ve doğrulanamayan nitelikte olduğunu söylediler. "Verdiği bilgiler somut değildi. Söylediklerini doğrulayamadığımızı Amerikalılara bildirdik" diye konuşan üst düzeyde bir BND yetkilisi, Curveball'ın iddialarının Powell'ın ağzında nasıl da bir savaşın gerekçesine dönüştüğünü duyunca "şoke olduklarını" anlattı. 
Curveball olayı hakkında ilk kez konuşan Alman yetkililer ayrıca muhbirin duygusal ve ruhsal sorunları bulunduğunu söylediler. Muhbirle ilgilenen bir BND yetkilisi, "Bu adam istikrarlı ya da psikolojik açıdan dengeli bir kişi değil" derken, bir başka BND yetkilisi, "Bu adam tümüyle normal bir kişi değil" ifadesini kullandı. 

Komiteden tescilli 
Irak'taki kitle imha silahları fiyaskosunu araştırmak amacıyla Başkan Bush tarafından kurulan bir komite, bu yıl yayımladığı raporunda, "Curveball" lakaplı muhbirin, ABD'nin Bağdat'ı biyolojik silahlara sahip olmakla suçlamasının ardındaki temel kaynak olduğunu bildirmişti. 


</TEXT>
</DOC>
