<DOC>
<DOCNO> 391712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko14.html </URL>
<DATE> 2005/11/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Otomotiv ihracatında 10 ayda 2004'e yaklaşıldı... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılın 10 ayında yüzde 24.1 oranında artarak 10 milyar 577 milyon dolara ulaştı. 
     Sektör, bu rakamla 2004 yılının tamamında yapılan 10 milyar 705 milyon dolarlık ihcata yaklaştı. 
     AA muhabirinin, Uludağ İhracatçı Birlikleri UİB verilerinden derlediği bilgiye göre, bu yılın Ocak-Ekim döneminde, ihracat kalemleri arasında 3 milyar 592 milyon 657 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     Binek otomobil ile otomotiv yan sanayi ihracatı, sadece 10 ayda, 2000 yılındaki 2 milyar 636 milyon dolarlık toplam otomotiv ihracatını geride bırakırken, 3 milyar 865 milyon dolarlık 2001 yılı ihracatına ise yaklaştı. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları ile özel amaçlı diğer çekicilerde ihracat geriledi. 
     
     İHRACAT, EKİM'DE YÜZDE 18 ARTTI 
     Ocak-ekim döneminde yüzde 24.1 oranında artarak 10 milyar 577 milyon 27 bin dolara ulaşan ihracat, geçen yılın aynı döneminde 8 milyar 516 milyon 791 bin dolar olarak gerçekleşmişti. 
     İhracat, ekim ayında ise yüzde 18'lik artışla 1 milyar 112 milyon 190 bin dolara ulaştı. İhracat, geçen yılın aynı ayında ise 939 milyon 1 bin dolarda kalmıştı. 
     İhracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25, Mayıs'ta yüzde 35, Haziran'da yüzde 15 oranında artış kaydederken, Temmuz'da yüzde 6 oranında düşmüş, Ağustos'ta yüzde 4, Eylül'de de yüzde 16 oranında artmıştı. 
     
     ALMANYA İLK SIRADA 
     Sektör, yılın 10 ayında 15 serbest bölgenin yanı sıra 174 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 579 milyon 769 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Romanya izledi. 
     Sektör, bu dönemde Antigua ve Bermuda, Hollanda Antilleri, Tacikistan, Nijer, Filistin, Somali, Ruanda, Kongo ve Zaire, Doğu Timor, Rasul Hayma ve Fiji ile Mardin ve TÜBİTAK serbest bölgelerine ilk kez ihracat yaptı. 
     
</TEXT>
</DOC>
