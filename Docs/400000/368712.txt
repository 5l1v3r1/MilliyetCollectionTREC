<DOC>
<DOCNO> 368712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur05.html </URL>
<DATE> 2005/08/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Diyanet'in hac tipleri ve ücretleri belirlendi... 
</HEADLINE>
<TEXT>

     Diyanet İşleri Başkanlığı, bu yıl hacca gidecek olanlar için normal, normal yemekli, müstakil odalı ve otel tipleri olmak üzere farklı hac tiplerinde 10 çeşit ücret seçeneği sunuyor. 
     AA muhabirinin aldığı bilgiye göre, Diyanet, hacı adayları için hac tiplerini ve ücretlerini belirlerken, "Hac İlmihali", "Haccı Anlamak", "Kutsal İklimde Dua", "Kur’an-ı Kerim Meali" ve 2 ciltlik İlmihal kitaplarının verilmesini de kararlaştırdı. 
     Buna göre, normal hac tipini seçen hacı adayları kutsal topraklarda 30-45 gün kalacaklar ve 1740 avro ödeyecekler. Bu tipi seçen hacı adaylarına sadece Medine’de 8 gün yemek verilecek ve Mekke’de ise yeme-içme ihtiyaçlarını kendileri karşılayacaklar. Normal yemekli tipi tercih eden hacı adayları ise 1900 avro ödeyecekler, kahvaltı ve tabldot usulü 2 öğün yemek verilecek. Çay ve su self servis olacak. Bu hac tipini seçen hacı adayları, Adana, Ankara, Antalya, Bursa-Yenişehir, Dalaman, Diyarbakır, Erzurum, Isparta, İstanbul-Atatürk-Sabiha Gökçen, İzmir, Kayseri, Konya, Nevşehir, Samsun, Trabzon ve Van havalimanlarından çıkış yapacaklar. Binalardaki odalar karyolalı ve klimalı olacak, ancak mutfak, banyo ve tuvaletleri müşterek kullanacaklar. Hacı adayları, şeytan taşlamaya gidiş-dönüş ücretlerini de kendileri ödeyecek. Müstakil odalılardan birinci tipi tercih edenlerin 2 kişilik odada kişi başı 3 bin 260 avro, 3 kişilik odada kişi başına ise 2 bin 910 avro ödemeleri gerekiyor. Müstakil odalı 2. tip için hacı adayları, 2 kişilik odada kişi başı 3 bin 155 avro, 3 kişilik odada kişi başı 2 bin 890 avro ödeyecekler. Bu grubu tercih eden hacı adaylarının çıkışları Ankara ve İstanbul Atatürk havalimanlarından olacak. Müstakil odalı 3. tipi seçen hacı adaylarının da 2 kişilik odada kişi başı 2 bin 660 avro, 3 kişilik odada kişi başı 2 bin 500 avro ödemeleri gerekiyor. Bu tipi tercih eden hacı adayları, Mekke ve Medine’de içinde tuvalet ve banyosu bulunan karyolalı ve klimalı 2 veya 3 kişilik odalarda kalacaklar. Sabah kahvaltısı ve tabldot usulü iki öğün yemek verilecek. Yemek salonunda ve resepsiyonda su ile meşrubat büfeleri bulunacak, servislerini kendileri yapacak. 
     
     5 YILDIZLI OTELLER 4 BİN AVRODAN BAŞLIYOR 

     5 yıldızlı otellerde konaklayarak hac görevini yerine getirmek 
     isteyen hacı adaylarının da 16 gün kalacakları 2 kişilik odada kişi başı 5 bin 735 avro ödemeleri gerekiyor. 3 kişilik odada kalmak isteyenler ise kişi başı 5 bin 320 avro, 2. otel tipini seçmek isteyenler de yaklaşık 13 gün kalacakları odalar için 2 kişilik odalarda kişi başı 5 bin 325 avro, 3 kişilik odada kişi başı 4 bin 915 avro ödeyecekler. Bu grupta hacca gitmek isteyenler, Ankara ve İstanbul Atatürk havalimanlarından hareket edecekler ve Mekke’de Sheraton, Medine’de ise Hilton otelinde konaklayacaklar. Sabah kahvaltısı ve iki öğün yemek açık büfe olarak verilecek. Otellerde açık büfe ve normal hizmet dışındaki özel talepleri oda servisi,telefon vs. , ilave ücrete tabi olacak ve otel görevlilerince hacılardan ayrıca tahsil edilecek. 
     
     HACILARIN ZİYARET YERLERİ 

     Hacı adayları, kutsal topraklarda kaldıkları süre içerisinde Mekke’de, Cin Mescidi Cinlerin Kur’an-ı Kerim dinlediği yer , Cennetü’l Mualla Hazreti Hatice’nin kabri , Mina Hazreti İbrahim’in oğlu Hz. İsmail’i kurban etmek istediği ve şeytan taşlamanın gerçekleştiği yer , Müzdelife, Arafat ve Hazreti Peygamberin doğduğu evi, Medine’de ise Cennetü’l Baki, Kuba Mescidi İslam’da ilk inşa edilen mescit , Yedi Mescitler Hendek Savaşı’nın yapıldığı yer , Mescid-i Kıbleteyn Kıblenin Mescid-i Aksa’dan Mescid-i Haram’a döndürüldüğü mescit , Uhud Şehitliği’ni Uhud Savaşı’nın yapıldığı ve Hz. Hamza ile diğer Uhud şehitlerinin bulunduğu yer ziyaret edecekler. 
     
     SAĞLIK HİZMETLERİ 

     Öte yandan, Diyanet sağlık ekiplerince Mekke’de 150, Medine’de 50 yataklı Diyanet hastanesinde, evlerin bulunduğu bölgelerde açılacak polikliniklerde, sağlık merkezi ve sağlık ocaklarında, gezici sağlık ekiplerince Mekke ve Medine’deki evlerde, Arafat’ta Diyanet Sahra Hastanesi’nde, 15’i tam donanımlı 20 adet ambulansla, Mina’da seyyar sağlık ekipleriyle sağlık hizmeti verilecek. 
     
     HACILARIN DİKKAT ETMESİ GEREKENLER 

     Hacı adaylarının, Türkiye’de iken parasını Vakıflar Bankası’nın Meşrutiyet Şubesi’ndeki 4041522 No’lu ABD Doları emanet hesabına yatıranlara, Mekke ve Medine’deki hac muhasebesinden, istediği zaman dilediği kadar para verilecek. Ayrıca, hacı adına yakınları da aynı hesaba para yatırabilecek. 
     Diyanet İşleri Başkanlığı, hacı adaylarının kurban kesiminde de mağdur olmamaları için İslam Kalkınma Bankası aracılığı ile kestirmeleri önerisinde bulundu ve Mekke’de kurban kestirme konusunda birçok dolandırıcılık olayı yaşandığını hatırlatarak, kafile başkanlarının talimatına uyulmasını istedi. 
     Hacı adaylarının karşılaştıkları problemleri, önce grubun din görevlisine, çözümlenmezse kafile başkanına, yine çözümlenmezse Diyanet İşleri Başkanlığı Bölge İrtibat Bürosuna, evini bulamayan hacı adaylarının da yaka kartının arkasındaki mevcut telefonları arayarak, bulunduğu yeri ilgililere bildirmeleri gerekiyor. 
     
     HACI ADAYLARINA UYARILAR 

     Her hacının uçaktaki serbest bagaj hakkının üzerindeki fazla yükler için alınacak ücreti, hacı kendisi ödeyecek. 
     Hacı adayları, Hac Kontenjan Belgesi’ni aldıktan sonra kesin kayıt yaptıracak, Ramazan Bayramı’ndan sonra Müftülükçe düzenlenecek eğitim seminerlerine katılacaklar. Verilen hac malzemelerini müftülükten alarak elbiselik kumaştan, modeline uygun elbise diktirecek ve Menenjit aşısını yaptırarak aşı kartını muhafaza edecekler. 
     Hac kayıtları, 19 Ağustos 2005’te sona erecek. Yedeklerin kesin ise kayıtları 22 Ağustos - 2 Eylül 2005 tarihleri yapılacak. 
     Hac ücretleri 3 taksitte ödenebilecek. Ayrıca, petrol fiyatlarında düşüş olması ve THY’nin bilet ücretlerini düşürmesi halinde aradaki fark Diyanet tarafından hacı adaylarına geri ödenecek. 
     
</TEXT>
</DOC>
