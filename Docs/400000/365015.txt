<DOC>
<DOCNO> 365015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun43.html </URL>
<DATE> 2005/07/28/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Irak'ta direnişçilere hava saldırısı 9 ölü 
</HEADLINE>
<TEXT>

     Irak’taki Amerikan kuvvetleri, direnişçilere ait olduğu sanılan yerlere hava saldırısı düzenledi. Saldırıda 9 isyancının öldüğü bildirildi. 
     Amerikan ordusundan yapılan açıklamada, hava saldırısının, 3. 
     Tabur, 25. Deniz Piyadeleri Alayı ve Irak 1. Tümeni’ne Haditha’nın batısındaki bir köyde çeşitli binalardan ateş açılması üzerine başlatıldığı belirtildi. 
     Savaş uçaklarının binaları lazer güdümlü bombalarla vurdukları, hedef alınan 3 binanın yerle bir edildiği bildirildi. 
     Açıklamada, öldürülen isyancıların 5’inin Suriyeli olduğu belirtildi ancak ordunun bunu nasıl saptadığı açıklanmadı. 
     Operasyonda direnişçi olduğu sanılan 2 kişi de tutuklandı. 
     Bu arada, Bağdat’ın kuzeyindeki iki kentte çıkan çatışmalarda 6 Iraklı asker öldü. 
     Güvenlik yetkilileri, direnişçilerin Bakuba’da 3, Han Bani Saad’da 2 kontrol noktasına havan toplarıyla saldırdığını söylediler. 
     
</TEXT>
</DOC>
