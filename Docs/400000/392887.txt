<DOC>
<DOCNO> 392887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur36.html </URL>
<DATE> 2005/11/07/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Milletvekilinden ilçesine vefa... 
</HEADLINE>
<TEXT>

     AK Parti Diyarbakır Milletvekili Cavit Torun, Diyarbakır'ın Çermik İlçesi'nde, kendi imkanlarıyla 8 derslikli okul yaptırdı. 
     Milletvekili Torun, ''Şundan emin olun ki bu yaptığımı bir gün içinde unutup yenisini hayal edeceğim'' dedi. 
     Çermik İlçesi'nde, adının verildiği 8 derslikli okulun açılışını yapan Torun, ilk emri ''Oku'' olan ve ''İlim Çin'de de olsa arayınız, iki günü birbirine eşit olan aldanmıştır'' diyen bir inancın mensupları olduklarını belirterek, hayatı boyunca hayalini kurduğu bir işi yapmaktan mutlu olduğunu söyledi. 
     Maddi durumu itibariyle belki de böyle bir şeyi yapacak en son kişi olduğunu ifade eden Torun, ''Bu ilçede doğdum. İlkokulu burada okudum. 5 yıl boyunca siyah önlükle gidip geldiğim okul boyunca hiç kazağım, ceketim olmadı. Altı delik cizlavit lastik ayakkabıyla ayaklarımız vıcık vıcık olur hep hastalanırdık. Maddi durumun kıt olduğu zor yıllardı'' dedi. 
     Okulda tören yapmadan eğitime başlatmak istediğini ancak arkadaşlarının isteği üzerine tören yaptıklarını kaydeden Torun, ''Şundan emin olun ki bu yaptığımı bir gün içinde unutup yenisini hayal edeceğim'' diye konuştu. 
     Törende konuşan Vali Efkan Ala ise dünyanın değiştiğini, artık okumayan çocukların işçi bile olamadığını belirterek, şunları söyledi 
     ''Bu kadar hızlı değişen dünyada en önemli enstrüman haline gelen eğitim için kendi cebinden okul kazandıran milletvekiline teşekkür ediyorum. Ayrıca, daha önce milletvekilleri 'Sayın Valim bizim oralara da okul yapsak' derlerdi. Şimdi bakıyorum ki milletvekilleri kendileri okul yapıyor artık gelip 'Açılışı birlikte yapsak' diyorlar. Bunun için de teşekkür ediyorum.'' 
     
</TEXT>
</DOC>
