<DOC>
<DOCNO> 384506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko42.html </URL>
<DATE> 2005/10/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Rehn, Babacan ile görüştü... 
</HEADLINE>
<TEXT>

     AB Komisyonu'nun Genişlemeden Sorumlu Üyesi Olli Rehn, Devlet Bakanı ve Başmüzakereci Ali Babacan ile Babacan'ın Hazine Müsteşarlığı'ndaki makamında görüştü. 
     Basına kapalı olarak gerçekleşen görüşmenin ardından gazetecilere kısa bir açıklama yapan Rehn, Babacan ile yapıcı bir görüşme yaptıklarını belirterek, bundan sonraki süreçte nelerin karşılarına çıkacağı konusunu ele aldıklarını belirtti. 
     ''3 Ekim'den iki gün sonra gelerek AB'nin ne kadar ciddi ve taahhütlerine bağlı olduğunu göstermek istedim'' diyen Rehn, Babacan ile görüşmelerinde süreçle ilgili teknik ve pratik konuları ele aldıklarını bildirdi. 
     Rehn, 20 Ekim'de ilk konu başlığına ilişkin taramanın başlayacağını bildirirken, 9 Kasım'da da ilerleme raporunun çıkacağını söyledi. 
     Bundan sonraki sürecin müzakerelerin hızına bağlı olduğuna işaret eden belirten Rehn, hukukun üstünlüğü, insan hakları gibi konuların önemine dikkat çekti. 
     ''Bundan önceki süreçte bazı zor anlar oldu, ama artık yeni bir döneme geçiyoruz'' diyen Rehn, bundan sonraki süreçte açık bir şekilde tanımlanmış bir müzakere metninin ellerinde olacağını belirtti. 
     Devlet Bakanı ve Başmüzakereci Ali Babacan ise görüşmede şu ana kadarki süreci değerlendirdiklerini ve bundan sonraki yapılacak çalışmaları ele aldıklarını söyledi. 
     Babacan, Türkiye'nin AB üyeliğinin çok geniş bir coğrafi alanı derinden etkileyecek bir süreç olduğunu sözlerine ekledi. 
     
</TEXT>
</DOC>
