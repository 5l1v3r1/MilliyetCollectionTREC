<DOC>
<DOCNO> 364357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko03.html </URL>
<DATE> 2005/07/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye'nin dev firmaları açıklanıyor 
</HEADLINE>
<TEXT>

     İstanbul Sanayi Odası İSO Türkiye'nin en büyük 500 sanayi kuruluşunu bugün açıklayacak. 
     İSO Başkanı Tanıl Küçük tarafından açıklanacak olan listenin geçen seneki şampiyonu Tüpraş'tı. 
     İstanbul Sanayi Odası'nın Türkiye'nin 500 Büyük Sanayi Kuruluşu 2004 Yılı Raporu'nun sonuçları, İSO Yönetim Kurulu Başkanı C.Tanıl Küçük tarafından basın toplantısıyla kamuoyuna duyurulacak. 
     Raporda sanayi kuruluşları hakkındaki veriler, üretimden satışlar, satış hasılatı, katma değer, öz sermaye, net aktifler, dönem karı ve zararı, ihracat ve istihdam başlıkları yer alacak. 
     
     37 yıldır düzenleniyor 
     İstanbul Sanayi Odası'nın ilk defa 1968 yılında 100 Büyük Sanayi Kuruluşu olarak başlattığı ve yıllar içinde geliştirerek, 1981'den itibaren Türkiye'nin 500 Büyük Sanayi Kuruluşu olarak sürdürmekte olduğu çalışması, 37 yıldır Türkiye ekonomisinin ve sanayiinin gelişimine ışık tutması açısından büyük önem taşıyor. 
     İSO'nun geçen yıl yaptığı listenin ilk sırasında Tüpraş yer almıştı. 
     Tüpraş'ın 8.2 katrilyon liralık üretimden satış ile birinci olduğu listede, bir önceki yıl 13'üncü sırada bulunan Ford Otomotiv Sanayii A.Ş. 2 katrilyon 425 trilyon lirayla ikinci sırayı almış ve böylece İSO 500 sıralamasında ilk kez üretimden satışlarda bir özel sektör kuruluşu ikinci sıraya yerleşmişti. 
     2002 yılının ikincisi Elektrik Üretim A.Ş. ise 2003'de 2 katrilyon 166 trilyon 932 milyar 961 milyon lira ile üçüncü oldu. 
     
     Ağırlık özel sektörde 
     2003 listesinde ilk 10 kuruluşun 7'si özel, 3'ü kamu kuruluşlarından oluşurken, sıralamada Oyak Renault 2 katrilyon 51 trilyon lira ile dördüncü, Arçelik 2 katrilyon 4 trilyon lira ile beşinci sırayı aldı. 
     İlk 10'da yer alan diğer firmalar ise şöyle 
     "Ereğli Demir Çelik, Tofaş, Türkiye Şeker Fabrikaları, Vestel ve Aygaz" 
     
</TEXT>
</DOC>
