<DOC>
<DOCNO> 358121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur10.html </URL>
<DATE> 2005/07/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kızını sevdiğine verdi, kurşunlandı 
</HEADLINE>
<TEXT>

     Hasan KILIÇ OSMANİYE, DHA 
     

      OSMANİYE’de, kızı 19 yaşındaki Sema Şahin’i kardeşleriyle evlendirmek isteyen akrabalarına vermeyen 40 yaşındaki Mustafa Şahin, kızın sevdiği gençle nişanlanacağı gün öldürüldü. 
     Mersin’de oturan nakliyat işçisi 26 yaşındaki İmam Nagaş, bir süre önce askerde olan 20 yaşındaki kardeşi Muhittin’e, dayısının oğlu olan Mustafa Şahin’in 19 yaşındaki kızı Sema’yı istedi. Mustafa Şahin, kızının başka birini sevmesi nedeniyle Nagaş’a olumsuz yanıt verdi. 
     Pazarda seyyar satıcılık yapan baba Mustafa Şahin, daha sonra da kızını sevdiği 25 yaşındaki Fevzi Taş ile evlendirmek üzere söz kesti. Zema ve Fevzi'nin 3 Temmuz pazar için de nişanlanması kararlaştırıldı ve hazırlıklar başladı. 
     Kardeşine istediği ancak olumsuz yanıt aldığı Sema’nın başka biriyle nişanlanacağı duyan İmam Nagaş, 22 yaşındaki diğer kardeşi Kadir Nagaş ile akrabaları Celal Ekinci ve Çetin Kuş, bu sabah Mehmet Akif Ersoy Mahallesi’nde bulunan Mustafa Şahin’in evine gitti. Kızını neden başkasına verdiğini soran İmam Nagaş ile Mustafa Şahin arasında tartışma çıktı. Tartışmanın kavgaya dönüşmesi üzerine İmam Nagaş üzerinde bulunan ruhsatsız tabanca ile 6 çocuk babası Mustafa Şahin’e 3 el ateş etti. Ağır yaralanan Mustafa Şahin, kaldırıldığı Osmaniye Devlet Hastanesi’nde yaşamını yitirdi. Olay sonrası yaya olarak kaçan İmam Nagaş ile kardeşi ve akrabaları yakalanarak gözaltına alındı. 
     Dayısının oğlu Mustafa Şahin’i öldüren İmam Nagaş’ın polise verdiği ifadede, Mustafa Şahin, kızını 5 yıl önce bize vereceğine dair söz vermişti. Ama sonra vazgeçtiler. Başka biriyle söz kesmişler, bugün de nişanlanacaklarmış. Bunu duyunca çok sinirlendim ve öldürdüm'' dedi. 
     Sema Şahin, sevdiği Fevzi Taş nişanlanacağı gün basının öldürülmesiyle şoke oldu. Cenaze töreninde de sinir krizi geçiren genç kız güçlükle teselli edildi. Eşinin öldürülmesiyle yıkılan 36 yaşındaki Hanım Şahin de baygınlık geçirdi. 
     Şahin’in cenaze törenine gelen yakınları, katil zanlısına lanet ederek, Bu tam bir vahşet. Bir baba kızını vermediği için öldürülür mü Bu nasıl bir insanlık '' diyerek tepki gösterdi. 
     
</TEXT>
</DOC>
