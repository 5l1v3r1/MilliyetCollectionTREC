<DOC>
<DOCNO> 387357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy16.html </URL>
<DATE> 2005/10/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
YÖK Başkanvekili Rektörün cezaevinde olmasına içimiz el vermiyor 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın’ı cezaevinde ziyaret eden Yüksek Öğretim Kurulu YÖK Başkanvekili Prof. Dr. İsa Eşme, "Rektörün burada olmasına içimiz el vermiyor" dedi. 
     Prof. Dr. Eşme, YYÜ Rektör Yardımcıları Prof. Dr. Ayşe Yüksel ve Prof. Dr. Hasan Ceylan ile Rektör Prof. Dr. Aşkın’ı, tutuklu bulunduğu Van M Tipi Kapalı Cezaevi’nde ziyaret etti. 
     Cezaevi çıkışında gazetecilerin sorularını yanıtlayan Prof. Dr. 
     Eşme, Van’da üniversite ile ilgili 5-6 aydır yürütülen bir soruşturmanın olduğunu ve bu soruşturmanın sonucu olarak Rektör Aşkın’ın tutuklandığını söyledi. 
     Olayın yargıya intikal etmesi nedeniyle fazla yorum yapamayacağını belirten Prof. Dr. Eşme, şöyle konuştu 
     "İki gündür buradayım. Aldığım tüm bilgileri, perde arkası ve önünde olan olayların tamamını rapor haline getirip bu akşam YÖK başkanımızla görüşeceğiz. Çarşamba günü de rektörler toplantısında bu bilgileri sunacağız. Ona göre karar vereceğiz." Prof. Dr. Eşme, bir gazetecinin olayın siyasi boyutunun olup olmadığını sorması üzerine, şunları söyledi 
     "Bu konuda fazla yorum yapmak istemiyorum. Ama bu sonuç, tüm üniversite camiasını üzmüştür. Tüm rektörlerimiz, akademisyenlerimiz, şu anda büyük bir beklenti içindedir. Bunun bir an önce herkesi mutlu edecek bir sonuca kavuşmasını istiyoruz. Yargıya güveniyoruz. Ama rektörün burada olmasına içimiz el vermiyor." Prof. Dr. Eşme, en kısa zamanda Rektör Aşkın’ın görevinin başına döneceğine inandığını ifade ederek, "Rektörümüz ve eşinin kendilerine güvenleri var, suçlu olmadıkları konusunda inançları var" dedi. 
     YÖK Başkanvekili Prof. Dr. Eşme’nin, bugün Ankara’ya döneceği bildirildi. 
     
</TEXT>
</DOC>
