<DOC>
<DOCNO> 360758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy14.html </URL>
<DATE> 2005/07/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ağar'dan CHP'ye "boykot" çağrısı... 
</HEADLINE>
<TEXT>

     DYP Genel Başkanı Mehmet Ağar, CHP’ye, TBMM Genel Kurulu’nda yapılacak RTÜK üyelerinin seçimini "boykot" etmesi çağrısında bulundu. 
     Ağar, "CHP Genel Kurul’a girmesin, yüreği yetiyorsa AKP 9 RTÜK üyesini tek başına seçsin" dedi. 
     Mehmet Ağar, Parlamento’da düzenlediği basın toplantısında, "Meclis’in bugün Anayasa’nın temel ilkelerini hiçe sayan bir uygulamaya imza attığını" ileri sürdü. Ağar, RTÜK üyelerinin belirlenmesi için yapılacak oylamaya bir saat kala CHP’yi ikaz için bu basın toplantısını yapma ihtiyacı duyduğunu söyledi. 
     DYP Genel Başkanı Ağar, "Kamunun doğru haber alma, toplumun doğru eğitilmesi gibi çok önemli fonksiyonları icra eden kurumları denetleyen RTÜK’ün üyelerinin seçiminin kurulu siyasallaştıracak tarzda yapılmasına tamamıyla karşıyız. Demokrasinin en temel öğelerinden birisi olan doğru haber alma hakkının denetlenmesi gibi hayati bir fonksiyonu ifa eden bir kurulun daha objektif kurallar içinde seçilmesi gerekirdi" diye konuştu. 
     "Parti yandaşlığı, parti üyeliği, sempatizanlığı" gibi yakıştırmaların kurul üyelerinin üzerinde kalacağını iddia eden Ağar, "Yapacakları her icraatta bu gölgeyle hareket etmek gibi zorlukla karşı karşıya kalacaklardır. Ortaya çıkan aday profillerine bakıldığında bu şüphelerin çok da haksız olmadığı açıkça ortadadır" dedi. 
     
     "BU NE KOLTUK SEVDASI..." 
     Mehmet Ağar, kısa süre içinde bir genel seçimin de gündeme geleceği iddiasına da yer verdiği konuşmasında, bu aceleyi, Meclisin olağanüstü toplanmasını anlayabilmenin mümkün olmadığını söyledi. 
     Ağar, sözlerini şöyle sürdürdü 
     "Bu ne koltuk sevdası, bu ne paylaşım sevdasıdır. Bugün Türkiye Kıbrıs meselesi, dış politika, AB sürecinin zaafiyeti, toplumun tüm kesimlerinin ağır bir ekonomik sıkıntı altında kaldığı, terörün herkesi endişelendirecek boyutta acı haberler vermeye başladığı bir ortamda bunlarla ilgili bir Genel Görüşme için olağanüstü toplantıyı tercih etmeyenler mesele koltuk paylaşımı olunca hemen buluşabilmişlerdir. 
     Bu, AKP ve CHP’nin menfaat çerçevesinde bir araya gelmelerinin çok acı bir örneğidir. Vakit varken ana muhalefet partisi CHP, AKP’yi bu yanlış, demokrasi kurallarına uymayan seçimde yalnız bırakmalıdır. 
     Meclis’e girmemek suretiyle AKP’yi bu seçimde yalnız bırakmalıdır. 
     AKP’nin yüreği yetiyorsa yapsın bu seçimi ama yapamayacaklardır." 
     
     CHP’NİN SORUMLULUĞU- 
     RTÜK ile başlayan siyasallaştırma sürecinin diğer bağımsız kurullarla devam edeceği endişesi taşıdıklarını bildiren Ağar, "RTÜK gibi bağımsız kurulları siyasallaştırma süreci, CHP’nin üzerine büyük sorumluluk bırakmaktadır. Bütün bağımsız kurullarda aynı sürecin başlatılacağı endişemiz vardır. Buna bir kez ’evet’ dediğinizde bir dahasına ’hayır’ diyemezsiniz. Bugün koltuk paylaşımıyla ortaya çıkan bu müşterekliği milletin vicdanlarına havale ediyoruz" dedi. 
     
</TEXT>
</DOC>
