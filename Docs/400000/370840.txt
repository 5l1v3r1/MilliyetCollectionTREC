<DOC>
<DOCNO> 370840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun10.html </URL>
<DATE> 2005/08/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush'un çiftliğinin önünde kamp kuran anneye destek çığ gibi... 
</HEADLINE>
<TEXT>

     Irak savaşında oğlunu kaybeden ve protesto amacıyla ABD Başkanı George Bush'un Crawford'daki çiftliğinin önünde kamp kuran Cindy Sheehan'a destek artıyor. 
     Savaş karşıtı Amerikalılar, protesto gösterisine 6 Ağustos'ta başlayan Sheehan'a, mum yakarak, şarkı söyleyerek ve ilahiler okuyarak destek verdi. 
     MoveOn.org ve Amerika'da Demokrasi adlı organizasyonlar, 50 eyalette en az 6 bin kişinin katılacağı tahmin edilen bir gösteriye hazırlanıyor. Gösteride, Irak'ta ölen 1800'den fazla Amerikalıyı anmak amacıyla 1627 mum yakılması planlanıyor. 
     Bush'un tatilini geçirdiği Crawford'da da beyaz mumlar taşıyan yüzlerce kişinin katılımıyla düzenlenen gösteride, ayın gökyüzünde belirmesiyle birlikte, Amerikan bayrağına sarılı bir tabutun önünde Irak'ta ölen Amerikalı askerlerinin isimleri okundu. 
     Beyaz Saray önünde toplanan birkaç yüz kişi de Sheehan'a destek vererek, Bush'tan acılı anneyle görüşülmesini talep etti. 
     Sheehan'ın en büyük oğlu olan Casey, Irak'ta Nisan 2004'te öldürülmüştü. 
     
</TEXT>
</DOC>
