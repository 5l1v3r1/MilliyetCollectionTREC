<DOC>
<DOCNO> 351391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo08.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
THE END 
</HEADLINE>
<TEXT>


Mike Tyson bir zamanlar kral olduğu ringlere dramatik bir şekilde veda etti. İsimsiz rakibi McBride'ye teknik nakavtla yenilen ünlü sporcu boksu bıraktı 


Profesyonel boksun efsane isimlerinden Mike Tyson ringlere beklenmedik bir şekilde 'elveda' dedi. Bir zamanlar ringe çıktığı zaman rakiplerine korku salan ABD'li boksör dün sabaha karşı Washington'da yaptığı maçta İrlandalı Kevin McBride'ye teknik nakavtla yenildi. Tyson'ın yedinci raundda üst üste aldığı darbeler üzerine antrenörü mücadeleye devam edemeyeceği yönünde istekte bulundu. Hakem Joe Cortez de maçı durdurup, İrlandalı boksörü teknik nakavtla galip ilan etti. Tyson altıncı raundda rakibine kafa atıp, sol kaşını açtığı gerekçesiyle 2 ceza puanı aldı. 
Maç sonrası basının önüne çıkan Tyson artık boksa veda ettiğini açıkladı. ABD'li boksör, "Bu iş bitti. Artık kimseyle dövüşmeyeceğim. Kendi kendime yalan söyleyemem. Boksun utanç kaynağı olmayacağım. Sadece faturalarımı ödeyebilmek için maça çıkıyordum. Ama ben bir hayvan değilim" dedi. McBride "Bu galibiyet İrlanda'nın gururu olacak" diye konuştu. Kariyerinde 50 galibiyeti bulanan Mike Tyson bunların 44'ünü nakavtla kazandı. 38 yaşındaki ünlü boksör bu maçtan 5 milyon dolar alırken, rakibi McBride ise sadece 150 bin doların sahibi olabildi. 



</TEXT>
</DOC>
