<DOC>
<DOCNO> 369735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko06.html </URL>
<DATE> 2005/08/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Biyodizelde yatırım atağı... 
</HEADLINE>
<TEXT>

     Gaziantep-Nizip Merkezli Ezici Yağ Sanayi Biyodizel ve Enerji Üretimi Paz. A.Ş Yönetim Kurulu Başkanı Mustafa Ezici, kuracakları toplam 250 bin ton yıl kapasiteli 4 tesis ile biyodizel üretiminde sektörde en büyük firmalardan biri olmayı hedeflediklerini söyledi. 
     Ezici, Gebze-Dilovası'nda 6 milyon avro yatırım ile kurdukları, Türkiye'nin en modern, 60 bin ton yıl kapasiteli biyodizel tesisinin, 10 gün içinde faaliyete geçeceğini bildirdi. 
     Dilovası'nda, ayrıca bir, Mersin ve İzmir'de de yeni tesisler planladıklarını açıklayan Ezici, bu tesislerle birlikte üretimi, gelecek yıl 100 bin tona, 2007'de de 250 bin tona yükseltmeyi hedeflediklerini kaydetti. Gelişmelere göre, Karadeniz Bölgesi'nde de bir tesis kurabileceklerini ifade eden Ezici, biyobenzin-biyoetonol yatırımı için bir şirket ile de görüştüklerini açıkladı. 
     Dilovası'nda yakında faaliyete geçecek tesisin, Türkiye'de continü devamlı sistemle üretim yapacak ilk tesis olduğuna işaret eden Ezici, şu anda faaliyette bulunan tesisleren dinlendirmeli-bekletmeli sistem ile üretim yaptığını, bunun da ürün kalitesini olumsuz etkilediğini anlattı. Biyodizel üretiminin Türkiye için çok önemli olduğunu ve bu konuda önemli bir potansiyel bulunduğunu vurgulayan Ezici, hızla gelişmekte olan sektörde, mevzuat ve standart eksikliği nedeniyle önemli sorunlar yaşandığını kaydetti. 
     Ürün kalitesindeki sorunlar nedeniyle büyük dağıtım şirketlerinin biyodizel dağıtımına fazla olumlu bakmadığını da ifade eden Mustafa Ezici, şöyle konuştu 
     ''Tüketicinin zarar görmemesi için, biyodizelin dağıtım şirketleri tarafından dağıtılması gerektiğine inanıyorum. Çünkü bu şirketler, kalite ve standart ürünü olan ürünü almazlar. Yakıttan dolayı araçta bir sorun çıkarsa, tüketici de karşısında sorumlu bir şirket bulur. Ama şu anda hiç bir dağıtım şirketi üretilen malları almıyor. Çünkü üretilen mal standarda uygun değil. AB'de uygulanan standartlara uygunluk analizlerini yapacak laboratuvarlar da yok. Bundan dolayı şimdi üretilen biyodizel, nakliye firmalarına, inşaat şirketlerine satılıyor. Büyük dağıtım şirketleri ile görüşüyoruz. Ucuza almak gibi bir niyetleri yok. 1.5 milyon liradan talep var. Yüzde 2 veya yüzde 5 motorine karıştıracak. Bu nedenle tüketiciye fiyatın yansıması zor. Kanundaki boşluk nedeniyle, şu anda herkes tesis kurup satıyor.'' Ezici, Dilovası'ndaki biyodizel tesisinde, ayrıca AB standartlarına ilişkin analizleri yapacak ve AB'ye akredite bir laboratuvar kurulduğunu da açıkladı. 
     
     DOĞU VE GÜNEYDOĞU'DA MOTORİN SATIŞLARI DÜŞTÜ 
     Ezici Yağ Sanayi Biyodizel ve Enerji Üretimi Paz. A.Ş Yönetim Kurulu Başkanı Mustafa Ezici, biyodizel üretiminin ve kontrolsüz satışının artması nedeniyle, özellikle Doğu ve Güneydoğu'da istasyonlardan motorin satışının azıldığına işaret ederken, ''Güneydoğu'da bir istasyon, günde 11 bin litre mazot satarken, şimdi bin litre bile satamadığını söylüyor. Piyasada 1 milyon 450 bin liraya biyodizel-mazot satışı yapılıyor'' dedi. 
     Biyodizelin mazota katılmadan da doğrudan doğruya araçta kullanılabildiğini hatırlatan Ezici, ancak AB'de belirlenen standartlara uygun olmayan, kalitesiz ürünler nedeniyle kullanımdan birkaç ay sonra araçların pompa memelerinde sorun çıktığını kaydetti. 
     Ezici, ''İlk ürettiğimiz biyodizeli beklemeli-dinlendirmeli sistem ile yaptık. Ama denediğimiz araçlara zarar verdi. Almanya'dan getirdiğimiz teknoloji ile beklemesiz continü-devamlı sistemle üretim yapacağız'' dedi. 
     Verilen bilgiye göre, standarda uygun olmayan ürünler nedeniyle, otomotiv firmaları, biyodizel kullanımında sınırlı garanti veriyor. Bazı firmalar, sadece biçerdöver ve traktörlerde yüzde 100 biyodizel kullanımını uygun bulurken, bazı otomotiv firmaları da yüzde 10, 20 30 katkılı biyodizel kullanımı halinde araçlarda çıkacak hasarı garanti kapsamında sayıyor. 
     Hammadde sorunu nedeniyle biyodizel veya biyobenzin ile akaryakıtta dışa bağımlılığı önlemenin mümkün olmadığını da vurgulayan Ezici, ''10 milyon ton biyodizel üretimi için bu kadar soya ve kanola lazım. Bu nedenle petrole bağımlılığı yüzde 100 azaltmak mümkün değil. Ama yüzde 20-30'a kadar katılımı sağlayacak şekilde üretim artırılırsa, Türkiye'ye önemli ekonomik katkı sağlar. Soya, kanola gibi yağlı tohumların üretimi artırılmalı'' diye konuştu. 
     Mustafa Ezici, kullanılmış yemeklik yağlardan da biyodizel üretiminin mümkün olduğunu, bu konuda 21 firmanın Çevre ve Orman Bakanlığı'ndan toplama yetkisi aldığını belirtirken, ancak sadece kendilerinin kullanılmış yağdan biyodizel üretimi konusunda lisans alabildiğini açıkladı. 
     Ezici, ''Kullanılmış yemeklik yağlar, mevzuata rağmen yeterince toplanamıyor. Yem sanayiine, sabun sanayiine, kimya sanayiine gidiyor. Bazı merdivenaltı firmalar, bunları rafine edip tekrar insan gıdasında kullanıyor. Biz, kullanılmış yağlardan biyodizel üretimi konusunda lisans alan tek firmayız. Ama çok fazla yağ toplanamıyor. Şu anda İstanbul'da bin noktadan ancak ayda 50 ton toplayabiliyoruz'' dedi. 
     Biyodizelin üretim maliyetinin 1.1-1.2 YTL lt olduğu belirtiliyor. 
     
</TEXT>
</DOC>
