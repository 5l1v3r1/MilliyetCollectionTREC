<DOC>
<DOCNO> 384390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo30.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kocaeli'de Yaman devri 

KOCAELİSPOR, Sadi Tekelioğlu'nun istifasının ardından Fuat Yaman ile anlaştı. Sefa Sirmen Tesisleri'nde düzenlenen imza töreninde konuşan Başkan Halil İbrahim Saral, sezon sonuna kadar sözleşme imzaladıkları Yaman'ın henüz kendilerinden transfer istemediğini belirtti. 

'Esrar'lı okçu 

MİLLİ okçu Hasan Orbay'ın idrarında esrara rastlandı. Mayıs ayında Antalya'da düzenlenen Türkiye Şampiyonası sırasında doping kontrolleri için alınan idrar numunesinde esrar maddesine rastlandığı, bu nedenle Ceza Kurulu'na sevk edildiği belirtildi. 

Erdoğan'dan Mutlu talimatı 

OLİMPİYAT, Dünya ve Avrupa Şampiyonu milli halterci Halil Mutlu'nun doping olayını Başbakanlık Teftiş Kurulu incelemeye aldı. Başbakan Recep Tayyip Erdoğan'ın talimatıyla harekete geçen Teftiş Kurulu, hem Halil Mutlu'nun iddialarını hem de federasyonun araştırmalarını inceleyerek başbakanlığa bilgi verecek. Teftiş Kurulu'nun Halil Mutlu olayıyla ilgili olarak bir takım bilgiler elde ettiği ve bunu 2 gün içerisinde Başbakanlık'a vereceği öğrenildi. 

Tuborg'a iki yabancı 

ERKEKLER Basketbol Ligi takımlarından Tuborg Pilsener, Rahimic ve Marcus Wayne ile sözleşme imzaladı. Şube Sorumlusu Önder Bingöl, Banvitspor'un düzenlediği turnuvada da forma giyen iki oyuncu ile birer yıllık anlaştıklarını açıkladı. 

Denizli'de arayış 

YENİ benimsediği menajerlik sistemi için Can Çobanoğlu ile iki yıllık sözleşme imzalayan Denizlispor Yönetimi, teknik direktör arayışlarını da hızlandırdı. Bu doğrultuda, dün sabah Nejat Biyediç ile yaklaşık 4 saat süren bir görüşme yapan Yeşil - Beyazlılar, Nurullah Sağlam, Ünal Karaman ve Şenol Güneş ile de konuşarak, son kararlarını verecek. 


</TEXT>
</DOC>
