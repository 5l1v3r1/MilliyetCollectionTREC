<DOC>
<DOCNO> 367486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/agun.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat sabaha kadar horon tepti 
</HEADLINE>
<TEXT>


PKK'nın elinde 24 gün kalan Coşkun Kırandi'nin hemşerileri, "Coşkun bizimdir, bizim kalacak" sloganları eşliğinde, sabaha kadar erin ailesiyle birlikte eğlendi 

TEKİN ATAY, ALİ UZUN Trabzon DHA 

Adıyaman'daki birliğinden memleketi Trabzon'un Akçaabat ilçesine izne giderken PKK'lılarca 11 Temmuz'da Tunceli'de kaçırılan ve önceki gece serbest bırakılan er Coşkun Kırandi'nin memleketinde büyük sevinç yaşandı. 
Kırandi Ailesi'nin evinin önünde önceki gece toplanan yüzlerce kişi, baba İlhan Kırandi'yle sabaha kadar horon teperken, sabaha kadar susmayan silahlarla yapılan kutlama, sevinci gölgeledi. 

Canlı yayında öğrendiler 
Kırandi'nin serbest bırakıldığını, Akçaabat'ın Yaylacık mahallesinde yaşayan babası İlhan, annesi Nagihan ve ablası Çiğdem ile dedesi Hüseyin Kırandi, CNN Türk'teki canlı yayından öğrendi. 
Sevinç gözyaşları döken aile fertlerinden bazıları baygınlık geçirdi. Kırandi Ailesi'nin evi bir anda akrabaları ve tanıdıklarının akınına uğradı. 
Evin bulunduğu sokağa, üzerinde, "Hüzünlü bekleyiş sona erdi. Biz Coşkun'u seviyoruz. Şafak doğan güneş" yazılı bez afiş asıldı. 

Sabaha kadar eğlence 
Ailenin sevincini paylaşmaya gelen yüzlerce kişi, evin bulunduğu sokağı düğün yerine çevirdi. Sabaha kadar eğlenen grup, yöreye has "kolbastı" oynayıp horon tepti. İstiklal Marşı ve 10. Yıl Marşı'nı da okuyan kalabalık sık sık, "Coşkun bizimdir, bizim kalacak" ve "Türkiye" sloganları attı. 
Oğluyla telefonla görüştükten sonra sevinci artan İlhan Kırandi de coşkulu kalabalıkla sabaha kadar horon tepti. 

'O yeniden doğdu' 
Akçaabatlı gençler, otomobillerle klakson çalıp ilçe turu attı. Çoğunluğu kuru sıkı olduğu belirtilen silahlar da sabaha kadar susmadı. Oğullarına kavuşacakları anı sabırsızlıkla beklediklerini vurgulayan anne Nagihan Kırandi, "Yeniden doğmuş gibiyim. Bir an önce oğluma kavuşup doyasıya ona sarılmak istiyorum. O artık yeniden doğdu" dedi. 

Memleketine gitti 
Jandarma er Kırandi, İl Jandarma Komutanlığı'ndaki sorgusunun ardından çıkarıldığı savcılıkça ifadesi alındıktan sonra serbest bırakıldı. Askerlerin eşlik ettiği Kırandi daha sonra Trabzon'a hareket etti. Bayındırlık Bakanı Faruk Özak da, Kırandi'nin ailesini ziyaret ederek "geçmiş olsun" dedi. 

Ere soruşturma açabilirler 

ANKARA Milliyet 
Komutanlarının emirlerine uymayarak, Tunceli güzerg hı üzerinden evine gitmek isterken Pülümür karayolunda kaçırılan Coşkun Kırandi hakkında soruşturma açılıp açılmayacağına karar verilecek. Kırandi, dün Askeri Savcılık'ta ifadesi alınıp serbest bırakıldı. Erin, PKK'nın elinde bulunduğu 24 günün askerlikten sayılıp sayılmayacağı konusunu askeri hukukçular inceliyorlar. 

'Arabulucular'a gözaltı 

Er Coşkun Kırandi'ye teslim alan İHD heyeti ve onları izleyen gazeteciler, Jandarma Komutanlığı'nda sorguya alındı. İHD'li Demirtaş ise, mahkemece serbest bırakıldı 

ŞEYHMUS ÇAKAN, ŞAHİSMAİL GEZİCİ Tunceli DHA 
Jandarma er Coşkun Kırandi'yi PKK'dan teslim alan 5 kişilik İHD heyeti, 2 köylü ile onları izleyen 4 gazeteci gözaltına alındı. 
Jandarma, heyette bulunan İHD Bölge Temsilcisi Mehdi Perinçek, İHD Diyarbakır Şube Başkanı Selehattin Demirtaş, sanatçı Ferhat Tunç, gazeteci Umur Hozatlı, DEHAP'lı Tunceli Belediye Meclis Üyesi Özgür Söylemez ile 2 köylü ve grubu izleyen DHA muhabiri Ferit Demir, AA muhabiri Haydar Toprakçı, Dicle Haber Ajansı muhabirleri Kadir Özbek ve Rüştü Demirkaya'yı önceki gün saat 23.00 sıralarında gözaltına aldı. İl Jandarma Komutanlığı'nda sorguya alınan gruptaki 4 gazetecinin çektiği fotoğraf ve görüntüler ile cep telefonlarına el konuldu. 

'Yataklık boyutu var' 
Tunceli Cumhuriyet Başsavcı Vekili Sedat Ertaşkın, tartışma yaratan gözaltı operasyonu için şu açıklamayı yaptı "Gözaltındakilerin faaliyeti aynı, çünkü arabuluculuk yaptılar. Olayın yardım, yataklık ve propaganda boyutu var. Sanık çokluğu nedeniyle bir anda bitirilecek bir konu değil. Eylemler ayrı ayrı ele alınacak." 
İHD'li Demirtaş ifadesi alındıktan sonra akşam saatlerinde tutuklanması istemiyle nöbetçi mahkemeye sevk edildi. 1 saat süren sorgusunun ardından serbest bırakılan Demirtaş, "Suç işlemişiz gibi tutuklama istemiyle mahkemeye çıkarıldım. Diğer arkadaşlar için de adalet yerini buluncaya kadar buradayım" dedi. Gözaltındaki diğer isimler için ise, askeri yetkililerin talebi üzerine savcılık tarafından 24 saat ek gözaltı süresi verildi. 


</TEXT>
</DOC>
