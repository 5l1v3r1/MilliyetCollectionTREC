<DOC>
<DOCNO> 382119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/axsiy01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim uzak değil 
</HEADLINE>
<TEXT>


AKP Genel Başkan Yardımcısı Gülle, "Siyaset yeni dönemde hızlanacak. 2 yıllık süre, seçim için artık uzak olmayan bir süredir. TBMM'de bu yıl normal bir tempomuz olacak" dedi 

ANKARA Milliyet 


AKP Genel Başkan Yardımcısı Akif Gülle, "Siyasetin yeni dönemde hızlanacağını, seçimlerin artık uzak olmadığını" söyledi. Gülle, dün AKP Genel Merkezi'nde gazetecilerle sohbet ederken, TBMM'nin bu yıl "düşük tempoyla çalıştırılması" kararıyla, seçim senaryolarının canlanmasını değerlendirdi. Yasama döneminde 3 yılın geride bırakıldığını anımsatan Gülle, "2 yıllık süre seçim için artık uzak olmayan bir süredir. Ama nihayetinde seçim 5 yılın sonunda, zamanında yapılacak" dedi. 
Meclis'in son 3 yıl özellikle uyum yasaları nedeniyle yoğun çalıştığını vurgulayan Gülle, "Bu yıl normal bir tempomuz olacak. Genel Kurul yine salı, çarşamba, perşembe günleri toplanacak" diye konuştu. 

Tokat'ı salladı 
Gülle, "Siyasette, 'seçim ve af sözü ağızdan çıktıktan sonra yapılmak zorundadır' denir. 2007'den önce seçime gitmek zorunda kalabilir misiniz " sorusuna, "Muhalefet de aslında zamanından önce seçim yapılmayacağını biliyor. Teşkilatlarına hareketlilik vermek için bu taktiği kullanıyor. Bizim bütün programımız, projelerimiz 5 yıla endeksli" yanıtını verdi. Gülle, bu aşamada seçim yasalarıyla ilgili değişikliğin gündemlerinde bulunmadığını da vurguladı. 
"Elimizde öyle kasetler var ki, açıklarsak yer yerinden oynar" diyen CHP Genel Başkanı Deniz Baykal'ın "gülünç" duruma düştüğünü de savunan Gülle, "Kasedi açıkladılar, sadece Tokat'ta deprem oldu. Yerkürede sarsıntı oldu ama siyasette hiç olmadı" dedi. CHP'nin gensoru hazırlığı konusunda, " detleridir, buyursun versinler" diyen Gülle, muhalefetin hep aynı şeyi konuştuğunu savundu. Gülle, Star TV'nin Doğan Grubu tarafından iyi fiyata alındığını söyledi. 


</TEXT>
</DOC>
