<DOC>
<DOCNO> 376487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo35.html </URL>
<DATE> 2005/09/07/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Terim "İkinci yarıdaki oyunumuzla maçı kazandık" 
</HEADLINE>
<TEXT>

     Milli Takımlar Teknik Direktörü Fatih Terim, Ukrayna karşısında 2 devrede 2 farklı oyun oynadıklarını belirterek, "İkinci yarıdaki oyunumuzla kazandık" dedi. 
     Terim, maçtan sonra düzenlediği basın toplantısında ilk 10-15 dakika iyi oynadıklarını ifade ederek, "Ama devre sonuna kadar bocaladık. Tabii Kazakistan-Yunanistan maçında son dakika gelen golle Yunanistan’ın galip gelmesi maç öncesi bizde soğuk duş etkisi yapmış olabilir. Ancak 2. yarıda roller değişti. Yüksek pas oranıyla oynayan Milli Takım vardı. 2. yarıda istediğimizi aldık" diye konuştu. 
     Fatih Terim, bir gazetecinin sorusu üzerine, "Komplo terorileri üretenler olabilir. Rakibimiz grup liderliğini garantilemiş olsa bile, kimse yenilmezlik unvanını bırakmak istemez. Böyle bir huyumuz var. 
     Ama yengeçe doğru yürümeyi öğretemezsin, yapacak birşey yok" yanıtını verdi. 
     Terim, Hakan Şükür’ün çok kolay gösterilen bir kartla cezalı duruma düştüğünü vurgulayarak, "Hakan, hakeme saat dolmadı dediği için sarı kart gördü. Öbür tarafta Kazakistan’da 2 oyuncu atılmış. Ben oyuncularıma her zaman söylüyorum, hakemi de yeneceksiniz. Böyle basit bir kararla Arnavutluk maçında önemli silahlarımızdan birinden yoksun kalacağız" şeklinde konuştu. 
     Grup’ta 3 takımın da ikincilik iddiasının devam ettiğini bildiren Terim, konuşmasını şöyle sürdürdü 
     "Danimarka-Yunanistan maçının berabere veya ev sahibi ekibin galibiyetiyle bitmesi bizi memnun eder. Sakatların da iyileşmesiyle, güçlü bir ekiple Arnavutluk’a gidip, ordan da galibiyetle geleceğiz. 
     Bu maçta çok büyük özveriyle oynayan oyuncularımı kutluyorum. Umarım, Ukrayna ile Almanya’da beraber oluruz." Fatih Terim, son 2 maçta 2 önemli gol atan Tümer ile ilgili olarak ise, "Tümer her yerde oynayabilecek yetenekte bir oyuncu. Ben onunla ilk kez Bulgaristan maçı öncesi konuştum. Akıllı, sol ayaklı lider tipli bir oyuncu. Fiziği daha iyi olunca çok daha iyi oynayacak. 
     Sıkışırsam Tümer’i bek bile oynatabilirim." Bu arada, Terim, karşılaşmadan sonra Blokhin’in kendisini tebrik etmediğini belirterek, bazı meslektaşlarının böyle reaksiyonlar göstereceğini sözlerine ekledi. 
     
     OLEG BLOKHİN, "ÇOK İYİ MÜCADELE OLDU" 
     Ukrayna Milli Takım Teknik Direktörü Blokhin, çok iyi bir mücadele olduğunu söyledi. 
     Oleg Blokhin, her 2 takımın da kazanmak için oynadığını ifade ederek, şöyle konuştu 
     "Burda 1-0 kaybettik. Ama deplasmanda 3-0 kazandığımız maçtan daha iyi oynadık. Çok gol pozisyonuna girdik, ancak Türk kaleci çok iyi oynadı ve gole izin vermedi. İkinci yarıda Tümer çok güzel bir gol atarak, takımını 1-0 öne geçirdi. Maçta Türkiye’nin şansı daha fazlaydı." 
     
</TEXT>
</DOC>
