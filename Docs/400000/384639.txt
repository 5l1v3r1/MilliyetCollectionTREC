<DOC>
<DOCNO> 384639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun00.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Harem selamlık sıra 
</HEADLINE>
<TEXT>


Eyüp Belediyesi, ramazan için kurduğu çadırda iftariyelik dağıtımını kadın ve erkeklere ayrı yapıyor. Kuyrukların sonundan çadırın kapısı görünmüyor 

MEHMET GÜNDEM - Fotoğraf Bünyamin AYGÜN 

Foto muhabiri arkadaşım Bünyamin'le birlikte İstanbul'un meşhur Eyüp semtindeyiz. İftara daha üç saat var. Bu aceleciliğin nedeni, o iftar anına ve öncesinde yaşanan heyecana, hareketliliğe tanık olma arzusu olsa gerek. 
Eyüp Meydanı ile Eyüp Sultan Camii'nin avlusu neredeyse iç içe. Meydan tam bir panayır yerini andırıyor. Mehterin sesi geliyor uzaktan. Meydan gittikçe kalabalıklaşıyor. Biraz dolaşıp insanların yüzlerine, hallerine bir parça nazar edince, onları tasnif etmek pek zor olmuyor. 
Yoksullar, iftara evine yetişemeyip yolda kalanlar, uzak yerlerden, Anadolu'dan gelip ramazanın ilk günlerinde iftarını Eyüp Sultan'da yapmayı arzulayanlar, çocuklar, fırsatçılar ve dilenciler... 
Bir de evi civarda olduğu halde iftarlığını evinden kaparak Eyüp Sultan'a misafir olmak isteyenler var... 
En belirgin fotoğraf yoksulluğun fotoğrafı. Duymuşlar ki, Eyüp Meydanı'ndaki ramazan çadırında her gün 4 bin kişiye iftarlık verilecekmiş. İftara 1 saat kala koşan koşana... 
İki kuyruk var, biri erkeklerin, diğeri kadınların. Kuyruğun sonundan çadırın kapısı gözükmüyor. Aklıma düşüyor, biter mi bu kuyruk 
O meydanda, o kuyrukta ne de çok yorgun, çelimsiz ve mahcup insanlar var. Fotoğraf makinesini gören, yüzünü saklıyor. "Çekme" diyerek söze başlıyor ve yoksulluğunu, yalnızlığını, kimsesizliğini anlatma çabasına giriyor. Bu bir Türkiye gerçeği ve biz de ona tanık olmak istiyoruz sadece. 
Meydandaki kalabalığı meydana aksesuvar gibi demirleyen seyyar satıcılar izliyor şekerci, şerbetçi, pideci, çiğköfteci, mısırcı, hurmacılar... 
Civardaki lokantalar müşteri çekmek için otantik kıyafetli görevlileri kapının önüne dikmişler. Bu lokantaların önüne gelenler ya rezervasyon yaptırıyorlar ya da meraklarını giderip oradan ayrılıyorlar. "Eyüp hatırası olsun" diye fotoğraf çekenler de var. 
Nihayet çadırdan iftariyelikler dağıtılmaya başlanıyor. Sıralar hareketleniyor. Görevliler sabırsız. İçlerinden biri çadırın önünde bekleyen yaşlı bir kadını azarlıyor. Tam o esnada Eyüp Belediye Başkanı Ahmet Genç geliyor, başkana durumun yanlışlığını anlatıyorum "Mesele gönül almak mı, kapınıza kadar gelmiş insanı rencide etmek mi " Başkan olaya müdahale ediyor ve görevlilere gerekli ikazı yapıyor. 
Çadırdan çıkanların elinde iftar yemeği. Onlar için yeni telaş bir yer bulup ezanı beklemek. Banklar, duvar dipleri ya da meydanın herhangi bir yerinde bir sergide yer kapmak... 
Vakit yaklaştıkça kargaşa sessiz bir bekleyişe dönüşüyor. İftar paketi merakla açılıyor, türlü, pilav, iki dilim baklava, ekmek, ayran, su ve plastikten kaşık, çatal, bıçak. 
Bekleyişi ve suskunluğu ezan bozuyor. Karanlığı da ezanla birlikte yanan meydandaki lambalar... 


</TEXT>
</DOC>
