<DOC>
<DOCNO> 361897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo02.html </URL>
<DATE> 2005/07/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Prekazi Iliç, Hagi’yi aratmaz... 
</HEADLINE>
<TEXT>

     Prekazi, Iliç yapacağı asistlerle ve atacağı gollerle İstanbul’u ışıldatır, taraftarın sevgilisi olur dedi. 
     Galatasaray’la, geçmişteki adıyla Şampiyon Kulüpler Kupası’nda yarı final sevinci yaşayan ve sayısız zaferlere imza atan Cevad Prekazi, yeni transfer Sasa Iliç’e övgüler yağdırdı. Sırp spor gazetesi Ekipa’da yer alan röportajda Iliç’in, Sırp ekibinden gelip, Sarı-Kırmızılı formayı giyen ilk yıldız olmadığı hatırlatılarak, Prekazi’nin 80’li yıllarda Galatasaray ile Türk futboluna damga vurduğu belirtildi. İşte Arnavut asıllı yıldızın, Iliç’in transferi ve futbolu hakkındaki görüşleri 
     Geçen nisan ayında Hagi’ye Iliç’in ismini verdim. Kendisine, onu transfer etmesi durumunda büyük başarılara imza atacağını söyledim. Hagi önerime olumlu yaklaştı, ama çeşitli nedenlerden ötürü transfer o zaman gerçekleşmedi. Bu ay içinde iş nedeniyle Türkiye’ye gittiğimde Galatasaray’ın Iliç’i aldığını duydum. Benim için sürpriz olmadı. 
     - Iliç’in Galatasaray’a imza atması Türk medyasının ilgisini ne derece çekti 
     Tabii ki çok ses getirdi. Galatasaray Hagi’den bu yana devamlı bir 10 numara arayışındaydı. Onların Iliç’in yeni bir Hagi olup olamayacağı konusunda endişeleri var. Ama onu aratmaz, ben buna inanıyorum. 
     - Sizce Iliç’in Türkiye’deki yaşama ayak uydurabilmesi için ne kadar zamana ihtiyacı var 
     Sasa’yı çocukluğundan bu yana yakından tanıyorum. Çok akıllı ve söz dinleyen bir çocuktu. Galatasaray’a uyum sağlamaması için hiç bir neden göremiyorum. Galatasaray’ın tutkulu taraftarı, daima oyuncularını çok yakından takip eder. Iliç’in çok yakında onların idolü olacağı kesin. Asistleri ve futbol görüşü, İstanbul’u ışıldatacaktır. 
     - Iliç Galatasaray’ın orta sahasının neresinde oynamalı 
     İdeal yeri orta sahanın ortası. Tüm toplar onda toplanmalı ve takımı o organize etmeli. Çünkü, bu onun en iyi yaptığı iş. Yeteneklerini Avrupa’nın başka bir ülkesinde göstermek için uzun süredir bekliyordu ve bu fırsatı şimdi yakaladı. Ondan çok şey bekleniyor. Tüm takım onun yetenekleri ve futbol sevgisi sayesinde düzlüğe çıkabilir. Bu zor görevin rahatlıkla üstesinden gelebilir. 
     - Bu iyimser görüşlerinizi neye dayanarak söylüyorsunuz 
     Galatasaray çok klas oyunculardan oluşan üst düzey bir takım. Rakiplerin gözü maçlarda sadece Sasa’nın üzerinde olmayacak. Yanında Hasan Şaş var. Sakatlığını atlattığında takıma büyük katkısı olacaktır. Zaten ondan fazla söz etmeye gerek yok, 2002 Dünya Kupası’nı anımsayın, yeter. İleride Hakan Şükür oldukça etkili bir oyuncu, çok çalışıp, çabalıyor. O Türk futbolunun bir idolü. 
     - Son olarak toparlarsanız... 
     Sasa’nın yapacağı en iyi iş, asistleriyle Galatasaray’a karşı kapanan defansları açmak. Bu yönden çok yararlı olur. Galatasaray takımının Iliç tarzında bir oyuncuya çok ihtiyacı var. O en kısa zamanda Sarı-Kırmızılı ekibin ve taraftarların gözdesi haline dönüşecek, bana inanın. 

     
</TEXT>
</DOC>
