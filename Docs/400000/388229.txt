<DOC>
<DOCNO> 388229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko01.html </URL>
<DATE> 2005/10/20/ </DATE>
<TIME> 04.15 </TIME>
<AUTHOR>  </AUTHOR>
<HEADLINE>
Kılavuz Kaptan TÜRKİYE 
</HEADLINE>
<TEXT>

     Yerli sermaye ve Türk mühendisleri tarafından geliştirilen Türkiye'nin ilk yol kılavuzu Navigasyon sistemi üreticisi Navturk Genel Müdürü Sefer Özhan, sistemin ihracı için iki ülkenin silahlı kuvvetler şirketleri ile görüşmeler yaptıklarını bildirdi. 
     Sefer Özhan, Ford Otosan yetkili satıcılarına, satışı devam eden Navigasyon Sistemi ile ilgili düzenlediği basın toplantısında, Türkiye'nin ilk ve tek navigasyon sistemini üretmenin gururunu yaşadıklarını söyledi. 
     Türkiye'nin teknoloji tüketicisi bir ülke olduğunu, bu durumu tersine çevirmek için yola çıktıklarını belirten Özhan, dünyada akıllı dijital haritalar üretebilen 3 şirketten biri olduklarını kaydetti. 
     Kendilerinden başka 1 Amerikalı ve 1 Alman şirketin bu alanda faaliyet gösterdiğini belirten Özhan, bugün Navturk'un sözkonusu şirketlerden sonra bu alanda dünyanın üçüncü adresi olarak gösterildiğini bildirdi. 
     Teknoloji ihraç eder duruma geldiklerini ifade eden Özhan, Yunanistan, Romanya, Bulgaristan, Ürdün, Ukrayna ve hatta Rusya'nın da proje talebiyle kendilerine geldiğini söyledi. 
     Güvenlik ve ticari yönden isimlerini açıklamaktan kaçındığı iki ülkenin silahlı kuvvetler şirketleri ile görüşmeler yaptıklarını kaydeden Sefer Özhan, bu şirketlerden biriyle önümüzdeki hafta ön anlaşma yapmaya hazırlandıklarını bildirdi. 
     Özhan, işbirliği anlaşmasının her iki ülkenin Navigasyon sistemlerinin üretilip, kullanabilir hale gelmesini öngördüğünü söyledi. 
     Sefer Özhan, şunları kaydetti 
     ''Navturk'un yol kılavuzu projesi uzun soluklu ve yorucu bir çalışmayla ortaya çıktı. Yola çıkarken hedefimiz Türkiye'nin kendi teknolojisini üretebileceğini ispatlamaktı. Navturk yol kılavuzu ile Türkiye'nin Navigasyon sistemini üretebileceğini kanıtladık. Türkiye ile birlikte bir ilki gerçekleştirmenin haklı gururunu yaşıyoruz. Amacımız Türkiye ile sınırlı kalmayıp ileride teknolojiyi sınırlarımız ötesine taşıyarak dünya lideri olmak. Türkiye'yi bu alanda teknoloji üreten ve ihraç eden bir ülke konumuna yükseltmek istiyoruz.'' Özhan, soruları yanıtlarken, halen Türkiye'de yol kılavuzu sistemlerini kullanan bin aktif kullanıcıları olduğunu, projenin, 500 bin kişi bu sistemin lisansını aldıktan sonra fizibıl hale geleceğini söyledi. 
     Özhan, sistemlerinin Türkiye'de 35 ili coğrafi olarak kapsadığını, 2006 yılında bütün illerin sisteme dahil olacağını bildirdi. 
     Ford Otosan Servis - Yedek Parça Genel Müdür Yardımcı Ahmet Şatıroğlu da Navturk ile işbirliğinde başarılı olduklarını, yetkili satıcıların sadece Ford kullanıcılarına değil, tüm araç kullanıcılarına bu ürünü ulaştırdıklarını kaydetti. 
     Şatıroğlu, işbirliği anlaşmasının süresini uzattıklarını söyledi. 
     
     YOL KILAVUZU SİSTEMİ 
     Verilen bilgiye göre, yol kılavuzu, uydu ile iletişime geçerek kullanıcıya dünyanın hangi noktasında bulunduğunu gösteriyor. 
     Gitmek istenilen yer, yol kılavuzunda birkaç tuş ile belirleniyor. Kullanıcıya en kestirme yolu gösterirken, yolculuk süresince de hem sesli hem de görsel olarak sürücüyü yönlendiriyor. 
     Navturk yol kılavuzunda, sokaklar, caddeler ve şehirlerarası karayollarının tamamıyla havaalanları, hastaneler, eczaneler, okullar, restoranlar, oteller, benzin istasyonları ve tarihi mekanlar yer alıyor. Değişiklikler de dikkate alınarak yol ve güzergahlar sürekli güncelleniyor. 
     Yüzde yüz yerli sermaye ve Türk mühendisleri tarafından geliştirilen ve mp3 çalar olan yol kılavuzu sistemi, cihaz ve gerekli tüm aparatlarıyla birlikte KDV dahil 895 YTL fiyatla satılıyor. 
     
</TEXT>
</DOC>
