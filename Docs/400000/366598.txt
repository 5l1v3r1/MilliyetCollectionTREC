<DOC>
<DOCNO> 366598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/spo03.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den mesaj var 
</HEADLINE>
<TEXT>


Ribery'nin büyük kayıp olduğunu kaydeden Rumen hoca, Galatasaray'ın orta sahaya iyi futbolcu alması gerektiğini belirtti, Appiah'a da tam not verdi 

BÜNYAMİN OSMAN 


Galatasaray'ın eski teknik direktörü Hagi, ilginç açıklamalarda bulundu. Rumen hoca, Türkiye Ligi'ni takibe hazırlandığını söyledi, Ribery'nin ayrılmasının Sarı - Kırmızılı takım adına büyük kayıp olduğunu belirtti. 
Hagi, Cim - Bom'un orta sahada oyun kurucu sorunu yaşayacağını vurguladı, "Pires ve onun gibi kaliteli oyuncular gerekli. Yıldız transferi mutlaka yapılmalı. Bu kararları vermesi gereken yönetim ve Gerets, parasal sorunlar yüzünden gençleri oynatmak isteyebilir. Kulübün maddi gücü ortada" dedi. 

"Ailton da iyi" 
Rumen çalıştırıcı, Fenerbahçe'nin transfer ettiği Appiah'ın önemli bir oyuncu olduğunu bildirdi, "Çok işlerine yarayacak. Kumaşı mükemmel. Beşiktaş'ın aldığı Ailton da fena golcü değil. Ama Kleberson'u da alırlarsa büyük iş yaparlar. Emre'nin, Newcastle'a transferine çok sevindim. Farklı bir stile sahip ülkede, ayrı bir deneyim kazanacak" yorumunu yaptı. 
Hagi, Fatih Terim'le ilgili olarak da, "Arayıp, tebrik ettim. Eski günlerdeki gibi güzel işler yapacaktır. O başarılı olursa, ben mutlu olurum" ifadesini kullandı. 

Gökşen'e yeni görev 

Galatasaray Başkanı Özhan Canaydın, Fatih Gökşen'i Ali Sami Yen'den sorumlu yönetici yaptı. Geçen sezon futbol şubesine bakan Gökşen artık statla ilgilenecek. Geçen hafta yapılan yönetim kurulu toplantısında Gökşen'e yeni görevini bildiren Başkan, genç yöneticiden yeni yapılan tribünün inşaatı ile de ilgilenmesini istedi. 

İliç serbest 

Sırbistan Karadağ'ın, Litvanya ile oynayacağı hazırlık maçının aday kadrosuna çağrılan İliç affını istedi. Sırp teknik heyet de yeni bir takıma gittiği için yıldız oyuncuyu kadrodan çıkardı. Bu arada Konyaspor'u, Ankara'da maçlarda izleyerek Gerets'e rapor veren Bülent Ünder'in, bundan sonra rakipleri aynı şekilde takibe alacağı bildirildi. Ayrıca eski açık tribünün 21 Ağustos'ta hizmete gireceği açıklandı. 


</TEXT>
</DOC>
