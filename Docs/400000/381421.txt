<DOC>
<DOCNO> 381421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur25.html </URL>
<DATE> 2005/09/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gardıroptan ulaşılan zulada uyuşturucu yığınağı çıktı 
</HEADLINE>
<TEXT>

     Antalya’da, bir apartman dairesindeki gardıroptan ulaşılan zulada 6 kilo eroin, 9 bin ecstacy hap, 68 gram kokain ve 2 gram esrar ele geçirildi. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü’nden yapılan açıklamada, Hollanda’ya gönderilmek üzere Antalya’da uyuşturucu madde bulundurulduğu istihbaratını alan Narkotik Büro Amirliği ekiplerinin "Son Perde" adı verilen operasyon başlattığı bildirildi. 
     4 aylık çalışmanın ardından düzenlenen operasyon kapsamında 
     Antalya’nın Uluç Mahallesi’ndeki lüks bir apartman dairesine baskın düzenlendiği, dairenin yatak odasındaki gardırobun arka kısmındaki duvar kırılarak oluşturulan ve gardırobun içinden ulaşılan 2 metrelik zulada, paketlenmiş 6 kilo eroin, 9 bin ecstacy hap, 68 gram kokain ve 2 gram esrar maddesi ele geçirildiği, evde 2 kurt köpeğinin 
     bulundurulduğunun öğrenildiği belirtildi. 
     "Uyuşturucu ticareti yaptıkları" iddiasıyla Antalya’da tekstilcilik yapan M.S.Ö. ile uyuşturucu madde sevkıyatının İstanbul sorumlusu olduğu ileri sürülen E.Ç. ve bu kişiye bağlı çalıştıkları öne sürülen M.E, Ç.A. ve A.K’nin Antalya’da, M.Y’nin de Muğla’nın Bodrum İlçesi’nde yakalandığını kaydedildi. 
     Gözaltına alınan 6 kişinin sorgulanmasının devam ettiği, bu kişilerin yarın adliyeye sevk edileceği belirtildi. 
     Ele geçirilen uyuşturucu maddelerin TIR’la Hollanda’ya gönderilmesinin ve orada Ş.S. tarafından piyasaya sürülmesinin planladığının tespit edildiği bildirildi. 
     
</TEXT>
</DOC>
