<DOC>
<DOCNO> 374076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun39.html </URL>
<DATE> 2005/08/30/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
New Orleans Belediye Başkanı "Sularda cesetler yüzüyor" 
</HEADLINE>
<TEXT>

     Olağanüstü güçlü Katrina kasırgasının vurduğu ABD’nin Meksika Körfezi kıyılarında kayıplar ve hasarın belirlenmesine çalışılırken, en fazla zarar gören kentlerden New Orleans’ın Belediye Başkanı Ray Nagin, kentin yüzde 80’inin sular altında kaldığını, sular üzerinde cesetlerin yüzdüğünü ve su seviyesinin yükselmekte olduğunu söyledi. 
     Nagin, Amerikan televizyonlarına açıklamasında, deniz seviyesi altında inşa edilmiş olan New Orleans’ı su baskınlarından korumayı amaçlayan bentlerde sızıntılar meydana geldiğini ve kentin bazı bölgelerinde su yüksekliğinin şimdiden 6 metreyi aştığını belirtti. 
     Belediye Başkanı Nagin, New Orleans’a hizmet veren iki havaalanının da sular altında kaldığını ve kenti diğer bölgelere bağlayan eyaletler arası I-10 karayolunun çok ağır zarar gördüğünü kaydetti. 
     Öte yandan, Katrina’nın hedefi olan Meksika Körfezi’nin kıyı bölgesinde 2,3 milyon abonenin elektriksiz kaldığı bildirildi. 
     Bunun, yaklaşık 5 milyon kişiye karşılık geldiği belirtildi. 
     Bu arada Pentagon sözcüsü Bryan Whitman, Katrina’ya hedef olan Lousiana, Mississippi, Alabama ve Florida eyaletleri valilerinin talimatıyla bu eyaletlerde görevli Ulusal Muhafız Gücü’ne bağlı yaklaşık 7 bin 500 askerin, yıkıntıların kaldırılması ve bölgeye yeniden elektrik sağlanması çalışmalarına katıldığını bildirdi. 
     Yetkililer, kasırganın gazabına uğrayan bölgelerden kaçan milyonlarca kişiyi, evlerine dönmemeleri yönünde uyardı. 
     
     BUSH, HALKI YARDIMA ÇAĞIRDI 
     Bu arada, ABD Başkanı George W. Bush, Amerikan halkını, ülkenin güney kıyılarına büyük zarar veren Katrina kasırgasının mağdurlarına yardıma çağırdı. 
     Bush, California eyaletinde Coronado deniz üssünde yaptığı konuşmada, belli başlı yardım kuruluşlarının adlarını vererek, Amerikalıların, bu kuruluşlar aracılığıyla yardım iletmesini istedi. 
     Başkan Bush, kasırganın ardından en büyük önceliğin, can kaybını en aza indirmek olduğunu söyledi. 
     
</TEXT>
</DOC>
