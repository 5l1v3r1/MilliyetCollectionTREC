<DOC>
<DOCNO> 355168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo18.html </URL>
<DATE> 2005/06/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Basketbolda Avrupa Kupaları'na katılacak takım sayısı belli oldu 
</HEADLINE>
<TEXT>

     Uluslararası Basketbol Federasyonları Birliği FIBA , Türkiye'den 2005-2006 sezonunda Avrupa kupalarına katılacak takım sayısını belirledi. 
     Basketbol Federasyonu'nun internet sitesinde yapılan açıklamaya göre, erkeklerde 24 takımın katılacağı ve geçen sezon Efes Pilsen ile Ülkerspor'un yer aldığı Erkekler Avrupa Ligi'nde, Türkiye yine 2 takımla temsil edilecek. 
     Geçen sezon Türk Telekomspor ve Darüşşafaka'nın mücadele ettiği ULEB Kupası'nda ise yeni sezonda 1 Türk takımı yer alacak. 
     
     AVRUPA KUPASI 2006'DA 2 TAKIM 
     2004-2005 sezonunda FIBA Avrupa Ligi adıyla düzenlenen, yeni sezon için adı Avrupa Kupası Eurocup olarak değiştirilen organizasyonda 2 Türk ekibi mücadele edecek. 
     Toplam 32 takımın yer alacağı kupada, 4 ekip dışındaki 28 takım belirlendi. 
     Bu turnuvada geçen sezon Fenerbahçe, Beşiktaş ve Tuborg Pilsener yer almıştı. 
     
     AVRUPA KUPASI CHALLENGE 2006'DA 3 TAKIM 
     Geçen sezon FIBA Avrupa Kupası adıyla yapılan, 2005-2006 sezonu için adı Avrupa Kupası Challenge 2006 olarak değiştirilen organizasyonda, 3 Türk temsilcisi mücadele edecek. 
     185 ekibin yer alacağı bu turnuvada, geçen sezon Türkiye'yi Bandırma Banvitspor temsil etmişti. 
     
     BAYANLAR AVRUPA LİGİ'NDE 1 TAKIM 
     Bayanlar Avrupa Ligi'nde gelecek sezon 1 Türk ekibi mücadele edecek. 
     16 takımın katılacağı kupada yer alacak 15 ekip belirlenirken, son takımı FIBA'nın 10 ekip arasından seçeceği ifade edildi. Basketbol Federasyonu da bu kupaya katılacak son takım için aday. 
     
     BAYANLAR AVRUPA KUPASI'NDA 4 TAKIM 
     Bayanlar Avrupa Kupası'nda yeni sezondan itibaren Türkiye 4 takımla yer alacak. 
     200 takımın katılacağı turnuvada geçen sezon Türkiye'yi Fenerbahçe ve Ceyhan Belediyesi temsil etmişti. 
     
</TEXT>
</DOC>
