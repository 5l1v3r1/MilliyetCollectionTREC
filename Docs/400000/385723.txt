<DOC>
<DOCNO> 385723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun12.html </URL>
<DATE> 2005/10/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Nobel Edebiyat Ödülü seçimi istifa getirdi... 
</HEADLINE>
<TEXT>

     Nobel Edebiyat Ödülü'nü belirleyen İsveç Akademisi'nin bir üyesi, geçen yılki Nobel Edebiyat Ödülü seçimi yüzünden istifa etti. 
     Akademinin 1983'ten bu yana üyesi olan Knut Ahnlund, İsveç'te yayımlanan Sveska Dagbladet gazetesindeki makalesinde, geçen yılki Nobel Edebiyat Ödülü'ne Avusturyalı Elfriede Jelinek'in sürpriz bir şekilde seçilmesinin, ''ödülün değerine onarılmaz zarar verdiğini'' belirtti. 
     Jelinek'in çalışmasını ''sanatsal yapıdan uzak'' olarak nitelendiren Ahnlund, ''2004 Nobel Ödülü'nün tüm gelişen güçlere onarılmaz hasar vermekle kalmayıp, edebiyatı sanat olarak görenlerin kafasını karıştırdığını'' kaydetti. 
     İsveç Kraliyet Bilimler Akademisi tarafından, ödülle ilgili olarak geçen yıl yapılan açıklamada, romancı, oyun yazarı ve şair Jelinek'in ''toplumsal yaşamın klişeleri ve onların boyun eğdirici gücünün anlamsızlığını olağanüstü dilbilimsel coşkuyla ortaya çıkaran roman ve oyunlarındaki seslerin ve karşı seslerin müzikal akışına'' dikkat çekilmişti. 
     Jüri bölündüğü için ilanı geciktiği öne sürülen 2005 Nobel Edebiyat Ödülü'nün bu hafta içinde açıklanması bekleniyor. 
     
</TEXT>
</DOC>
