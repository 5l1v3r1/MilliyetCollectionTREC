<DOC>
<DOCNO> 366899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/spo01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a, FIFA tehdidi 
</HEADLINE>
<TEXT>


Beşiktaş'ın yollarını ayırdığı oyuncular alacaklarını tahsil etmek için kulübü FIFA'ya şikayet etmeye hazırlanıyor. Önce yöneticilerle görüşecek olan bu futbolcular olumlu sonuç alamazlarsa hukuk mücadelesi başlatacaklar 

SÜLEYMAN HATISARU 


Siyah - Beyazlı kulüpte kriz kapıda... Yönetimin, Teknik Direktör Rıza Çalımbay'ın isteği doğrultusunda yeni sezonun kadrosuna almayarak yollarını ayırdığı bazı futbolcuların içeride kalan alacaklarını tahsil edebilmek için FIFA'ya başvuru yapmaya hazırlandığı ortaya çıktı. 
Bir süredir yönetimle yaptıkları görüşmelerden olumlu bir sonuç alamayan bu oyuncular kısa süre içinde idarecilerle bir kez daha masaya oturacak. Kritik görüşme yine olumsuz sonuçlanırsa futbolcular FIFA'ya gidecek. 
Aralarında halen boşta olan Berkant Göktan, Tayfun Korkut, Emre Aşık ve Ronaldo'nun da yer aldığı oyuncuların, Siyah - Beyazlı kulübü FIFA'ya şikayet ederek haklarını arayacakları vurgulandı. 

Şükür kavuşturana 

Ailesi için yeterli sayıda uçak bileti bulunamadığı gerekçesiyle cumartesi gününden bu yana sürekli gelişini erteleyen Beşiktaş'ın yeni yıldızı Ailton, dün gece İstanbul'a geldi. Sambacı eşi, üç çocuğu ve kardeşlerini de yanına alarak, sekiz kişiyi beraberinde getirdi. Siyah - Beyazlı takımdan hiçbir yöneticinin Brezilyalı oyuncu için alana gelmediği gözlenirken, Ailton'u Beşiktaş'ın tercümanı karşıladı. Yıldız futbolcu yorgun olduğu gerekçesiyle hiçbir açıklama yapmadan kalacağı Swissotel'in yolunu tuttu. Usta golcünün bugünkü antrenmana çıkarak, arkadaşlarıyla tanışacağı bildirildi. 

Juanfran Ajax yolunda 

Beşiktaş'ın bir türlü yollarını ayıramadığı Juanfran'a sürpriz bir talip çıktı. Siyah - Beyazlı yönetimin uzun süredir İngiltere'nin Bolton Wanderers takımına göndermeye çalıştığı İspanyol futbolcu için Ajax devreye girdi. Beşiktaş Futbol Yatırımları Sanayi ve Ticaret A.Ş.'den İstanbul Menkul Kıymetler Borsası'na gönderilen açıklamada, Juanfran için ünlü Hollanda kulübüyle resmi görüşmelere başlandığı bildirildi. 

Transferde kritik günler 

Kartal'da, Başkan Yıldırım Demirören'in açıkladığı yıldız futbolcu transferi için geri sayım sürüyor. Brezilyalı futbolcu Kleberson'un transferi için tüm imkanlarını seferber eden Siyah - Beyazlılar, Rochenback ile Javad'ı ise yedek olarak bekletiyor. Yönetimin, Kleberson'un transfer edilememesi halinde Rochenback veya Javad'a imza attıracağı belirtildi. 

Pancu'ya milli darbe 

Beşiktaş'ın tecrübeli futbolcusu Daniel Pancu, Romanya Milli Takımı'nın, Andorra ile 17 Ağustos'ta oynayacağı maçın kadrosuna çağrılmadı. Teknik Direktör Piturca, Rumenler adına prestij anlamı taşıyan maç için Pancu'ya davette bulunmadı. Siyah - Beyazlı futbolcu bu tercihi için teknik heyete kırgın olmadığını söylerken, Piturca'nın önceki maçlarda kötü futbol sergileyen bazı isimleri kadro dışında tuttuğu vurgulandı. 

Emre Aşık'ın umudu sürüyor 

Beşiktaş yönetiminin gözden çıkardığı Emre Aşık'ın kadroda yer bulma umudu devam ediyor. Çalışmalarını sürdüren tecrübeli savunmacı, "Halen bu kulübün oyuncusuyum ve kalmak istiyorum. Hocamızın istediği doğrultusunda Fulya'da çalışmaya devam ediyorum. Kendimi maça çıkacak gibi hazır tutuyorum" dedi. 

Pendik morali 4-2 

Beşiktaş, Ümraniye'de oynanan maçta A.Hassan p , Sergen, Tümer ve Mehmet'in golleriyle rakibini devirdi 


Beşiktaş hafta sonu Kayseri Erciyesspor'la oynayacağı lig maçının taktik provasını dün Pendikspor karşısında yaptı. Siyah - Beyazlı takım, Ümraniye Nevzat Demir Tesisleri'nde basına kapalı olarak oynanan karşılaşmada rakibini 4-2'lik skorla mağlup etti. Cem'in henüz 5. dakikada attığı golle yenik duruma düşen Kartal, 10. dakikada Ahmed Hassan'ın penaltı sayısıyla eşitliği sağladı. Sergen Yalçın 20'de takımını öne geçirirken, Pendiksporlu Cem 30. dakikada skora 2-2'lik dengeyi getirdi ve maçın ilk yarısı bu skorla kapandı. Tümer Metin 60. dakikada skoru 3-2 yaptı. Mehmet Sedef'in 85'te attığı gol maçın skorunu belirledi. 80 dakika oyunda kalan Tümer Metin'in başarılı bir performans sergilediği belirtildi. 


</TEXT>
</DOC>
