<DOC>
<DOCNO> 355294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/guncel/gun05.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Blair'in yeri boş bırakıldı 
</HEADLINE>
<TEXT>


ABD Başkanı Bush ile Blair'i, Irak'ı işgal ettikleri gerekçesiyle sembolik olarak yargılayan 'Irak Dünya Mahkemesi'nin son oturumu İstanbul'da başladı 

PINAR AKTAŞ ŞÜKRAN PAKKAN İstanbul 

Irak işgalini gerçekleştirdikleri gerekçesiyle ABD Başkanı George W. Bush ve İngiltere Başbakanı Tony Blair'i sembolik olarak yargılayan 'Irak Dünya Mahkemesi'nin son oturumu dün İstanbul'da başladı. Mahkemeye katılanlar, ABD askerine geçit veren tezkereyi reddetmesinin Türkiye için gurur kaynağı olduğunu söyledi. 

3 gün sürecek 
Bugüne kadar dünyanın çeşitli ülkelerinde gerçekleşen mahkeme kapsamında yerli ve yabancı yüzlerce insan hakları savunucusu, Irak işgalini değerlendirmek ve sonuçlarını dünya kamuoyuna duyurmak için Topkapı Sarayı'ndaki Darphane-i Amire Salonu'nda bir araya geldi. 3 günlük oturum sonunda kararını açıklayacak mahkeme, avukatların oluşturduğu iddia makamı ve çeşitli meslek gruplarından gelen jüri heyetinden meydana geldi. Kürsünün yan tarafına kurulan siyah örtülü masalara jüri üyeleri, karşısındaki sandalyelere iddia heyeti yerleşti. Kürsünün diğer tarafında da, üzerinde 'savunma' yazısı bulunan bir masa konuldu. Bush ve Blair'in oturacağı birer sandalye boş bırakıldı. 
Vicdan Jürisi adına konuşan Hintli yazar Arundhati Roy, teknik arızalar için "Bu bir CIA komplosu olmalı" esprisi yaptı. Mahkemenin, ABD'nin suçlu olup olmadığı yönünde bir karar vermeyeceğini ancak Irak istilasının boyutlarını ortaya koyacağını söyleyen Roy, şöyle konuştu 
"Bu mahkeme sözümona bir mahkemedir, taraflıdır, baştan kararı verilmiştir. Bu mahkemeyi Bush ve Blair'in görüşlerine yer vermediği ve savaşı desteklemek için öne sürülen nedenleri önemsemediği için eleştirenler var. Bu mahkeme tamamen savunma için kurulmuştur. Kendi başına bir direnişi temsil etmektedir. Tarihteki en kalleşçe savaşa karşı bir savunmadır. Mahkeme sonuçları Uluslararası Ceza Mahkemesi tarafından kullanılmalıdır." 

Sessizlikteki çığlık 
İddia makamı adına konuşan hukukçu Prof. Dr. Richard Falk ise, mahkemenin halk seferberliğinin derinliğini ve direncini çok iyi ifade ettiğini söyleyerek, "Mahkeme, suçların önüne konulan sessizlik dumanının önündeki bir çığlıktır. Susmayı ve susturulmayı redetmektedir" dedi. 
Mahkemenin ilk oturumu "Uluslararası Hukuk ve Kurumların Rolü" başlığı altında gerçekleştirildi. Oturumda konuşan avukat Phil Shiner, "İngiltere'den bir avukat olarak ne kadar büyük bir utanç duyduğumu ifade edemem. İngiltere bu savaşta ABD'den daha ileri gitti" dedi. 

Mahkemede bir AKP'li 

Toplantıya katılan AKP Adıyaman Milletvekili ve İnsan Hakları İnceleme Komisyonu üyesi Faruk Ünsal, "Son dönemde ABD'nin Türkiye'deki Amerikan karşıtlığı konusundaki tutumu nedeniyle hükümetin çekinceleri var. Burada bulunduğunuz için partinizden bir eleştiri almayı bekliyor musunuz" sorusu üzerine şunları söyledi 
"Tahmin etmiyorum. Çünkü ben Amerikan karşıtlığı falan yapmıyorum. Burada yaptığımız şey hukukun üstünlüğünün altını çizmek. Burada yaptığımız Saddam taraftarlığı, İngiliz ya da Amerikan düşmanlığı değil. Ama öyle anlaşılıyor ki, eğer gerçekten bu işler birtakım istihbarat raporlarına dayalı olarak yapıldıysa, bu istihbarat raporlarının bütün dünyayı feci şekilde aldattığı ortaya çıktı. Irak'da kitle imha silahlarının olduğu söylenmişti. Eğer böyle bir istihbarat vardı da buna dayalı olarak böyle bir işgal varsa, bu istihbaratın yanlışlığı ortaya çıktığına göre, işgalin son bulması gerekiyor diye düşünüyorum. Bu yanlış istihbaratı vererek bütün dünyayı aldatan bu insanların da yargılanması gerektiğini düşünüyorum." 


</TEXT>
</DOC>
