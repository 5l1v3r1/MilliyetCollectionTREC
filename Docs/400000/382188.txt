<DOC>
<DOCNO> 382188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun17.html </URL>
<DATE> 2005/09/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kıran kırana TÜRKİYE 
</HEADLINE>
<TEXT>
tartışması 
     Avrupa Parlamentosu'nda Türkiye konusunda düzenlenen tartışma kıran kırana geçti. Türkiye karşıtlarının eleştirilerine Sosyal Demokratlar, Liberaller ve Yeşiller sözcüleri müthiş cevaplar verdi. İngiltere, Türkiye'nin müzakerelerin başlaması için bütün sorumluluklarını yerine getirdiğini açıklarken AB Komisyonu'nun Genişlemeden Sorumlu Üyesi Olli Rehn'den eleştiriler geldi. 
     Avrupa Birliği dönem başkanı İngiltere'nin Avrupa İşlerinden Sorumlu Bakanı Douglas Alexander, Türkiye'nin, tam üyelik müzakerelerinin başlaması için üstüne düşen bütün sorumluluklarını yerine getirdiğini söyledi. 
     Alexander, Avrupa Parlamentosu'nda Türkiye konusunda düzenlenen tartışmada söz alarak, dönem başkanı olarak ülkesinin görüşlerini açıkladı. 
     "Üyelik öncesi Türkiye bugünkü Türkiye, AB de bugünkü AB olmayacak" diyen İngiliz bakan, reform sürecinin sürdürülmesi çağrısında bulundu. 
     Türkiye'nin Kıbrıs konusunda yayımladığı deklarasyondan üzüntü duyduklarını ifade eden İngiliz bakan, "Türkiye, tam üyelik müzakerelerini 25 ülkeyle yapacak" diye konuştu. 
     REHN'DEN TÜRKİYE'YE ELEŞTİRİLER 
     AB Komisyonu'nun genişlemeden sorumlu temsilcisi Olli Rehn de yaptığı konuşmada, müzakerelerin başlamasıyla Türkiye ve AB arasında yeni bir dönemin başlayacağını söyledi. 
     "AB'nin istikrarlı, demokratik ve refah seviyesi yüksek bir Türkiye'ye ihtiyacı olduğunu" kaydeden Rehn, Türkiye'de hükümetin son yıllarda önemli reformlar gerçekleştirdiğini belirtti. 
     AB Komisyonu temsilcisi, İstanbul'da Bilgi Üniversitesi'nde yapılan konferansa hükümetin destek vermesini övdü ve tartışmanın yapılmasını "tarihi bir adım" olarak değerlendirdi. 
     Rehn, Başbakan Erdoğan'ın Kürt sorunu olduğunu kabul etmesini çok önemli bulduğunu ifade etti. 
     Müzakerelerin temel hedefinin tam üyelik olduğunu ifade eden Rehn, doğası itibariyle görüşmelerin ucunun açık olduğunu söyledi. 
     Ancak Rehn'in Türkiye'ye eleştirileri de vardı. 
     Avrupa Parlamentosu Genel Kurulu'nda konuşan Olli Rehn, Türkiye'ye yönelik eleştirilerini sıraladı. Türkiye'nin yayımladığı deklarasyonun tek taraflı olduğunu vurgulayan Rehn, "deklarasyonun hiçbir hukuki değeri yoktur. Türkiye ayrımcılık yapmadan Ek Protokolü uygulamalıdır" dedi. 
     "Müzakerelerin açılması Türkiye'nin hukuki yükümlülüklerini yerine getirmesine bağlıdır" diyen Rehn, Türkiye'nin üzerine düşeni yapmaması halinde müzakerelerin genel iradesinin etkileneceğini vurguladı. 
     
     Orhan Pamuk davası 

     Türkiye'de süren reform sürecinde çelişkili kararlar verildiğini de vurgulayan Olli Rehn, bu kararların daha çok ifade özgürlüğü alanında verildiğine dikkat çekti. 
     Rehn, buna örnek olarak da yazar Orhan Pamuk hakkında açılan davayı gösterdi. "Orhan Pamuk davası, sorunları göstermesi açısından çok önemli. Dava Türk kimliğine zarar verdiği için açılmış durumda" ifadelerini kullanan Olli Rehn, Avrupa Komisyonu'nun Türkiye'yi çok yakından izlemeye devam edeceğini hatırlattı. 
     
     Brok Türkiye, Rumları tanısın 

     Rehn'in ardından söz alan Avrupa Parlamentosu Dış İlişkiler Komisyonu Başkanı Elmar Brok, Türkiye'nin Kıbrıs Rum Kesimi'ni tanıması gerektiğine işaret etti. 
     Gümrük Birliği ile ilgili müzakerelerin 2006'ya kadar çözümlenmesi gerektiğine işaret eden Brok, "Kıbrıs sorununun çözümü yönünde bir ışık görmeden müzakerelere başlamamız sıkıntı yaratacaktır" dedi. 
     "Türkiye'de Avrupa perspektifinin oluştuğundan emin olmalıyız" diyen Elmar Brok, Türkiye'ye kapıların kapatılmaması gerektiğini vurguladı. 
     Türkiye ile Hırvatistan'ı mukayese eden Brok, "Türkiye'de binlerce işkence vakası varken neden bunlar dikkate alınmıyor da, Hırvatistan için göz önünde bulunduruluyor" dedi. 
     
     Hıristiyan Demokratlar Türkiye'ye karşı kör oluyoruz 

     Hıristiyan Demokrat Grup Başkanı Hans-Gert Pottering de, Türkiye'nin AB üyeliğinin tartışmalı bir konu olduğuna işaret etti. Kıbrıs sorununun hala çözümlenemediğine dikkat çeken Pottering, "Türkiye'den Kıbrıs'la ilgili bir açıklama gelmeden Protokolün onayı askıya alınmalı" şeklinde konuştu. 
     Türkiye ile yürütülecek müzakerelerin 'açık uçlu' olmasını gerektiğini ifade eden Pottering, "insan hakları ve demokrasinin Türkiye'de kök salması gereklidir. Eğer bu sürecin sonunda Türkiye AB'ye üye olamazsa bile biz her halükarda ortaklığımızın sürmesini istiyoruz" diye konuştu. 
     Dönem Başkanı İngiliz hükümetine de eleştirilerde bulunan Pottering, "İngiltere'ye çağrıda bulunuyorum. Türkiye'deki insan hakları durumunu biliyoruz. Hırvatistan'ı biliyoruz. Hırvatistan'a 'hayır' diyorsunuz. Türkiye söz konusu olduğunda sanki hepimiz gözümüzü kapatıyor gözüküyoruz. Eğer inandırıcı bir başkanlık olsun istiyorsak eşit davranmalıyız" dedi. 
     
     Sosyal Demokratlar Türkiye'yi istemiyorsunuz açıkça konuşun 

     Türkiye'yi kıyasıya eleştiren bu grupların ardından söz alan Sosyal Demokrat Grup Başkanı Martin Schultz'dan ise Türkiye ile müzakerelere 3 Ekim'de başlanmasına tam destek geldi. 
     Sosyalist grup lideri Martin Schultz, yaptığı konuşmada, "Eğer Türkiye'yi istemiyorsanız açık açık söyleyin, yumurta üzerinde dans etmeyin. Türkiye'yi Müslüman diye mi almak istemiyorsunuz " diye konuştu. 
     Üyelik için başvuran bir ülkenin doğal olarak birliğe üye bir ülkeyi tanıması gerektiğini söyleyen Schultz, "ama bu ön şart değil. Belli bir zaman çerçevesi var. Bir - iki yıl içinde bunun gerçekleşmesi bekleniyor" dedi. 
     Türkiye hakkında olumsuz eleştirilerde bulunan Pottering'e de "birlik Türkiye'yi içine alacak kadar hazır değilse, Hırvatistan'ı da sindiremeyecek demektir" diyen Schultz, "neden açıkça İslam ülkesidir, çok uzaktadır, Hırvatistan daha yakındır ve Katoliktir demiyorsunuz" diye tepki gösterdi. 
     Martin Schultz, 40 yıl boyunca söz verip böyle bir dönüşüm sürecine giren Türkiye'ye bunun yapılamayacağını kaydetti ve "Türkiye ile AB'nin yerine getirmesi gerekenler var. Siz Türkiye'yi istemiyorsunuz açıkça konuşun" dedi. 
     
     Yeşiller Grubu Kültürel, ırkçı duygularla hareket edemeyiz 

     Yeşiller Başkanı Daniel Con Bendit, AB'nin genişlemesiyle ilgili esas tartışmanın Türkiye ile başladığını söyledi. 
     Türkiye'nin üyelğinin 11 eylül sonrası AB'nin çıkarına olduğunu kaydeden Bendit, "kültürel, ırkçı duygularla hareket edemeyiz, bu düşünülemez" dedi. 
     Bendit, AB'nin üzerine düşeni yapması gerektiğini vurguladı ve "kuşkuyla yaklaşılması gereken bir başka tartışma AB büyük bir Müslüman ülkeyi içine alabilir mi AB'de Belçikalıdan daha fazla sayıda Müslüman var... AB'deki üçüncü en büyük din, bundan hoşlansak da, hoşlanmasak da 10 yıl içinde Türkiye laik - demokratik bir devlet olacak mı Anayasada yer alacak değerleri benimseyecek mi " diyerek kaygıları ifade etti. 
     
     Liberal Grup Türkiye Kıbrıs konusunda haklı 

     Liberal Grup Başkanı Emma Bonino ise, Kıbrıslı Rumların içinde bulundukları durumdan büyük ölçüde kendilerinin sorumlu olduğunu belirterek Türkiye'ye Kıbrıs konusunda destek verdi. 
     "Referandumları elinin tersiyle iten kim, AB'ye üye olma aşamasında üye devlet televizyonundan birinin Rumlara hitap etmesini engelleyen kim " diyen Bonino, "eğer onlara da sorumluluk üstlenmelerini hatırlatmazsak Kıbrıslı Rum dostlarımıza da faydalı olmamış oluruz" dedi. 
     AB'nin Türkiye'de tabuların yıkılmakta olduğunu anlamadığını kaydeden Emma Bonino, "Ermeni konferansının hükümet desteğiyle yapılması çok anlamlı. Kürt tabusu da yıkıldı, yapılması gereken tek şey Sayın Başbakan'ın yaptığı açıklamaları kabullenmektir" diye konuştu. 
     Bonino sözlerini "bizim politikalarımızda sinsice bir yaklaşım olamaz" diyerek noktaladı. 
     
     Lagendijk KKTC'ye izolasyon kaldırılsın 

     Avrupa Parlamentosu AP ve TBMM arasında danışma organı görevi yapan Karma Parlamento Komisyonu KPK Eşbaşkanı Joos Lagendijk de, AB'nin KKTC'ye yönelik ekonomik izolasyonu kaldırması çağrısında bulundu. 
     Tartışmada söz alan Lagendijk, "AB'nin Türkiye'nin sorumluluklarını yerine getirmesini isterken, kendi sorumluluklarını da unutmaması gerektiğini" söyledi. 
     Türkiye'nin Gümrük Birliği'ni Rum kesimini de kapsayacak şekilde uygulamasına ilişkin baskılara karşı çıkan Lagendijk, "Önce, Kıbrıslı Türklere ilişkin izolasyon kaldırılsın, daha sonra bunu Türklerden isteyelim" diye konuştu. 
     Yeşil grup üyesi Türk kökenli Alman parlamenter Cem Özdemir de yaptığı konuşmada, İstanbul'da düzenlenen Ermeni konferansına atıfta bulundu ve Türk hükümetinin bu konferansı desteklemesinin cesur bir davranış olduğunu söyledi. 
     Tartışma sırasında Fransız heyetinde yer alan sağcı parlamenter Jacques Toubon, sözde Ermeni soykırımını bahane ederek tam üyelik müzakerelerinin başlamasına karşı çıkarken, yine aynı ülkeden Sosyalist parlamenter Michel Rocard, "Avrupa'nın istikrarı ve bölge barışı" için Türkiye'nin üyeliğinin vazgeçilmez olduğunu söyledi. 
     Tartışmalarda söz alan Türkiye aleyhtarı parlamenterler, Rum kesiminin tanınması, Gümrük Birliği'nin uygulanması, Orhan Pamuk ile ilgili dava ve sözde Ermeni soykırımının tanınmasına ilişkin iddiaları gündeme getirdiler. 
     
</TEXT>
</DOC>
