<DOC>
<DOCNO> 389824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko48.html </URL>
<DATE> 2005/10/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Aygün Gümrük birliğine girdiğimizden beri bütçe açığı fırladı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Gümrük Birliği ile Türkiye'nin çökmeye başladığını savunarak, ''Gümrük Birliği'ne girdiğimiz 1995 yılından beri Türkiye'nin bütçe ve dış ticaret açıkları fırlamıştır'' dedi. 
     Doğuş Üniversitesi'nde öğrencilere 'Türkiye ekonomisi ve AB'' konulu konferans veren Aygün, Türkiye'de korkunç bir işsizlik sorunu olduğu, sadece kendisinde 18 bin tane iş başvurusu için gönderilmiş özgeçmiş bulunduğunu belirtti. 
     Gümrük Birliği'nin, Türkiye'ye AB'nin onayı olmadan başka ülkelerle serbest ticaret yapmasına olanak tanımadığını anlatan Aygün, Türkiye'nin Gümrük Birliği'nden çıkması ve dünya ile serbest ticaret yapmaya başlaması gerektiğini söyledi. 
     Aygün, Gümrük Birliği ile Türkiye'nin çökmeye başladığını iddia ederek, ''Gümrük Birliği'ne girdiğimiz 1995 yılından beri Türkiye'nin bütçe ve dış ticaret açıkları fırlamıştır'' diye konuştu. 
     Türkiye'de ekonominin büyüdüğünün açıklandığını ancak büyüme rakamlarına bakıldığında büyümenin sadece ithalat rakamlarında gerçekleştiğinin görüldüğünü kaydeden Aygün, ''Kim büyüdü Ben büyümedim, o büyümedi'' dedi. 
     Aygün, Türkiye'nin aydınlığa doğru gidebilmesi için Gümrük Birliği'nden kurtulup ekonomisinin serbest kalması gerektiğini söyledi. 
     Avrupa Birliği'nin üyelik için Türkiye'den Kıbrıs'tan vazgeçmesini, Ermeni soykırımı iddialarını kabul etmesini istediğini, ayrıca hiçbir zaman Avrupa'da serbest dolaşım hakkı vermeyeceğini açıkladığını anlatan Aygün, ''Böyle onursuzca, şerefsizce teklif olur mu O teklif etsin ama sen kör müsün Verme, kabul etme... Teklif, illa kabullenmek değildir'' diye konuştu. 
     AB'nin rant kapısı olduğunu ve herkesin bunu kullanmaya çalıştığını savunan Aygün, halkın yüzde 85'inin AB'yi istediği şeklinde araştırma sonuçlarının da doğruyu yansıtmadığını belirtti. Aygün, ''Ben AB'ye, AB'nin yaptıklarına karşıyım'' dedi. 
     AB'nin boş hayaller olduğunu ve işbaşında bulunanların günü ve kendilerini kurtarmaya çalıştıklarını iddia eden Aygün, ''AB, 'Gümrük Birliği Ek Protokolü'nü imzalayın, Ermeni soykırımını kabul edin, Ermenistan sınırını açın, Yunanistan'ın 12 mil talebini kabul edin, Fırat ve Dicle arasındaki suların yönetimini uluslararası komisyona verin' diyor. Bunları kabul edecek misiniz '' diye konuştu. 
     Özelleştirmenin Türkiye'ye atılan büyük bir ''kazık'' olduğunu da savunan Aygün, devletin ekonomideki payının Türkiye'de yüzde 23.9 olduğunu, ancak bu rakamın büyük devletlerde çok daha yüksek olduğunu kaydetti. 
     Aygün, Erdemir'in, TÜPRAŞ'ın IMF ve AB'nin baskılarıyla özelleştirildiğini ifade ederek, bütün gelişmekte olan ülkelerde bu sistemin uygulandığını ve Arjantin'in bu sistem sonucu çöktüğünü anlattı. 
     Türkiye'nin çevresindeki Müslüman ve Türklerle beraber olması halinde 800 milyar dolar pazar elde edeceğini ifade eden Aygün, ''800 milyar dolarlık mal alıyorlar. Aldıkları malların yüzde 90'ı Türkiye'de üretilen mallar. Ama komşularımızın Türkiye'den aldıkları malın toplamı 8-9 milyar dolar civarında. Çünkü hep bizi komşularımızla kavga ettiriyorlar'' dedi. 
     
</TEXT>
</DOC>
