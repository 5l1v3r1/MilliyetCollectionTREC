<DOC>
<DOCNO> 390673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun18.html </URL>
<DATE> 2005/10/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Barzani Bağımsız bir Kürdistan doğal bir haktır 
</HEADLINE>
<TEXT>

     
     İhsan DÖRTKARDEŞ, DHA 
     
ABD Başkanı George W. Bush tarafından kabul edilen ’Kürdistan bölge başkanı’ ve Irak Kürdistan Demokrat Partisi IKDP lideri Mesut Barzani, dün düzenlenen bir basın toplantısında, bu görüşmeden ve kendisine ’Kürdistan başkanı’ denmesinden Türkiye’nin rahatsızlık duyduğu hatırlatılınca, "Irak’ta bir ülke ve ’Kürdistan bölgesi’ denilen bir parça vardır. Kürdistan parlamentosu var, Kürt halkı var. O parlamento da beni ’Kürdistan başkanı’ seçti. Başkan Bush yasal olmayan bir şey söylemedi ki" dedi. 
     Mesut Barzani Washington’daki National Press Club’da Ulusal Basın Kulübü soruları yanıtladı. Barzani, Irak’ta Saddam yönetimin devrilmesinden sonra Kürt halkı ve siyasal önderliğinin, yeni Irak’ın şekillenmesinde, geçen ocak ayında yapılan seçimlerin, Anayasa’nın yazım sürecinde ve halk oylamasında kabul edilmesinde etkili ve uzlaşıcı rolü olduğunu anlattı. 
     
     ’ÜLKEYİ YENİDEN CANLANDIRACAK BİR HÜKÜMET KURULMASINI İSTİYORUZ’ 
     Barzani, Başkan Bush’un kendisine ’Kürdistan başkanı’ demesinden dolayı Türkiye’den gelen tepkiler konusunda, "Irak’ta bir ülke ve ’Kürdistan bölgesi’ denilen bir parça vardır. Kürdistan parlamentosu var, Kürt halkı var. O parlamento da beni ’Kürdistan başkanı’ seçti. Başkan Bush da, Kürdistan halkının verdiği kararı, Irak Daimi Anayasası üzerine karar verdiği bir şeyi söyledi. Yasal olmayan bir şey söylemedi ki" dedi. 
     Mesut Barzani, Kuzey Irak’tan ’Kürdistan bölgesi’ olarak söz ederken, bu bölgenin demokratik, federal ve parlamenter Irak’ın federal bir bölgesi olduğunu, önümüzdeki seçimlerden sonra atılacak adımlara ilişkin daimi Anayasa’nın içeriğini pratiğe aktarabilecek aşamada huzur ve asayişi sağlayacak, ülkeyi yeniden canlandıracak, güçlü ve birleşik bir hükümet kurulmasını umut ettiğini söyledi. 
     
     ’DİĞER KÜRDİSTAN PARÇALARINDA KÜRT SORUNUNUN ÇÖZÜMÜ ZARURETTİR’ 
     Kürt halkının ulusal ve vatani istemleri konusunda Mesut Barzani, "Kürdistan’ın bağımsızlığı ve bağımsız bir devleti oluşturmak doğal bir hak ve Kürdistan halkının istemidir. Bağımsız Kürdistan devletinin kurulup, kurulmaması, Federal Irak Daimi Anayasa’sının içeriğinin uygulanmasına, ulusal, bölgesel ve uluslararası koşullara bağlıdır" dedi. 
     Barzani, Türkiye’deki Kürt sorununun çözümü için diyalog ve barışçıl yöntemler uygulanması gerektiği yönünde görüş bildirirken, "Diğer Kürdistan parçalarında Kürt sorununun çözülmesi bir zarurettir ve bu devletlerin de çıkarınadır" dedi. 
     
</TEXT>
</DOC>
