<DOC>
<DOCNO> 366192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur43.html </URL>
<DATE> 2005/08/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
El Kaide, Kasımpaşa'da dergi çıkarıyor 
</HEADLINE>
<TEXT>

     TEMPO bu hafta çok konuşulacak bir habere imza atıyor. 21. yüzyılın en kanlı terör örgütü üzerine gerçekleştirilen tartışmalar her geçen gün artarken, 28 Temmuz'da Türkiye'deki bayilerde satılmaya başlanan bir dergi, görenleri şok ediyor. İstanbul Kasımpaşa'da yayımlanan Kaide adlı dergi bu. Derginin Başbakan Tayyip Erdoğan'la özdeşleşen Kasımpaşa'da yayımlanması talihsiz bir rastlantı. Çünkü dergi açıkça El Kaide savunuculuğu yapıyor. İçinde El Kaide'ye açıkça övgüler düzülürken, "Taliban 600 coni öldürdü" gibi vahşi başlıklar barındırıyor. Londra saldırıları için, "El Kaide dünyayı özgürleştiriyor" başlığını atan dergi, çarşaf çarşaf El Kaide'nin bildirilerini yayımlıyor. Derginin her sayfası, birbirinden ürkütücü ifade ve tehditlerle dolu. 
     Dergiyi çıkaranlar, İBDA-C'nin hapiste olmayan elemanları Örgüte üye olmak suçuyla cezaevinde yatıp, hükümet tarafından yürürlüğe konulan aftan yararlanarak özgürlüğüne kavuşan eski mahkumlar. 
     
     ŞOK AÇIKLAMALAR... 

     Derginin yöneticilerinden Ali Osman Zor, Usame Bin Ladin ve Zerkavi'den kahraman olarak bahsediyor. 50'den fazla insanın hayatını kaybettiği Londra saldırılarının, "Allah için gerçekleştirilen intikam eylemleri" olduğunu söylüyor ve "Batı, Londra'dan sonra hatasını arıyor, demek bomba faydalı oldu" sözleriyle kanımızı donduruyor. 
     Eski ANAP Milletvekili ve bakan Mehmet Keçeciler'in, Usame bin Ladin'le tanıştığını iddia eden Zor, bunu, "Ladin, Yemen'de ANAP'lı Keçeciler'e Mirzabeyoğlu'nu sormuştu" sözleriyle açıklıyor. 
     Batı başkentlerini vuran terör dalgasının önümüzdeki günlerde Türkiye'ye sıçrayıp sıçramayacağını ise hükümetin tavrına bağlıyor "Siz Müslümanlara zulmedenlerle ittifak kurup, direnişçilere karşı ortak mücadele çağrıları yaparsanız, bunun bedelini ödersiniz" Bu çarpıcı açıklamaları Tempo'nun bugün çıkan sayısında okuyabilirsiniz. 
     
     ÖRGÜTÜN YAPISI EL KAİDE'YE BENZİYOR 

     İBDA-C, vaktiyle Erbakan dönemindeki Akıncılar grubundan ayrılarak kurulmuş, İslam adına silah ve terör yolunu tutmuş radikal bir örgüt. Taraftarları için "Gönüldaş" tabirini kullanan hareketin ideolojik temeli silahlı ihtilal ve Sünni İslam anlayışına dayanıyor. Örgütün yapısı, El Kaide'nin terör hücrelerine benziyor.1998 yılında yakalanan ve 1999 yılında tutuklanan örgütün "Kumandan" lakaplı lideri Salih Mirzabeyoğlu, "anayasal düzeni bozma girişiminde bulunma" suçundan idam cezasına çarptırıldı. Cezası ağırlaştırılmış müebbet hapse çevrilen Mirzabeyoğlu, halen Bolu F Tipi Cezaevi'nde. 
     
</TEXT>
</DOC>
