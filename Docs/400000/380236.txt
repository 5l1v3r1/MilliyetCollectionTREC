<DOC>
<DOCNO> 380236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko06.html </URL>
<DATE> 2005/09/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye yeni binyıla büyümede 58'inci sırada başladı 
</HEADLINE>
<TEXT>

     Dünya Bankası, Türkiye’nin 2000-2004 yılları arasında ortalama yıllık büyüme hızını yüzde 4.2 olarak hesapladı. Bu döneme ilişkin yıllık ortalama büyüme oranına göre yapılan sıralamada Türkiye, 133 ülke arasında 58’inci oldu. Tarımsal verimlilikte Türkiye’de 2 bin çalışan başına düşen tarımda yaratılan katma değer 1989-1991 dönemine göre 2001-2003 döneminde ancak 15 dolar arttırılabildi. 
     Dünya Bankası’nın Dünya Gelişme Raporu 2006’da ülkelerin 2000-2004 yılları arasındaki yıllık ortalama büyüme oranları hesaplandı. 2000 yılında yüzde 6.3 büyüyen Türkiye, kriz yılı olan 2001’de yaşadığı yüzde 9.5’lik tarihi küçülmenin ardından 2002 yılında yüzde 7.9, 2003 yılında yüzde 5.9, 2004 yılında da yüzde 9.9 büyüme kaydetti. 
     Son yıllarda yaşanan yüksek büyümelere rağmen kriz yılında yaşanan küçülmenin yarattığı tahribat nedeniyle ortalama büyüme hızı diğer ülkelere göre oldukça düşük kaldı. Buna göre, Türkiye, 2000-2004 döneminde yıllık ortalamada ancak yüzde 4.2 büyüdü. Bu büyüme rakamıyla Türkiye 133 ülke arasında 58’inci sıraya yerleşirken, en yüksek büyüme oranına sahip ülke yüzde 18.5 ile Türkmenistan oldu. Ermenistan yüzde 12, Azerbaycan yüzde 10.7, Kazakistan yüzde 10.3, Tacikistan yüzde 9.9, Çin yüzde 8.7, Ukrayna yüzde 8.6 ile 2000-2004 döneminde en yüksek yıllık ortalama büyümeye sahip ilk 10 ülke arasında yer aldılar. Bulgaristan yüzde 4.7, Romanya yüzde 5.5, Hırvatistan yüzde 4.5 ile Türkiye’den daha yüksek büyüme gerçekleştiren ülkeler oldular. 
     Dünya Bankası raporunda tarımsal verimlilik hesaplaması da yapıldı. Bu hesaplamaya göre Türkiye’de 2 bin tarım çalışanı başına düşen tarımsal katma değer 1989-1991 döneminde 1749 dolar düzeyinden 2001-2003 döneminde ancak 1764 dolar olabildi. Böylece tarımsal katma değer 2 bin 
     tarım işçisi başına ancak 15 dolar arttırılabildi. Dünya Bankası verilerine göre 1989-1991 döneminde tarımsal verimlilik açısından 99 ülke arasında 45’inci olan Türkiye, 2001-2003 döneminde 122 ülke arasında ancak 57’inci olabildi. Tarımsal verimlilikte 2 bin çalışan başına yarattığı 47 bin 566 dolar katma değerle ABD birinci sırada yer alırken, Fransa, Belçika, Hollanda, Kanada, Danimarka, Singapur, Norveç, İsveç ve Finlandiya en yüksek tarımsal verimliliğe sahip 10 ülkeyi oluşturdu. Guatemala, Mısır, Jamaika, Nikaragua, Cezayir, Rusya, Belarus, İran, Paraguay, Güney Afrika, Tunus, Ermenistan, Letonya, Suriye, Meksika, Kolombiya, Makedonya, Brezilya, Romanya, Macaristan, Panama, Litvanya, Dominik Cumhuriyeti, Çek Cumhuriyeti, Malezya, Bulgaristan, Şili, Venezuella, Uruguay, Hırvatistan, Yunanistan, Arjantin, Kore, Suudi Arabistan Türkiye’den daha yüksek tarımsal verimliliğe sahip ülkeler arasında yer aldı. Rapora göre Türkiye’de 2004 yılı itibariyle 301 milyar 950 milyon dolarlık ulusal gelirin yüzde 12’si tarımda yaratılan katma değerden, yüzde 27’si sanayide yaratılan katma değerden yüzde 61’i de hizmetler sektöründe yaratılan katma değerden oluştu. Türkiye, tarımın ulusal gelir içindeki payı açısından 124 ülke arasında 71’inci, sanayinin ulusal gelir içindeki payı açısından 67’inci ve hizmetler sektörünün payı açısından da 42’inci sırada yer aldı. Hanehalkı nihai tüketim harcamalarının 2004 yılı itibariyle ulusal gelirin yüzde 65’ine, genel hükümetin nihai tüketim harcamalarının ise yüzde 13’üne denk geldiği belirtildi. Rapora göre Türkiye hanehalkı tüketim harcamasının ulusal gelir içindeki payına göre yapılan sıralamada da 133 ülke arasında 75’inci sırada yer alıyor. Türkiye’nin yatırım harcamalarının ulusal gelir içindeki payı ise 2004 yılında yüzde 26 oldu. Bu oranla Türkiye Dünya Bankası’nın raporunda yer alan verilere göre 133 ülke arasında 22’inci oldu. 
     
</TEXT>
</DOC>
