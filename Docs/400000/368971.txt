<DOC>
<DOCNO> 368971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy09.html </URL>
<DATE> 2005/08/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tüzmen Dünyada sıkıntı çeken iki Dış Ticaret Bakanı var, biri Türkiye 
</HEADLINE>
<TEXT>

     Devlet Bakanı Kürşad Tüzmen, Türkiye’nin artık, AB’nin gümrük erişim hızının daha da üstüne çıkmış durumda olduğunu söyledi. 
     Bakan Tüzmen, Trabzon Gümrük Muhafaza Başmüdürlüğü’nü ziyaretinde, Türkiye’de gümrüklerin tam otomasyon sistemine geçirildiğini ifade ederek, "Gümrüklerde son 2.5 yılda çok büyük reformlar yapıldı, önemli yasal düzenlemeler gerçekleştirildi. Biz artık AB’nin gümrük erişim hızının daha da üstüne çıkmış durumdayız. Eksiklerimiz var. 
     Bunu da bu sene tamamlamaya çalışacağız" dedi. 
     
     SERBEST BÖLGELER 
     Bakan Tüzmen, Trabzon Serbest Bölgesi’nde de incelemelerde bulundu. Serbest bölgelerde çifte vergilendirme sisteminin, rekabet kuralları ve avantajlarına aykırı olduğunu belirten Tüzmen, şunları kaydetti 
     "Bu çifte vergilendirmelerin gözden geçirilmesi lazım. 
     Milletvekili arkadaşlarımız bu konuda bir yasa teklifi hazırladılar. 
     Biz de elimizden gelen desteği vereceğiz. Bir haksız uygulama var. 
     Artık bu açık şekilde belli oluyor. Sadece Türkiye’nin değil, bulunduğumuz coğrafyanın da en pahalı serbest bölgeleri haline geldik. 
     Bu kadar büyük tesislerin boş durması çok yazık." Bakan Tüzmen daha sonra, Doğu Karadeniz İhracatçılar Birliği’ne geçerek, ihracatçılarla görüş alışverişinde bulundu. 
     İhracatçıların girdi maliyetlerinin yüksek olmasından şikayetçi olduğuna dikkati çeken Tüzmen, "Hükümetimiz, enerji ve su maliyetlerinde dünyada yaşanan çok ters gelişmelere rağmen sanayicimize, ihracatçımıza bunu yansıtmamaya çalışmaktadır" diye konuştu. 
     Bakan Tüzmen, ihracatta bugünkü artış trendinin devam etmesi halinde 2008’de 100 milyar dolar ihracat hedefinin tutturulabileceğini ifade etti. 
     
     "PARA BİRİMİMİZ ÇOK DEĞERLİ" 
     Türkiye’nin para biriminin çok değerli olduğunu vurgulayan Tüzmen, şöyle konuştu 
     "Dünyada iki tane büyük sıkıntı çeken dış ticaret bakanı var. Bir tanesi Güney Afrika, bir tanesi de Türkiye. Bu iki ülkenin de para birimi aşırı değerli. Hükümetimiz bu konuda tedbir almaya çalışıyor. 
     Biz bu ihracat rakamlarını aşırı değerli Türk Lirası’na rağmen yapıyoruz." Karadeniz’den yük almak isteyen İran’ın ve bütün komşu ülkelerin çıkış kapısının Trabzon olacağını kaydeden Tüzmen, "Trabzon’un kurtuluşu dış ticaret ve ihracatla olacaktır. Hükümetimizin programı budur" dedi. 
     Bakan Tüzmen, AK Parti Trabzon İl Teşkilatı’nı ziyaretinde ise hükümetin Türkiye’de yapılamaz denilen şeyleri yaptığını söyledi. 
     Tüzmen, "Halkımızın içinde, halkın her kesimiyle çıkıp açık açık konuşuyor ve bütün konuları tartışıyoruz. Bizim çaba gösterip de yapamadığımız hiçbir şey yok" diye konuştu. 
     
</TEXT>
</DOC>
