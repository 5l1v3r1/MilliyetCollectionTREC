<DOC>
<DOCNO> 374176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur23.html </URL>
<DATE> 2005/08/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kendilerini "MİT" mensubu olarak tanıtıp taksiyi gasp ettiler 
</HEADLINE>
<TEXT>

     Balıkesir’in Burhaniye İlçesi’nde, kendilerini "MİT" mensubu olarak tanıtarak bir taksiyi gasp ettikleri iddia edilen 2 kişi, polis ekiplerince yakalandı. 
     Alınan bilgiye göre, taksicilik yapan İbrahim Yılmaz 26 polise yaptığı başvuruda, Santral Garaj’dan taksisine binen 2 kişiyi, Bahadınlar Köyü yolundaki Poligon mevkiine götürdüğünü söyledi. 
     Yılmaz, kendilerini "MİT" mensubu olarak tanıtan kişilerin, "Bir süre sonra seni telefonla arayacağız, bizi yine buradan alacaksın. Gelmezsen senin için iyi olmaz" dediğini belirtti. 
     Telefonla çağrılması üzerine aynı bölgeye gittiğini anlatan Yılmaz, bu kişilerin, silah çekerek para ve cep telefonunu gasp ettiklerini, kendisini yol kenarında bir ağaca koli bandıyla bağladıklarını ve 10 T 5636 plakalı aracı da alarak kaçtıklarını bildirdi. 
     Yılmaz’ın ifadesi doğrultusunda harekete geçen güvenlik güçleri, gasp edildiği iddia edilen taksiyi, Balıkesir yakınlarında durdurdu. 
     Araçta bulunan A.B. 25 ve V.Ç’nin 24 gözaltına alındığı bildirildi. 
     
</TEXT>
</DOC>
