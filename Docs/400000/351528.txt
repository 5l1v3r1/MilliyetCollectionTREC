<DOC>
<DOCNO> 351528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy02.html </URL>
<DATE> 2005/06/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
DSP ve BBP'den Bilal Erdoğan tepkisi... 
</HEADLINE>
<TEXT>

     DSP Genel Başkanı Zeki Sezer, kızlarını türban sorunu nedeniyle ABD’de okuttuğunu söyleyen Başbakan Recep Tayyip Erdoğan’a oğlu Bilal’i neden ABD’de okuttuğunu sordu. 
     Zeki Sezer, DSP Ankara İl Kongresi’nin açılışında, türban sorununa değindi. Sezer, Erdoğan’ın kızlarını başörtüleri nedeniyle ABD’de okuttuğunu söyleyerek Türkiye’yi dünyaya jurnallediğini kaydederek, "Ben de soruyorum, oğlunu niçin ABD’de okutuyorsun Oğlun burada okuyamıyor muydu sayın Başbakan " dedi. 
     Sezer, AKP’nin değiştik diyerek iktidara glediğini ancak değişmediğini belirterek, Erdoğan’ın vaatlerinin hiçbirini yerine getiremediğini kaydetti. Sezer, çiftçinin battığını, işçi haklarının gerilediğini, işsizliğin tarihinin en yüksek rakamlarına ulaştığını söyleyerek, buna karşın Erdoğan’ın pembe tablolar çizdiğini ifade etti. 
     
     BBP "BİLALCIĞIM CHP’YE DEĞİL, BABANA MEKTUP YAZ" 
     Öte yandan Büyük Birlik Partisi Genel Başkan Yardımcısı Yusuf Erikel, Başbakan’ın icazet aldığı noktaya dert yanmaya gittiğini söyledi. Erikel açıklamasında şunları kaydetti 
     "Başbakan’ın ve partisinin biraz adaleti var olsaydı, çocuklarını Türkiye’ye getirerek mağdurların kaderini paylaşırdı. Gidip ABD’de evden kaçan çocuk gibi suçluluğunu gizleyip, ülkesini şikayet etmekle, oğluna mektup yazdırmakla çöküşünü kurtaramazsınız. Bilalcığım burada yani Türkiye’de CHP iktidarda değil, Baban ve partisi iktidarda. Sen ve kardeşlerin CHP’ne değil, babana mektup yazın ve verdikleri namus sözünün akıbetini sorun. Çünkü Babanızın ve partisinin mağduriyetlerine aldırış etmediği milyonlarca Bilaller ve Fatmalar var" dedi. 
     
</TEXT>
</DOC>
