<DOC>
<DOCNO> 368798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/axgun01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi ve muhtar gözaltına alındı 
</HEADLINE>
<TEXT>


Zeytinburnu'ndaki patlamayla ilgili 2 kişi gözaltına alınırken, bomba düzeneğinin Pendik'tekiyle aynı olduğu ortaya çıktı 

OSMAN KARA, M.AKİF ERDEM İstanbul 

Zeytinburnu'nda 2 kişinin öldüğü, 5 kişinin de yaralandığı patlamaya ilişkin daireyi kiralayan kişi ile bir muhtar gözaltına alındı. Düzenek hazırlarken bombanın ellerinde patlaması sonucu ölen 2 kişinin kimlikleri belirlendi. Bombanın geçen hafta Pendik'te 2 kişinin ölümüne neden olan bombanın düzeneğiyle aynı olduğu belirlendi. 
Yenidoğan Mahallesi Gümüşkazma Apartmanı'nda patlamanın meydana geldiği 3 numaralı dairede yapılan aramalarda 2 sahte kimlik bulundu. Kimliklerle ilgili nüfus cüzdanı kayıp ve değiştirme belgesi verdiği gerekçesiyle Küçükçekmece Ziya Gökalp Mahallesi Muhtarı Nizamettin Ada'nın gözaltına alındığı belirtildi. Olayın meydana geldiği evi kiralayan ve patlamada yaralanan Mehmet Beşir Bayşu da tedavisinin ardından gözaltına alındı. 

Afişlerle aranmıştı 
Patlamada parçalanarak ölen kişilerin ise Erhan Türk 26 ile Ziyaettin Yalvaç oldukları bildirildi. Türk, yakınları tarafından teşhis edilirken, 7 yıldır kendisinden haber alamadıklarını söyleyen Yalvaç'ın yakınları ise DNA testi istediler. 
Muhasebeci ağabeyinin yanında çalışan Türk'ün 6 ay önce ayrıldığı, patlamadan 2 gün önce bir yakınının cenaze töreninde görüldüğü öğrenildi. Türk, 2 yıl önce ATM'lere yönelik molotofkokteylli saldırılara ilişkin Ümraniye İlçe Jandarma Komutanlığı'nca afişlerle aranmış, ailesi suç duyurusunda bulunmuştu. Teslim olan Türk'ün 1.5 yıl cezaevinde kaldıktan sonra tahliye olduğu öne sürüldü. 
Patlamanın olduğu apartmanda incelemelerde bulunan Zeytinburnu Belediye Başkanı Aydın, ön rapora göre şu an binanın oturulamaz durumda olduğunu söyledi. Öte yandan, patlamanın mutfakta değil yatak odasında meydana geldiği, bitişikteki daireyi ayıran duvarın yıkıldığı, taban ve tavanın kısmen çöktüğü görüldü. Üst katındaki dairede oturan Haydar Akçay ise, "Yatak odasından su içmek için mutfağa geçtim. O sırada patlama oldu. Kafam tavana çarptı" dedi. 
Zeytinburnu'ndaki patlayan bomba ile Pendik'te Eda Muslu ile annesinin ölümüne neden olan bombanın düzeneklerinin aynı olduğu bildirildi. 


</TEXT>
</DOC>
