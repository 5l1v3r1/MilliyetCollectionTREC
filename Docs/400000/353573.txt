<DOC>
<DOCNO> 353573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo12.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte çifte zafer 
</HEADLINE>
<TEXT>


Olimpiyat Stadı'ndaki Avrupa Kupası yarışlarında erkek ve bayan milli takımlarımız 1. Lig'de mücadele etme hakkı kazandı. Son gün 8 birincilik alan Ay - Yıldızlılarımız, 4x400 metrede Türkiye Rekoru kırdı 

MURAT AĞCA 


Avrupa Kupası Atletizm 2. Lig müsabakalarında ilk ikiye giren erkek ve bayan takımlarımız, gelecek sezon Birinci Lig'de yarışma hakkını elde etti. 
Olimpiyat Stadı'nda yapılan organizasyonun son gününde 8 birincilik alan Ay - Yıldızlılarımız, bayanlar 4x400 metre bayrak yarışında Türkiye Rekoru kırdı. 5 bin metrede piste çıkan Elvan Abeylegesse 15.15.17, 100 metre engellide Esen Kızıldağ 13.56, gülle atmada Filiz Kadoğan 16.29 ile ilk sırayı aldılar. Pınar Saka, Burcu Şentürk, Özge Gürler ve Birsen Yavuz'un koştuğu 4x400 metre bayrak yarışında 3.36.49'luk bir derece yapan millilerimiz, 2000'de kırılan 3.40.57'lik Türkiye Rekoru'nu geliştirerek, büyük bir başarıya imza attılar. Bayanlar sıralamasında 217 puanla birinci olan millilerimiz, 199 puanla ikinciliği elde eden İsviçre ile Birinci Lig'e çıktı. 
227 puanla birinci olan B.Rusya'nın ardından 225 puanla Birinci Lig'e yükselen erkek milli takımızda birincilik kürsüsüne çıkan atletlerimiz şöyle 
200 m İsmail Aslan 21.34 , 800 m Selahattin Çobanoğlu 1.48.78 , 3 bin m Kemal Koyuncu 8.13.96 , 3 bin m engelli Halil Akkaş 8.48.18 . 
Ay - Yıldızlı bayanlarımızın daha önce mücadele ettiği Birinci Lig'e ilk defa yükselen erkek takımımız, son yarışa kadar puanlarının eşit olduğu Beyaz Rusya'ya 4x400 metre bayrakta geçilince ülke sıralamasında ikinciliği elde etti. 

ERKEKLER Disk atma Ercüment Olgundeniz 60.12 2. Sırıkla atl Abdullah Sarı 4.80 5. 110 m eng Demirhan Çemberci 14.65 5. Üç adım Ferhat Çiçek 15.12 6. Cirit atma Şevket Taş 65.33 4. 4x400 m Türkiye 3.12.58 3. 

BAYANLAR 1500 m Binnaz Uslu 4.13.99 2. Yüksek atl Candeğer Oğuz 1.84 3. Çekiç atma Tuba Kayhan 54.00 3. Uzun atl Fatma Dulkan 6.05 4. 200 m Birsen Yavuz 24.37 4. 

Şok baskın 

Mutlu'nun B analizinin pozitif çıkması, Dünya Anti-Doping Ajansı'nı harekete geçirdi. Milli Takım kampını basan WADA yetkilileri, 6 sporcudan numune aldı 

Dünya Anti - Doping Ajansı'ndan WADA Ankara'ya baskın... Halil Mutlu'nun Avrupa Şampiyonası'ndan sonra iki numunesinden de pozitif sonuç çıkmasıyla WADA, gözünü Türkiye'ye dikti. 
Ankara'ya yollanan 4 WADA yetkilisi, Halter Milli Takımı'nın kampına giderek, yarışma dışı doping kontrolü uygulaması yaptı. Görevliler, İspanya'da gerçekleştirilecek olan Akdeniz Oyunları'na hazırlanan Ay - Yıldızlı ekibimizden Sedat Artuç, İzzet İnce, Mehmet Yılmaz, Reyhan Arabacıoğlu, Ekrem Celil ve Yasin Arslan'dan önceki gün kamp yaptıkları otelde doping numunesi aldı. İdrar numunesi alınan 6 sporcu, 14 Haziran'da da Hacettepe Üniversitesi Doping Merkezi'nde kontrole girmişlerdi. 

Savunma hazır 

Halil Mutlu, Uluslararası Halter Federasyonu'na vereceği sözlü savunmada böyle bir hata yapmadığını ispat etmeye çalışacak 

İki numunesinin de analizleri pozitif çıkan Olimpiyat Şampiyonu halterci Halil Mutlu, Uluslararası Halter Federasyonu'ndan IWF savunması için duruşma talebinde bulundu. 
Mutlu'nun IWF'ye vereceği sözlü savunmayı hazırlayan Gençlik ve Spor Genel Müdürü doktorlarından Kaya Livanelioğlu, "Halil'in Nandrolone maddesini isteyerek kullanmadığını ispat etmek için 2 temel nokta üzerinde duruyoruz. Söz konusu madde l boratuvarlarca çok kolay tespit ediliyor ve yağ dokusunda depolanıyor. İkinci önemli nokta ise Mutlu'nun kariyeri ve tecrübesi. Halter şampiyonalarında bilinen bir gerçek var sıkletlerinde ilk 3'e giren sporcular kesinlikle doping kontrolüne alınır. Halil de Dünya ve Olimpiyat Şampiyonu olarak, Avrupa Şampiyonası'nda teste gireceğini bilecek bir sporcu. Bu sporcunun bilinçli şekilde bu ilacı kullanmayacağı çok açıktır. IWF Ceza Kurulu'nun bu veriler ışığında olumlu bir karar vereceğini tahmin ediyorum" diye konuştu. 

95'lik atletten Dünya rekoru 

95 yaşındaki Japon atlet Kozo Haraguchi, 100 metreyi 22.4'lük bir dereceyle koşarak 95-99 yaş kategorisinde Dünya rekoru kırdı. 90-94 yaşta rekoru elinde bulunduran Haraguchi, yağmur altında tek başına koştuğu yarışta, Avusturyalı Erwin Jaskulski'nin 24.1'lik rekorunu geride bıraktı. Veteran atlet, atletizme 65 yaşında başladığını kaydederek, "Çizgiye gelene kadar hep ayağımın kayıp kaymayacağını düşündüm" dedi. 


</TEXT>
</DOC>
