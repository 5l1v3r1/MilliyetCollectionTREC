<DOC>
<DOCNO> 368232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo07.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya güzelleri 
</HEADLINE>
<TEXT>


Ankara'da oynanan 2006 Dünya Şampiyonası Elemeleri'nde, Belçika ve Ukrayna galibiyetleriyle Japonya'daki finallere gitmeye hak kazanan Filenin Sultanları, bu yılki dört hedeften ilk ikisini gerçekleştirdi. Sırada Universiade ile Avrupa var 

ÖZEL RÖPORTAJ AYŞE YEŞİN 


Bayan Voleybol Milli Takımı, 2003 yılında Avrupa İkinciliği ile aldıkları "Filenin Sultanları" unvanını başarıyla koruyor... İki yıl önce başlayan başarı serüvenine, Dünya Kupası yedinciliği ve Akdeniz Oyunları Şampiyonluğu'nu ekleyen Ay - Yıldızlı kızlarımız, son olarak da 2006'da Japonya'da düzenlenecek Dünya Şampiyonası finallerine katılmaya hak kazanarak, tarihi bir başarıya imza attı. 
Büyük uğraşlar sonucu hakederek aldıkları unvanı, uzun yıllar başarıyla sürdüreceklerinin altını çizen millilerimiz, menajerinden antrenörüne, sporcusundan istatistikçisine tek bir ağızdan "Bugüne kadar vazgeçmedik, bundan sonra da vazgeçmeyeceğiz. Bizi izlemeye devam edin" sloganını haykırıyor. 

Durmak yok 
Reşat Yazıcıoğulları ve Ali Oktay'ın yönetiminde 2003'ten bu yana bir aile gibi yaşadıklarını, başarının da birlik, beraberlik ve uyumdan kaynaklandığını belirten milli takım oyuncuları, en büyük hedefe adım adım ilerleyeceklerini söylüyor. 
8 Mayıs'ta başlayan yoğun bir çalışma dönemi ile ilk iki hedeflerine ulaştıklarını kaydeden antrenör Reşat Yazıcıoğulları, "İlk hedef Akdeniz Oyunları'ydı. Bunu şampiyonlukla kapattık. İkincisi Dünya Şampiyonası finalleriydi. Onu da gerçekleştirdik. Şimdi sırada Universiade ve Avrupa Şampiyonası var. A Milli Takı'mdan Özlem, Bahar, Aysun, Natali ve Eda'nın dışındaki sporcularımızla İzmir Universiade'de mücadele edeceğiz. Burada amacımız daha önce elde edilen başarının üzerine çıkmak. 19-28 Eylül'de de Hırvatistan'daki Avrupa Şampiyonası'nda, ilk 6'ya kalıp bir sonraki şampiyonaya direkt gitmeyi, daha sonra ise kürsü mücadelesi vermek istiyoruz" açıklamasını yaptı. 
Oyuncularını dalgalı denizde, gemisini başarıyla yürüten kaptanlara benzeten Yazıcıoğulları, "Bugüne kadar tüm mücadelelerimizde sporcularım zoru başardı. Agresif oyunumuzu devam ettirip, yine ilklere imza atacağız. Japonya'da 2006 Kasım'ındaki Dünya Şampiyonası finallerine 1 yılı aşkın bir süre var. İyi bir planlama ile hazırlanacağız" dedi. 
Ay - Yıldızlılar'ın kaptanı Özlem Özçelik ise, "Bugüne kadar Türk halkının desteğini hep arkamızda hissettik. Bu güçle ilkleri gerçekleştirdik. Bundan sonra da yeni başarılara imza atacağız. Bize güvenmeye devam etsinler" ifadeleriyle tüm takımın sözcülüğünü üstlendi. 

'Devamı gelecek' 
Bayan voleybolunda artık Avrupa ve dünyada bir isme ve yere sahip olunduğunun altını çizen Federasyon Başkanı Hüsnü Can, "2003 yılından bu yana gücümüzü kanıtladık. Ama önemli olan bu yerde kalabilmek. Teknik kadro, sporcu ve federasyon olarak bunun bilinci ile çalışıyoruz" diye konuştu. 


</TEXT>
</DOC>
