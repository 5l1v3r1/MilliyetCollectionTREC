<DOC>
<DOCNO> 359136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas04.html </URL>
<DATE> 2005/07/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Vegas’ı dolandıran Türk kumarbazlar için 144 yıl hapis cezası isteniyor 
</HEADLINE>
<TEXT>

     Nafiz ALBAYRAK BOSTON, DHA 

ABD’nin dünyaca ünlü kumar merkezi Las Vegas’ı çarpan’ ve Federal Soruşturma Bürosu FBI tarafından her yerde aranan 5 Türk hakkında, toplam 144 yıl hapis, 240 bin dolar da para cezası istendiği öğrenildi. 
     Kumar cenneti Las Vegas’ta, Harrah’s Casino, Imperial Palace ve Venetion Casino adlı kumarhanelerinde oynadıkları poker oyunlarında hile yaparak 2 milyon dolar kazandıktan sonra ortadan kaybolan Türk kumarbazların, son haftalarda Kanada’da faaliyet gösterdiklerini sandıklarını belirten Nevada Şans Oyunları Denetleme Kurulu şefi Keith Copher, "Kanada’dan gelen bazı şüpheli kazanma haberleri, Türk çetesinin son zamanlarda bu ülkede faaliyet gösteriyor olduğu kanaatimizi güçlendiriyor. Şu anda orada degillerse bile, son birkaç hafta içinde kesinlikle Kanada’da olduklarını sanıyoruz" dedi. 
     
     24 SUÇTAN YARGILANACAKLAR 

     Hileci kumarbazların, FBI ve polis tarafından tüm ülkede aranmakta olduğunu belirten Copher, DHA’ya yaptığı açıklamada, Ayşe Benli için 30 yıl ve 50 bin dolar, Cumali Pelik için 18 yıl ve 30 bin dolar, Zeki Üçkol için 72 yıl ve 120 bin dolar, Recep Turna için 18 yıl ve 30 bin dolar, Ahmet Ural için de 6 yıl ve 10 bin dolar olmak üzere toplam 144 yıl hapis ve 240 bin dolar para cezası istendiğini belirtti. Nevada’da kumar oynama ve oynatma kurallarını belirleyen Şans Oyunları Denetleme Kurulu’nun "en çok arananlar" listesinde bulunan çete üyelerine, kumarda hile yapmanın ağır suçlardan biri sayılan Nevada eyaletinde, ’kumarda hileli hareket, kağıtları değiştirmek ve işaretlemek, soygun yapmak ve çete kurmak olmak üzere toplam 24 suçtan yargılanacaklarını söyledi. 
     
     ’TÜRKİYE’DELERSE YAPACAĞIMIZ BİR ŞEY KALMIYOR’ 

     Ayşe Benli, Cumail Pelik, Zeki Üçkol, Reccep Tuna ve Ahmet Ural’dan oluşan kumar çetesinin, 5 yıldır kendilerini uğraştırdığını belirten Copher, "Bu kişiler, Amerikan vatandaşı ya da burada oturum hakları olan insanlar değil. ABD’ye turist vizesi ile girdiklerini biliyoruz, ancak şu an nerede oldukları belli değil. ABD sınırları içinde yakalanırlarsa cezalarını çekecekler. Eğer Türkiye’de ortaya çıkarlarsa, bizim yapabileceğimiz bir şey kalmıyor" dedi. 
     
     HİLE YAPTIKLARI KAMERALARLA TESPİT EDİLDİ 

     5 Türkten kurulu kumar çetesinin, şüphe üzerine tutuklanıp, sabıka fotoğrafları da çekildikten sonra, kefalet karşılığında serbest bırakıldıklarını anımsatan Keith Copher, "Bu kişilerin, hile yaptıkları hem şüphe üzerine yapılan gözlemlerle, hem de gazinoların gizli kamera çekimlerinde yapılan incelemelerde kesinlik kazandı, ancak kefaletle serbest kaldıktan sonra, mahkemeye gelen olmadı. Biz kendilerini teslim olmalarını bekliyoruz, yoksa cezaları daha da ağırlaşacak" dedi. 
     
     5 TÜRK'TEN BİRİ İSTANBUL'DA ORTAYA ÇIKTI 

     Federal Soruşturma Bürosu FBI tarafından her yerde aranan 5 Türk'ten biri olan Recep Turna İstanbul'da ortaya çıktı. Turna, Hayatımda hiç kumar oynamadım'' dedi. 
     Bir ulasal televizyon kanalına özel açıklamalarda bulunan Recep Turna, hakkındaki iddiaları reddetti. Hakkında 18 yıl hapis ve 30 bin dolar para cezası istenen Turna, hayatında hiç kumar oynamadığını öne sürdü. İstanbul'da kiralık bir evde oturduğunu belirten Turna, Benim 2 milyon dolarım olsa, ben kiralarda oturmam, parasız gezmem, kimseden de borç para almam.'' dedi. 
     
     ARKADAŞ KURBANI OLDUM’ 

     Recep Turna, 5 yıl önce ABD'ye giderken havaalanında, FBI tarafından aranan Cumali Pelik, Zeki Üçkol ile tanıştığını belirtti. Arkadaş kurbanı olduğunu söyleyen Turna, ABD'ye gittiğimizde Las Vegas'ta bir kumarhaneye gittik. Pelik ve Üçkol poker oynadı. Ben poker oynamasını bilmediğim için oynamadım. Tavla oynamasını bile bilmiyorum.'' dedi. Turna, bir süre sonra kumarhaneye polislerin geldiğini ifade ederek, Polisler gelince herkes bir kenara dağıldı. Pelik ve Üçkol'un ellerini kelepçelediler. Ben kapıya doğru yöneldim, çıkmaya çalışırken, beni de gözaltına aldılar.'' diye konuştu. 15 gün gözaltında tutulduğunu söyleyen Turna, Bizi çırılçıplak soydular, sonra da üzerimize su fışkırttılar. Pelik ve Üçkol'a niye gözaltına alındığımızı sorduğumda, Biz oyun oynadık ve para kazandık. Para kazandığımız içinde polis bizi yakaladı. Poker oynarken kağıt değiştirdik’ dediler.'' diye konuştu. 
     FBI tarafından aranan Ayşe Benli ve Ahmet Ural'ı da tanımadığını ileri süren Turna, serbest bırakıldıktan sonra Türkiye'ye gönderildiğini söyledi. 
     
</TEXT>
</DOC>
