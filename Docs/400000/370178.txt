<DOC>
<DOCNO> 370178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yasam/ayas.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciada yanıtsız soru çok 
</HEADLINE>
<TEXT>


Mürettebat, havalandırması arızalı olan uçakla geçen hafta uçmadı. Şirket, "10 bin feet'e çıkın, arıza olursa dönersiniz" dedi. Faciayla sonlanan seferde de asıl pilot yerine Alman yedek pilot çağrıldı. Kazayla ilgili cevap bekleyen 5 soru var 

TAKİ BERBERAKİS Atina - SEFA KARAHASAN Lefkoşa 

Havalandırma sistemindeki arıza sonucu Atina yakınlarında düşen Rum Helios Havayolları'na ait Boeing 737 tipi uçakta arızanın bilindiği ve bu nedenle uçmayı reddeden pilotun yerine, yedek Alman pilotun çağrıldığı ortaya çıktı. Larnaka - Atina seferini yapan uçakla geçen hafta uçması gereken pilot ve kabin ekibinin, "Klimaları tamir edin, öyle uçalım" dedikleri şirket yöneticilerinden, "Siz uçun, 10 bin feet'e geldiğinizde klima çalışmazsa geri dönersiniz, çalışırsa da 30 bin feet'e çıkarsınız" yanıtını aldıkları bildirildi. Kazayla ilgili cevap bekleyen sorular ise şunlar 

Pilot niye yerinde değil 
Uçak tehlike sinyali verdi mi, verdiyse neden açıklanmadı Ani basınç kaybına karşı özel eğitim görmüş pilotlar neden hemen uçağı 34 bin feet'ten 14 bin feet'in altına indirmedi Kaptan pilot niçin yerinde değildi Yunan pilot ve kaza araştırma uzmanı Pandelis Frangulis, "Kaptan pilot hiçbir zaman yerini terk etmez, bu durumu izah etmek mümkün değil" dedi. Yedek güvenlik, oksijen gibi sistemler neden devreye girmedi Maskelerden oksijen geldi mi Acaba içine zehirli gaz mı karışmıştı 

Erdoğan'dan başsağlığı 
Başbakan Erdoğan, başsağlığı mesajını ise Papadopulos yerine Yunanistan Başbakanı Kostas Karamanlis'e gönderdi. Rum uçağının düşmesi sonucu hayatını kaybedenlerin anısına bugün KKTC'de tüm resmi daire, kurum ve kuruluşlarda bayraklar 07.30'dan 14.00'e kadar yarıya indirilecek. 

'Havadayken ölmediler' 

Yunan adli tıp uzmanı Filipos Kuçaftis, Helios havayollarına ait uçakta bulunan 6'sı mürettebat 121 kişinin, uçak havadayken öldüğüne dair şu ana kadar bir bulguya rastlanmadığını açıkladı. Kuçaftis, şu ana kadar 6 cesedin otopsisinin yapıldığını, otopsi sonucu elde edilen verilerin, bu kişilerin uçak düşene kadar canlı oldukları, kalp atışları ve kan dolaşımlarındaysa bir anormallik saptanmadığı yönünde olduğunu açıkladı. 

Kuzene mesaj yalan çıktı 

Uçaktaki yolculardan birinin kuzenine cep telefonuyla mesaj gönderdiği yalanlandı. ANT1 televizyonu, kuzeninden "Pilot mosmor oldu. Donuyoruz. Elveda kuzen" şeklinde bir mesaj aldığını iddia eden Sotiris Vutas adlı Yunan vatandaşının, Selanik'te polis tarafından gözaltına alındığını ve bugün Atina Savcılığı'na sevk edileceğini duyurdu. 

F-16'lara 'vur' emri verilmiş 

Atina'ya düşme tehlikesi yaşayan uçağı izleyen 2 Yunan F-16'sının pilotlarının, "Uçak yerleşim bölgesine düşecekse vurun" emri aldığı bildirildi. Haberlere göre, uçak Atina'ya yaklaştığında inişe geçemediği için şehir için tehdit oluşturdu. Sonunda da Grammatikos adlı dağlık bölgeye düştü... 

Şirkette polis araması 

Kıbrıs Rum Kesimi polisi, düşen uçağın bağlı olduğu İlios havayolu şirketinin Lefkoşa'daki bürolarında arama yaptı. Başsavcının, muhtemel bir soruşturmada işe yarayabilecek belgeleri ve delilleri toplamak için şirketin bürolarının aranması talimatı verdiğini söyledi. 


</TEXT>
</DOC>
