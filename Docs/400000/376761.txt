<DOC>
<DOCNO> 376761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy06.html </URL>
<DATE> 2005/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan Ar-ge bizim için hayati bir alandır 
</HEADLINE>
<TEXT>

     Başbakan Recep Tayyip Erdoğan, "Herkes bilmelidir ki ar-ge bizim için hayati bir alandır. 
     Devletimizin bekası ve milletimizin refah ve mutluluğu için olmazsa olmaz koşuldur" dedi. 
     Bilim ve Teknoloji Yüksek Kurulu Başbakan Erdoğan’ın başkanlığında ODTÜ Yerleşkesi TÜBİTAK BİLTEN Merkezi’nde toplandı. 
     Erdoğan, toplantının açılışında yaptığı konuşmada, bilim ve teknolojinin Türkiye’nin güçlenmesi açısından çok önemli bir görevi olduğunu vurguladı. Erdoğan, Mart ayında yapılan toplantıda çok önemli kararlar alındığını belirterek, bu toplantıda bir ulusal ar-ge seferberliği başlattıklarını anımsattı. 
     Bilgi ile hayatı buluşturmadan güçlü ve sözü dinlenen bir Türkiye meydana getirilemeyeceğini vurgulayan Başbakan Erdoğan, bu hedefin stratejik davranmayı gerektiren bir hedef olduğunu dile getirdi. 
     Bu amaçla oluşturulan "VİZYON 2023" projesinin çok önemli bir proje olduğunu belirten Erdoğan, "Hükümetimizin ekonomide, iç ve dış siyasette başardığı istikrar ar-ge desteklerimiz için de geçerlidir. 
     Böylesine kritik ve ülke ekonomisini, insan kalitemizi ve milli gücümüzü yakından etkileyen bilim ve teknoloji alanına verdiğimiz destek sürekli bir destek olmalıdır" dedi. 
     Ar-ge’nin önemine değinen Başbakan Erdoğan, Türkiye’nin refahı ve dünyadaki yeri ile ilgili ar-ge çalışmalarının büyük bir ufuk çizdiğini ve bu ufka doğru koşuda mola verme lüksünün olmadığını anlattı. Erdoğan, bu nedenle başlatılan tüm çalışmaların ve alana aktarılan kaynakların kurumlar arası diyalog ile birlikte sürekli ve istikrarlı hale gelmesinin şart olduğunu söyledi. 
     Hedeflere varabilmek için ar-ge’ye ayrılan kaynakların istikrarlı olması gerektiğini kaydeden Başbakan Erdoğan, bu yıl içinde ar-ge atılımı için ayrılan 416 milyon YTL’lik ödenekten bugüne dek 143 milyon YTL’nin projelere tahsis edildiğini bildirdi. Erdoğan, bu amaçla sanayiye 32.5 milyon YTL, üniversitelere 34.5 milyon YTL, kamu kuruluşlarına da 11.5 milyon YTL proje tahsisi yapıldığını anlattı. 
     Erdoğan, şöyle devam etti 
     "Bu yıl ar-ge için, bilim ve teknoloji için gerçekten tarihi bir yıl oldu. Üniversitelerimizdeki araştırmacılarımızdan gelen projeler 2003’te 850 iken bu yıl 4 bine yaklaştı. Aynı şekilde bu proje 
     başvurularında TÜBİTAK’ın desteklediği proje sayısı 2003’te 330 iken bu yıl bin’i aştı. Bu dönemde başarılan ilklerden biri yıllardır, gereken önem verilmeyen sosyal bilimler alanındaki araştırmalara yoğun bir desteğin verilmeye başlanmasıdır. Kalkınma ve gelişmenin sadece teknik alanlarla ilgili olduğu yanılgısı öteden beri üzerinde düşündüğüm bir meselidir. Bu yüzden ülkemiz, sosyal bilimler eliyle gerçekleşecek olan kültürel kalkınma iddiası eğer teknik alanlarla başa baş gitmezse siyaset bilimi, sosyoloji, tarih, felsefe, edebiyat alanlarında dünya ile rekabet edemez. Dünya çapında bilim adamları, akademisyenler, aydınlar çıkaramazsak tam anlamıyla kalkınamayız. Savunma ve uzay alanları bildiğiniz gibi benim kendi himayeme aldığım alanlardır. Özellikle bu iki alan geleceği çizen, stratejik önemi çok büyük ve günlük hayatta kullandığımız birçok teknolojiyi de doğuran alanlardır. Bu alanlarda da büyük bir çalışma ve çaba başladı. Bu atılım devam etmeli ve sonuca ulaşmalıdır." Hükümetin başardığı diğer bir ilkin de kamu kurumlarının araştırma programlarını oluşturmaya başlaması olduğunu anlatan Erdoğan, bu yıl içinde 30 farklı kamu kurumunun savunma ve uzay projeleri de dahil olmak üzere 220’nin üzerinde proje başvurusu yaptığını söyledi. Erdoğan, özel sanayinin de dünyada rekabet ettiği başka sanayiler kadar ar-ge’ye önem vermesi gerektiğini vurguladı. Konuşmasında "araştırmacının" önemine de değinen Erdoğan, araştırmacısı yetkin ve yeterli olmayan bir ülkede üretim ve hayat kalitesinin artmasının mümkün olamayacağını ifade etti. Bilim insanlarının çoğaltmanın ve güçlendirmenin çok önemli olduğunu belirten Başbakan Erdoğan, bu alanı kendi himayesine aldığını anımsattı. Erdoğan, şunları kaydetti "Ar-ge için başlattığımız atılım ülkemizin gelecek atılımıdır. Ülkemizin yönetiminde, demokraside olduğu kadar teknolojide de yeniliğe de ihtiyacı vardır. Bu yenilik, bu üstünlük sağlanmadan ne insanımız ne toplum ne ülkemiz hak ettiği itibara, güce kavuşamaz. Yani, herkes bilmelidir ki ar-ge bizim için hayati bir alandır. Devletimizin bekası ve milletimizin refah ve mutluluğu için olmazsa olmaz koşuldur. Bu nedenledir ki ilk defa bu konu Milli Güvenlik Kurulumuzun da gündeminde yer almıştır. Ben eminim ki hemen yarın değil ama 3-5 sene sonra ülkemizin, milletimizin yüzünü ağartacak çok önemli bilgiler, ürünler ve işler ortaya konacaktır. İşte o zaman herkes ar-ge’nin neden çok karlı bir alan olduğunu ve bizim bu alana neden bu kadar önem verdiğimizi çok iyi anlayacak. Bu araştırmalar bilgiye, bilgi üretime, üretim de rekabet gücüne dönüştükçe toplumumuz stratejik olarak, ekonomik olarak ve hayat kalitesi olarak çok daha yukarılara çıkacaktır." Hükümetin başlattığı ar-ge seferberliğinin Türkiye ve Türk insanına daha parlak bir gelecek kurma atılımı olduğunu vurgulayan Erdoğan, desteklenen projelerin geleceğin bilim ve teknolojisini şekillendirmesi gerektiğini dile getirdi. Erdoğan, Türk insanının kabiliyetine de değinerek, kabiliyetleri yüksek değerde olan Türk insanlarının değerlendirilmesi gerektiğini söyledi. Erdoğan, "Beyin göçünü tersine çevirecek önlemler almalıyız. Bunun için ortamlar, destekler hazırlamalıyız. Dünyanın bütünleştiği bu zamanda, kendi yetiştirdiğimiz, bu toprağın yetiştirdiği mükemmel bilim insanlarına kendi topraklarında çalışmayı sağlamak çok önemli bir konudur" diye konuştu. Erdoğan, şunları söyledi "Bizim ar-ge atılımımız günlük bir hevesin eseri değildir. Aksine geleceği bu günden çizme işidir. Bu nedenle ar-ge’ye, bilime ve teknolojiye daha çok destek vermeye devam edeceğiz. Türkiye bilmelidir, üretmelidir, güç kazanmalıdır. Bu güç birikimi sadece maddi güç biriktirme değildir. Yüreklerimizi birleştirmeden, ortak akılla yeni sentezler, yeni tertipler kurmadan sadece mekanik bir bilgi, toplumsal fayda üretemez. Bilim ve teknolojide asla duraksayamayız, duramayız. Çabalarımız sürekli olmalı ve her geçen gün bir öncekinden daha parlak olmalıdır. Bunun için elimizden gelen her şeyi yapmalıyız, yapıyoruz, yapacağız. Ar-ge çalışmalarında siyasi irade bu ülke için katma değer üretecek olan herkesin tam anlamıyla yanındadır, arkasındadır. Hiç şüphe duymayalım ki, Türkiye, sevgiyi bilgiye, bilgiyi de emeğe çevirdikçe dünya ufkunda parlayan bir yıldız olacaktır." Erdoğan’ın konuşmasının ardından basına kapatılan toplantı, sürüyor. 
     
</TEXT>
</DOC>
