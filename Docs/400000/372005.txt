<DOC>
<DOCNO> 372005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/dunya/adun.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler yıkmamıştı, biz neden yıkıyoruz ' 
</HEADLINE>
<TEXT>


İsrail'in Gazze'deki Yahudi yerleşim birimlerini boşaltırken geride kalan tüm binaları buldozerlerle yerle bir etmesini eleştiren İsrail gazetesi Haaretz, yukarıdaki soruyu sordu 

DIŞ HABERLER SERVİSİ 


İsrail'in 38 yıldır işgal altında tuttuğu Gazze Şeridi'nden çekilme işlemi tamamlanırken boşaltılan 21 Yahudi yerleşim birimindeki tüm binaların buldozerler sokularak yıkılması, eleştiri konusu yapıldı. 
Gazze ve Batı Şeria'dan çekilmeyi olumlu karşılayan Haaretz gazetesi, buna karşılık tahliye edilen binaların yıkılmaması gerektiğini, böyle bir yaklaşımın Filistin-İsrail arasında vatandaş davranışlarını etkileyen tipik bir uzlaşma mesajı oluşturacağını savundu. Gazete, boşaltılan 2 binden fazla binanın Filistinlilere bırakılmasının kaynak tasarrufu da yaratacağını vurguladıktan sonra "İngilizler terk ederken hiçbir yeri yıkmadı, Türkler de öyle. Şaron buldozerleri derhal durdurmalı" dedi. 

Abbas Yıkılmasın 
İsrail, boşaltılan Yahudi yerleşimlerini hemen yıkıyor. Çoğu Filistinli de, İsrail işgalinin kötü izlerinin silinmesi amacıyla bu yerleşim birimlerinin yıkılmasını isteyerek, yıkılanların yerlerine kendi istedikleri tarzda binalar yapılmasını savunuyor. Ancak Filistin lideri Mahmud Abbas, söz konusu binaların yıkılmamasını talep ederek bunların Filistinlilerin yararına kullanılabileceğini söyledi. 

İşlem tamam 
İsrail güvenlik güçleri, Gazze Şeridi'ndeki son Yahudi yerleşkesi Netzarim'i de dün boşalttı. Tarımla uğraşan aşırı dinci yaklaşık 500 kişinin yaşadığı Netzarim'in boşaltılmasıyla Gazze Şeridi'nin boşaltılma işlemi tamamlanmış oldu. 
Öte yandan İsrail Başbakanı Ariel Şaron, Batı Şeria'da yerleşim birimi inşasına devam edeceklerini söyledi. "Jerusalem Post"a konuşan Şaron, Gazze Şeridi'ndeki yerleşkelerin tamamından Batı Şeria'daki yerleşkelerin ise 4'ünden çekilmelerinin ardından başka çekilme olmayacağını kaydetti. 


</TEXT>
</DOC>
