<DOC>
<DOCNO> 393536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur33.html </URL>
<DATE> 2005/11/09/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ankara'daki YÖK eylemi... 39 kişi nöbetçi hakimliğe sevk edildi 
</HEADLINE>
<TEXT>

     Ankara’daki YÖK’ü protesto eyleminde gözaltına alınan 49 kişiden 39’u "örgüt propagandası yapmak" suçundan tutuklanmaları istemiyle nöbetçi hakimliğe sevk edildi. 
     Ankara Emniyet Müdürlüğü Terörle Mücadele Şubesi ekipleri tarafından bu sabah Ankara Adliyesi’ne sevk edilenlerden 40’ı terör ve organize suçlara bakmakla görevli Cumhuriyet savcılığına, yaşları 18’in altında olan 9’u Çocuk Mahkemesi’ne getirildi. 
     Çocuk mahkemesine çıkarılanlar serbest bırakılırken, diğer 40 kişiden 39’u Cumhuriyet savcılığındaki sorgularının ardından, yeni Türk Ceza Kanunu’nun 220. maddesinin 8. fıkrasında düzenlenen "örgüt propagandası yapmak" suçundan tutuklanmaları istemiyle nöbetçi hakimliğe sevk edildiler. 
     Nöbetçi hakimliğe sevk edilenlerin ifadeleri Ankara 11. Ağır Ceza Mahkemesi üyesi Süreyya Gönül tarafından alınıyor. 
     
</TEXT>
</DOC>
