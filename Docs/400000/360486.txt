<DOC>
<DOCNO> 360486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur12.html </URL>
<DATE> 2005/07/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Belediye otobüsünde çalınan cüzdan çilesi 
</HEADLINE>
<TEXT>

     Funda KESKİN İSTANBUL, DHA 

      İSTANBUL'a tatile gelen gurbetçi Ali Kavak'ın içinde 1.5 milyar lirasının bulunduğunu öne sürdüğü cüzdanı bindiği belediye otobüsünde çalındı. Kapıları kilitleyen şoför, otobüsü karakola götürdü. Polis nezaretinde otobüste bekletilen yolcular, yeni TCK'ya göre savcılık izni olmadan aranamadı. İzin gecikince, sıcakta beklemekten isyan eden yolcular birer ikişer ayrıldı. Polis Kavak'ın ifadesini almakla yetindi. 
     Gaziosmanpaşa- Eminönü hattında çalışan belediye otobüsünde meydana gelen olayda, ailesiyle birlikte İsviçre’den Türkiye’ye gelen Ali Kavak, Eyüp semtinden otobüse bindi. Kavak kısa bir süre sonra içinde 1.5 milyar parasının bulunduğu cüzdanın olmadığını farketti. 
     Kavak’ın durumu şöföre bildirmesi üzerine, otobüs durdurularak olay yerine polis çağrıldı. Otobüsün kapılarını kilitleyen şoför, yolcuları Eyüp’teki karakola götürdü. Burada bir süre bekletilen tıka basa dolu otobüs, daha sonra Fatih’te bulunan Şehit Tevfik Fikret Erciyes Karakolu’na çekildi. 
     
     SICAKTA 1 BUÇUK SAAT OTOBÜS HAPSİ 
     Yolcuların çilesi burada da bitmedi. Sıcak havada yaklaşık 1.5 saat otobüste bekleyen yolcular, polise ne beklediklerini’ sordu. Arama için savcı izni gerekiyor’ yanıtını alan yolculardan bazıları duruma isyan ederek kendilerini arama izni olmadanda arayabileceklerini söyledi. Bu arada Ali Kavak karakolda ifade verirken, yocular arasında bulunan kadınlar ve çocuklar dışarı çıkarıldı. Polis otoları eşliğinde karakola getirilen otobüsü beklemek için hiçbir önlem alınmaması dikkat çekti. 
     
     OTOBÜSÜ TERKETTİLER 
     Uzun süre beklemekten sıkılan, aralarında iddiaya göre hırsızın da bulunduğu yolcular birer ikişer karakolun önünde duran otobüsten ayrıldı. Polis merkezinden dışarı çıkan Ali Kavak ve ailesi önlem alınmadan ve arama yapılmadan böyle otobüsteki yolucuların gönderilmesine şaşırdı. Ali Kavak, otobüse bindikten sonra aracın hiçbir durakta durmadığını ve yolcu indirmediğini belirtirken kızı Zehra Koyuncu Saatlerce bizi oyaladılar, oradan oraya gittik geldik, hiçbir arama yapılmadı, polisler önlem almadığı için insanlar gitti, çok uzun süre beklediler, onlar da haklı olabilirler ama bizim de paramız çalındı'' diyerek tepkisini dile getirdi. 
     Polis, ifadesine başvurduğu Ali Kavak’ın 1.5 milyar lirasının bulunması için çalışma başlattı. 
     
</TEXT>
</DOC>
