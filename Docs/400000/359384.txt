<DOC>
<DOCNO> 359384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo01.html </URL>
<DATE> 2005/07/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Barcelona ile Fenerbahçe'nin satranç oyunu... 
</HEADLINE>
<TEXT>

     Rüştü Reçber konusunda yapılan pazarlıklarda son kozlar oynanırken, Barcelona bonservis bedelinde ısrarcı, F.Bahçe ise inatla direniyor. 
     
     Satrancı andırıyor 

     Teknik direktör Christoph Daum’un ısrarla takımda görmek istediğini dile getirdiği Rüştü Reçber konusunun büyük olasılıkla açıklığa kavuşacağı 14 Temmuz tarihine az bir zaman kala, iki kulüp arasındaki görüşmeler de hız kazandı. Barcelona, bonservis için 2 milyon Euro’yu masaya sürerken, Sarı-Lacivertliler’in herhangi bir bedel ödememe konusundaki hassasiyeti de devam ediyor. İki kulüp de, karşı tarafın bir adım atmasını bekliyor. 
     
     Yakın markaj sürüyor 

     Fenerbahçe’nin ilgilendiği isimler arasında yer alan Emre Belözoğlu’na yakın markaj uygulayan Newcastle Teknik Direktörü Souness, milli futbolcuyu arayarak kendisini mutlaka alacaklarını söyledi. Fenerbahçe’ye gitmemesi doğrultusunda telkinlerde bulunan Souness, Inter’le aramızda bonservis bedeli için 300 bin dolarlık bir fark kaldı. Bir - iki güne kadar pürüzleri gidereceğiz ve seni kadromuza katacağız. Sakın başka bir kulübe söz verme'' dedi. 

     
</TEXT>
</DOC>
