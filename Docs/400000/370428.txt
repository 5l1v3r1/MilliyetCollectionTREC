<DOC>
<DOCNO> 370428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/aeko.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gima'yı kaçırdı Tansaş'ı kaptı 
</HEADLINE>
<TEXT>


Gima'yı Sabancı'ya kaptıran Koç Grubu, bu kez işi sıkı tutarak Tansaş'a talip oldu. Koç, Tansaş'ı almak için Doğuş Grubu ile görüşmelere başladı 

ORHAN TEKEOĞLU 

Geçtiğimiz mayıs ayında Gima ve Endi'yi süpermarket devi CarrefourSA'ya kaptıran Koç Holding, bu kez işi sıkı tutarak Doğuş Holding'in sahip olduğu 219 mağazası bulunan Tansaş'ı satın almak için görüşmelere başladı. 
Doğuş Holding, İMKB'ye yaptığı açıklamada, Tansaş'ta doğrudan ve dolaylı olarak sahip olduğu yüzde 70.77 oranındaki hissenin, Koç Holding ile Migros'a satışı konusunda görüşmelere başlanılmasına karar verildiğini bildirdi. 
Açıklamada, bu amaçla taraflar arasında münhasırlık anlaşması imzalandığı kaydedildi. 

Pazar payı yüzde 22 olacak 
Gima ve Endi'yi CarrefourSA'ya kaptırmasının ardından Sabancı'yla Telekom ihalesinde kurduğu ortaklık ilişkisi bozulan Koç Grubu, perakendecilik sektöründe Tansaş'la pazar lideri olacak. Organize perakende pazarında Migros'un pazar payı yüzde 14, Tansaş'ın ise yaklaşık yüzde 8 olarak gösteriliyor. Tansaş'ın halka açıklık oranı yüzde 49.27 düzeyinde. 
523 mağazası bulunan Migros'un Tansaş'ın 219 mağazasıyla birlikte toplam 742 mağazası olacak. Birleşme gerçekleşmesi halinde Migros, organize perakende sektörünün tartışmasız lideri olacak. Tansaş'ı alması halinde Migros'un pazar payı yüzde 22, CarrefourSA'nın yüzde 14 düzeyinde olacak. 
Tansaş dünkü kapanış fiyatı 2.03 değeriyle hesaplandığında piyasa değeri 484 milyon dolar. 2004 sonunda Tansaş'ın cirosu 801 milyon dolar. Bu yıl beklenen rakam ise 1 milyar dolar civarında. Migros, 630 milyon doları yurtdışı olmak üzere bu yıl toplam 2 milyar dolarlık ciro hedefliyor. 

İki günde yüzde 9.5 prim 
Birleşme haberleriyle birlikte Tansaş hisseleri dün yüzde 5.73, Migros hisseleri de yüzde 4.85 prim yaptı. İşlem hacminde ikinci sırada yer alan Tansaş hisselerinin son iki günlük değer artışı yüzde 9.13 olarak gerçekleşti. 

Yabancı ortak bekleniyordu Uzun süredir perakende sektöründe birleşme ve ortaklık söylentileri arasında Migros'un Tansaş'ı alma niyeti olduğu yer alsa da her iki grup bu söylentileri doğrulamamış ve Tansaş'ta yabancı ortaklık beklentisi h kim olmuştu. Yapılan açıklamalarda, Tansaş'a 6 yabancı talibin olduğu belirtilmişti. Bilindiği gibi Migros, bu zamana kadar hep organik büyüme planları olduğunu açıklamıştı. Ancak CarrefourSA'nın Gima'yı satın almasından sonra liderliği paylaşmak zorunda kalınca, Migros'un birleşme niyeti ortaya çıktı. 

Wal - Mart araya girdi, Koç işi hızlandırdı SONGÜL HATISARU 
Gima'yı Sabancı'ya kaptıran Koç Grubu'nun Tansaş ile görüşmelere başlaması piyasa için sürpriz olmadı. Koç grubunun çok önem verdiği perakende sektöründe daha da büyümek istediği biliniyordu. Koç bu hamlesiyle perakende sektöründe liderliği kimseye bırakmak istemediğini gösterdi. Koç grubu bu kez işi sıkı tutup Tansaş'taki hisselerini satacak olan Doğuş Grubu ile münhasırlık anlaşması da imzaladı. 

Başkası ile görüşemeyecek 
Buna göre Doğuş Grubu Tansaş için Koç ile görüşmeleri yürütürken başka bir talip ile görüşemeyecek. Görüşürse münhasırlık anlaşmasıyla kayda alınan bazı yaptırımlarla karşı karşıya kalacak. Dün sektörün ileri gelenlerinden bir isim dış basında hakkında Fransız Carrefour'u almak istediği yönünde yazılar çıkan ABD'li perakende devi Wal - Mart'ın da Tansaş'a ilgisinin olduğunu ve hatta Doğuş yetkilileriyle kısa bir süre önce bir görüşmenin de gerçekleştirildiğini söylüyordu. 

Fiyat konusu önemli 
Daha önce Tansaş'ın satış görüşmelerini yürüten ABN Amro'ya 6 yabancı talip başvurmuştu. Piyasada bu süreçte Tansaş'a teklif edilen fiyatın ise 380 - 415 milyon dolar aralığında oluştuğu söyleniyor. Tansaş'ın dün itibariyle piyasa değeri 484 milyon dolar düzeyindeydi. Doğuş yetkililerinin bugüne kadar yaptığı açıklamalardan biliyoruz ki grup, satışı mümkün olan en yüksek fiyatla yapmak istiyor. Koç grubu ciddi alıcı, Doğuş grubu ciddi satıcı ancak fiyat, özel şartlar ve güvenceler konusunda taraflar arasında ciddi bir pazarlık yaşanacağını şimdiden söyleyebiliriz. İki grup arasındaki görüşmelerin ise en geç iki hafta içerisinde sonuçlandırılması bekleniyor. 


</TEXT>
</DOC>
