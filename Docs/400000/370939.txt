<DOC>
<DOCNO> 370939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo11.html </URL>
<DATE> 2005/08/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Formula 1, 203 ülkede naklen yayınlanacak 
</HEADLINE>
<TEXT>

     Formula 1 Türkiye Grand Prix'si nedeniyle dünyanın gözü 3 gün boyunca Türkiye'de olacak. 
     203 ülkeden naklen yayınlanacak Formula 1 Dünya Şampiyonası'nda sezonun 14. yarışını toplam 2.2 milyar kişinin izlemesi bekleniyor. 
     Türkiye'nin 19-21 Ağustos tarihlerinde ilk kez ev sahipliği yapacağı organizasyon nedeniyle yurt dışından 40 ile 60 bin arasında turistin İstanbul'a gelmesi bekleniyor. 
     Yarış için İstanbul'a gelecek turistlerin Türkiye'ye 80 ile 120 milyon dolar arası döviz bırakacağı, yarışın TV'den naklen yayını nedeniyle reklam maliyetinin 3.7 milyar dolar olarak hesaplandığı bildirildi. 
     
     İstanbul’da yer bulamayan Formula 1 turistleri Bursa’ya yöneldi 

     İSTANBUL’da 19-21 Ağustos tarihleri arasında yapılacak olan Formula 1 Türkiye Grand Prix’ini izlemek için gelen yabancı turistlerin, aylar öncesinden İstanbul’daki otellere rezervasyon yaptırması nedeniyle, tatil amacıyla kente gelen yabancı turistler, yer bulamayınca Bursa ve Yalova’ya yöneldi. Bursa’da otel ve pansiyonlardaki doluluk oranı, yıllar sonra ilk kez yüzde 100’lere ulaştı. 
     Türkiye Seyahat Acentaları Birliği TÜRSAB Güney Marmara Bölgesel Yürütme Kurulu Başkanı Hasan Erdem, Formula 1 yarışı nedeniyle Bursa’daki turist sayısında artış olduğunu söyledi. Erdem, şöyle dedi 
     Formula 1 nedeniyle İstanbul’daki otellerde yer yok. 23 Ağustos tarihine kadar 3-5 yıldızlı oteller tamamen doldu. Odası bulunanlar ise fiyatlarını en az yüzde 300 oranında artırdı. Turların zor durumda kalmamasına dikkat ediyoruz. Bizleri arayanları, İstanbul’a yakın olan Bursa, Yalova, Kocaeli ve Bolu’ya yönlendiriyoruz. Turistler özellikle Bursa’yı tercih ediyorlar.'' TÜRSAB Başkanı Hasan Erdem, İstanbul’a yakın olan illerdeki otellerin ve pansiyonların da dolduğunu, turistlerin yıldızı olmayan otel ve pansiyonları bile istediklerini açıkladı. 
     
     NATO ZİRVESİ BENZERİ ÖNLEMLER 

     İstanbul Emniyet Müdürü Celalettin Cerrah, İstanbul Park’ta yapılacak Formula 1 Türkiye Grand Prix’si için NATO Zirvesi benzeri güvenlik önlemleri alındığını söyledi. 
     Cerrah, İstanbul Emniyet Müdürlüğü’nün Vatan Caddesi’ndeki yerleşkesinde, burada görevli basın mensuplarıyla bir süre sohbet etti. 
     Hasta olduğuna dair bugün bir gazetede yer alan yazının doğru olmadığını belirten Cerrah, söz konusu gazetenin muhabirine, "Gel bakalım bilek güreşi yapalım. Hangimiz daha sağlıklıyız" diyerek espri yaptı. 
     İstanbul Park’ta yapılacak Formula 1 Türkiye Grand Prix’si için alınan güvenlik önlemleri sorulan Cerrah, alanın jandarmanın sorumluluk bölgesinde bulunduğunu ve bu nedenle önlemlerin de Jandarma Genel Komutanlığı’nca alındığını ifade etti. 
     Ancak, yarışlar nedeniyle İstanbul’a gelmesi beklenen 60-70 bin misafirin kalacağı oteller ile bu misafirlerin İstanbul Park’a gidiş ve gelişleriyle ilgili önlemlerin İstanbul Emniyet Müdürlüğü tarafından alındığını belirten Cerrah, otellerin bulunduğu Taksim ile diğer bölgelerde alınan güvenlik önlemlerinin, geçen yıl Haziran ayında yine İstanbul’da yapılan NATO Zirvesi’nde alınan güvenlik önlemlerinin benzeri olduğunu bildirdi. 
     Formula 1 Türkiye Grand Prix’sinin, yabancı ülke televizyonlarında yüklü miktarda parayla yaptırılamayacak reklam sağlayacağını da ifade eden Celalettin Cerrah, herhangi bir tatsızlık yaşanmaması için gerekli önlemlerin düşünülerek alındığını belirtti. 
     
</TEXT>
</DOC>
