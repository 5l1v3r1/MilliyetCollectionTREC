<DOC>
<DOCNO> 397315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko23.html </URL>
<DATE> 2005/11/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Turkcell 327 milyon dolar net kar açıkladı... 
</HEADLINE>
<TEXT>

     Turkcell, yılın 3. çeyreğinde 1 milyar 249 milyon dolar gelir, 327 milyon dolar net kar açıkladı. 
     Turkcell Genel Müdürü Muzaffer Akpınar, şirketin 3. çeyrek faaliyet sonuçlarını bir basın toplantısıyla açıkladı. 
     Akpınar'ın verdiği bilgiye göre, Turkcell'in toplam abone sayısı bir önceki çeyreğe göre, yüzde 4.3 artışla 26.7 milyona ulaştı. 
     Dakika tüketimleri yüzde 9 artarak 73.4 dakikaya çıkarken, abone başı aylık ortalama gelir, bileşik bazda yüzde 13 artarak 15.2 dolar oldu. 
     Şirketin gelirleri, yüzde 20'lik bir artışla 1 milyar 249 milyon dolar olarak gerçekleşti. Amortisman, faiz, vergi öncesi kar 615 milyon dolar, net kar 327 milyon dolar olarak belirlendi. 
     Turkcell Grubu'nun Fintur ile Azerbaycan, Kazakistan, Gürcistan ve Moldova'da, Life ile Ukrayna'da ve KKTCell ile Kuzey Kıbrıs Türk Cumhuriyeti'ndeki toplam abone sayısı da 29.5 milyona ulaştı. 
     Turkcell Genel Müdürü Akpınar, soruları yanıtlarken, Telsim'in 13 Aralık'ta yapılacak satışıyla ilgili bir soru üzerine, Telsim'in satışının sadece değer açısından değil, pazarda kimin olacağı açısından da Turkcell için önemli olduğunu vurgulayarak, ''Biz de 13 Aralık'ta televizyon ekranına yapışacağız'' ifadesini kullandı. 
     
     TELSİM'İN FİYATI 
     Akpınar, Telsim'in satış fiyatına ilişkin soru üzerine ise, rakamlarını bilmediği için şirketin röntgenini çekemeyeceğini, ancak değerleme açısından karşılaştırma yapılabileceğini kaydetti. 
     Turkcell'in pazarda lider, Telsim'in 2. sırada olduğuna işaret eden Akpınar, Telsim'in yüzde 100 kontrol hissesinin satılacağına dikkati çekti. 
     Muzaffer Akpınar, Turkcell'in ortalama abone başı fiyatının bugün 400 dolar civarında olduğunu belirterek, Telsim'in kendi beyan ettiği abone bazında 4 milyar dolara yakın bir bedelin ortaya çıkacağını söyledi. 
     Bu rakamın, 2.8 milyar dolar olarak belirlenen muhammen bedelin üzerinde olduğunu kaydeden Akpınar, ''Şunu da bu bütünün içine koymak lazım. Bir ülkeye girmenin de bir bilet bedeli vardır, bir primi vardır. Türkiye hakikaten önemli bir pazar. Bunu da bazı şirketler ödemeye hazır olacaktır. Bunlar içine girdiğinde bir fiyat çıkar'' dedi. 
     
</TEXT>
</DOC>
