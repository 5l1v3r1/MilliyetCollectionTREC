<DOC>
<DOCNO> 354492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur28.html </URL>
<DATE> 2005/06/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Melih Gökçek Kiliselere su faturasından haberim yok 
</HEADLINE>
<TEXT>

     Ankara Büyükşehir Belediye Başkanı Melih Gökçek, kiliselere su faturası gönderildiğinden haberi olmadığını belirterek, ''Haberim olsaydı kiliselere de suyu ücretsiz kullandırırdım'' dedi. 
     Gökçek, kiliselere su faturası gönderildiğinden gazetelerde çıkan haberler dolayısıyla bilgisi olduğunu bildirdi. 
     Olayın mahkemeye intikal ettiğinden bile yeni haberdar olduğunu ifade eden Gökçek, şunları söyledi 
     ''Bu konuda bana müracaat etselerdi, haberim olsaydı, kiliselere de suyu ücretsiz verirdik. Olayın mahkemeye intikal ettiğinden bilgim, haberim yoktu. Keşke direkt bana müracaat etselerdi de durum bu aşamaya gelmeseydi.'' Gökçek, Belediye Meclisi'ne konuyu getirip, kiliselere de suyun ücretsiz kullandırılmasını temin edeceğini kaydetti. 
     Ankara Büyükşehir Belediye Meclisi'nin cami, Kur'an kursu gibi dini yerlerden su bedeli alınmaması kararına karşın, kiliselere su faturası gönderilmeye devam etmesi nedeniyle Batıkent Protestan Kilisesi de dini yer olduğunu belirterek yargıya başvurmuştu. 
     Kilisenin isteği Ankara 7. İdare Mahkemesi tarafından ret edilirken, kilise Danıştay'a başvurmuştu. Danıştay 8. Dairesi ise Protestan Kilisesi'ne bedelsiz su verilmemesini eşitlik ilkesine aykırı bulmuştu. 
     
</TEXT>
</DOC>
