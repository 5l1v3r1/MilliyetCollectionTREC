<DOC>
<DOCNO> 378656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko31.html </URL>
<DATE> 2005/09/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Özaydınlı Ekonomik değerlendirmeleri telkinlerle yapmamız beklenemez 
</HEADLINE>
<TEXT>

     Koç Holding Üst Yöneticisi CEO Bülend Özaydınlı, ''TÜPRAŞ sadece Türkiye'de değil, Akdeniz'de önemli bir oyuncu olmalıdır. Böyle bir misyonu üstlenmelidir'' dedi. 
     Koç Topluluğu'nun Nakkaştepe'deki merkezinde gerçekleştirilen bilgilendirme toplantısında soruları yanıtlayan Özaydınlı, Shell'in teknoloji ve know-how bilgisinin ortaklığa katkı sağlayacağını belirterek, ''En önemlisi de petrolü satın alma potansiyelidir. Shell'in bu büyüklüğünden tabii yararlanmak isteyeceğiz'' diye konuştu. 
     Shell ile birlikte petrol araması yapıp yapmayacakları yönünde bir soru üzerine Özaydınlı, ''Fizibilitesi uygunsa ararız ama şimdi böyle bir düşüncemiz yok'' dedi. 
     Özaydınlı, Koç Grubu'nun tüm şirketlerine sektörlerinde lider olma hedefi verdiğini dile getirerek, şöyle konuştu 
     ''TÜPRAŞ zaten sektörünün lideridir ama bununla yetinmesini doğru bulmuyoruz, yeterli görmüyoruz. TÜPRAŞ, sadece Türkiye'de değil Akdeniz'de önemli bir oyuncu olmalıdır. Böyle bir misyonu üstlenmelidir. Bu misyonu üstlenmesinde hissedar olarak üzerimize düşen görevi tabii ki yerine getireceğiz.'' Özaydınlı, Sami Ofer'in TÜPRAŞ'taki yüzde 14'lük hissesini alıp almayacakları yönündeki bir soruyu da, böyle bir niyetleri olmadığını, şartnamede de hissedarlara çağrı yapma zorunluluğu bulunmadığını söyledi. 
     Bülend Özaydınlı, bir gazetecinin ''Konuşmanızda Vehbi Koç'un devletim ve ülkem var oldukça ben de varım sözünün altını çizdiniz. TÜPRAŞ'ın değerinin bu noktaya çıkmasında bu sözün etkisi oldu mu '' yönündeki sorusuna ''evet oldu. Değerin bu noktaya çıkmasında, bizlerin bu noktadaki duyarlılığımızın etkisi oldu'' karşılığını verdi. 
     Bir gazetecinin, ''Kamuoyunda daha önceki ihalelerdeki tavrından dolayı şöyle bir izlenim var Koç ucuzcudur, ucuza kapatmak ister Kamuoyundan, bayilerinizden, belki hükümetten Bu kadar değerimiz satılıyor, bunlardan birini de sizin almanız lazım. Koç'a da bu yakışır şeklinde bir telkin geldi mi '' sorusunu Özaydınlı şöyle yanıtladı 
     ''Ekonomik değerlendirmeleri telkinlerle yapmamız beklenemez. Bu tür telkinler kamuoyunda, kamuoyuna tercüman olan sizler tarafından yapılmıştır. Bunlar bizi ancak teşvik etmiştir, motive etmiştir, bize destek olmuştur. Ne pahasına olursa olsun alacaksınız şeklinde bir telkin sonucu hareket etmemiz bizden beklenmemelidir.'' Özaydınlı, Yapı ve Kredi Bankası'nın fiyatına ilişkin bir soru üzerine de, bankanın çok iştirakli holding benzeri bir banka olduğunu ifade ederek, ''Çağrı fiyatını ilan ettiğimiz zaman net fiyatı görme olanağı olacaktır'' dedi. 
     
     ''TÜPRAŞ'I İKİNCİ FIRSAT OLARAK GÖRDÜK'' 
     Bülend Özaydınlı, TÜPRAŞ'ın ilk ihalesine neden katılmadıklarının sorulması üzerine, ''O tarihte bizim önceliğimiz, tarihi itibarıyla da Türk Telekom'du. Bütün dikkatimizi ve ağırlığımızı Türk Telekom'a vermiştik. O dönemde olumlu sonuç alamadığımız için, ikinci fırsat olarak gördüğümüz TÜPRAŞ ihalesine girdik ve başarılı olduk'' diye konuştu. 
     TÜPRAŞ özelleştirmesinde finansman alternatifi olarak Dünya Bankası'nın yan kuruluşu IFC'nin düşünülüp düşünülmediği sorusu üzerine de Özaydınlı, finansmanda bu kuruluşun alternatiflerden biri olarak düşünülebileceğini, ayrıca değişik modeller üzerinde çalışmaların sürdüğünü söyledi. 
     
     TÜPRAŞ ÇALIŞANLARI 
     Özaydınlı, Petrol İş'in açtığı davayı hatırlatan bir gazetecinin, ''Çalışanlar sürekli eylemlerle tepkilerini dile getirdiler. Eylemlerin kesilmesi dolayısıyla sizin çalışanlarla bir irtibatınız oldu mu '' sorusuna şu yanıtı verdi 
     ''Koç Topluluğu'nun şu anda 62 bin çalışanı var. Bunlar geniş Koç ailesinin bir ferdi olarak çalışıyor, çalışanların önemli kısmı sendikalı... Geçmişimize bakıldığında sendikalarla gayet uyum içinde çalıştığımız görülür. Hatta sendikaları işyerlerimize ilk sokan işveren olarak da sendikalarca iyi bilinen bir unvanımız var. Koç ailesine katılacak yeni çalışanların bizim bu geçmişimizi iyi bilerek bir değerlendirme yapacaklarını düşünüyoruz. Bu ailenin ferdi olmaktan ancak memnunluk duymaları gerekir.'' Koç Grubu Enerji Grup Başkanı Erol Memioğlu da, sorular üzerine TÜPRAŞ'ın özelleştirilmesinin ardından kurulacak şirkette 3 yıl boyunca Koç Holding'in payının yüzde 51 olacağını, kalan yüzde 49'luk payın değişebileceğini ifade etti. 
     
</TEXT>
</DOC>
