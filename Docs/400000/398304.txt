<DOC>
<DOCNO> 398304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/gun06.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Picasso İstanbul'da" New York Times'ta 
</HEADLINE>
<TEXT>



Sakıp Sabancı Müzesi'nde SSM 24 Kasım'da açılan "Picasso İstanbul'da" adlı sergi, dış basında yankı bulmaya devam ediyor. Financial Times'ın ardından New York Times gazetesi de sergiye yer verdi. Gazetenin gezi sayfalarında yer alan Hilary Howard imzalı haberde, "Türkiye'nin Avrupa Birliği üyeliği konusundaki pazarlık süreci devam ediyor ama İstanbul'daki bir özel müze, Picasso sergisi açarak Batı Avrupa ile bütünleşme yolunda büyük bir adım attı" ifadesi yer aldı. 
Haberde, Picasso'nun resim, çizim, heykel, seramik türünde eserlerinin bulunduğu sergideki yapıtların bazılarının sanatseverlerle çok nadir buluştuğuna dikkat çekildi. Yazıda, Sakıp Sabancı Müzesi Müdürü Nazan Ölçer'in, "Picasso İstanbul'da"nın ünlü bir Batılı sanatçının Türkiye'de açılan ilk sergisi olduğu ve Picasso'nun sergide yer alan 130'dan fazla eserin bazılarını hiç sergilemediği yönündeki görüşlerine yer verildi. 
Picasso'nun torunu Bernard Ruiz-Picasso'nun sergideki eserlerin bazılarını kendi koleksiyonundan bizzat seçtiğinin vurgulandığı haberde, Ruiz - Picasso'nun "Türkiye'de insanlar gerçekten modern sanat eserlerini görmek istiyor, buna ihtiyaç duyuyorlar. SSM ile işbirliğinden ötürü çok memnunum" sözleri aktarıldı. 
SSM'nin iletişim ve gezi bilgilerinin de yer aldığı yazıda, müzenin 2006'da da ünlü Fransız heykeltıraş Auguste Rodin'in retrospektif sergisine ev sahipliği yapacağı belirtildi. 



</TEXT>
</DOC>
