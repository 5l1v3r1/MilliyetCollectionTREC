<DOC>
<DOCNO> 373878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur10.html </URL>
<DATE> 2005/08/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Biz mafyayız' diyerek öldürdüler 
</HEADLINE>
<TEXT>

     Neşet KARADAĞ ADANA, DHA 

      ADANA'da 24 yaşındaki Yılmaz Yağız, evini basıp, Biz mafyayız'' diyen 3 kişi tarafından tabancayla kafasından vurularak öldürüldü. Olaydan sonra kaçmaya çalışan 3 katil zanlısıyla birlikte, onlara Yağız'ın evini gösterdiği iddia edilen 21 yaşındaki Gülşah Etike de gözaltına alındı. 
     Olay akşam saatlerinde meydana geldi. 29 yaşındaki Kemal Tuncer, 27 yaşındaki Ali Dosdoğru ve 21 yaşındaki Resul Yolcu, 100'üncü Yıl Mahallesi, 288 Sokak, Tekart Siteleri'nde oturan Yılmaz Yağız'ın evini bastı. 3 kişi, evlerinin bahçesinde ailesiyle birlikte sohbet eden Yağız'a, Biz mafyayız. Bizi tanımıyor musun '' diyerek vurmaya başladı. Saldırganlar, oğlunu kurtarmaya çalışan 45 yaşındaki anne Havva Yağız'ı gözüne yumruk vurarak etkisiz hale getirdi. 12 yaşındaki Hakan Yağız'ın da yalvarması ağabeyini kurtarmaya yetmedi. Saldırganlardan henüz hangisi olduğu belli olmayan biri tabancasıyla Yağız'ın kafasına bir el ateş etti. Katil zanlıları kaçarken Yağız da götürüldüğü Numune Hastanesi'nde kurtarılamayarak yaşamını yitirdi. 
     Olaydan sonra otomobille kaçmaya çalışan 3 katil zanlısı harekete geçen polis ekipleri tarafından yakalanırken, saldırganlara öldürülen Yağız'ın evini gösterdiği iddia edilen Gülşah Etike de gözaltına alındı. Katil zanlılarından Kemal Tuncel'in ilk ifadesinde, bir ilaç firmasında çalışan Yağız'ı kız arkadaşı Pınar'ı ayartmaya çalıştığı için öldürdüklerini söylediği öğrenildi. Cinayetle ilgili soruşturma sürdürülüyor. 
     
</TEXT>
</DOC>
