<DOC>
<DOCNO> 372256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur13.html </URL>
<DATE> 2005/08/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Alanya'da kuraklık tehdidi... 
</HEADLINE>
<TEXT>

     Antalya'nın Alanya İlçesi'nin en önemli yeraltı su kaynaklarından olan Dim Çayı ve Oba Çayı'nda su seviyesinin, geçen yıllara göre yüzde 50'ye varan oranda azaldığı bildirildi. 
     Alanya Sulama Birliği Başkanı Şefik Türktaş, Oba ve Dim Çayı'ndaki su kaynaklarında görülen yüzde 50 azalmanın sulama ve içme suyu temininde büyük sıkıntılar yaşanmasına neden olduğunu söyledi. 
     Geçen yıl kış mevsiminde yağış miktarının çok düşük olarak gerçekleştiğini ve son 21 yılın en düşük yağış ortalamasının meydana geldiğini anlatan Türktaş, vatandaşların hem sulama suyunu hem de içme suyunu çok dikkatli kullanıp, israf etmemesi gerektiğini kaydetti. 
     Dim Çayı'ndan gelen sulama suyu kanalına çok sayıda dinamo konulduğunu ve kaçak olarak su alındığını anlatan Türktaş, bu duruma jandarmanın müdahale ettiğini ve yaklaşık 50 trafoya el konulduğunu belirtti. Türktaş, kaçak su kullananların bundan böyle jandarma ekipleri tarafından kontrol edileceğini de dile getirdi. Bölgedeki su kaynaklarının kuruması nedeniyle içme suyu sıkıntısı yaşandığını belirten Türktaş, şu andan itibaren herkesin suyu dikkatli kullanması gerektiğini söyledi. 
     Özellikle belde ve köylerdeki su kaynaklarının kuruduğunu, bazı beldelerde su yüzünden kavgalar çıktığını anlatan Türktaş, ''Su yüzünden insanlar birbirine giriyorsa, bu konudaki sıkıntı ciddi demektir. Çünkü insanların su yüzünden birbirine girmelerinin nedeni su kaynağının azalması ve mevcut suyu paylaşamamaları'' diye konuştu. 
     Bu arada yaz aylarında Alanya halkının serinlemek amacıyla tercih ettiği Kızılalan bölgesindeki Çinioğlu çeşmesinin de kuraklık nedeniyle kuruduğu bildirildi. Çeşmeye su doldurmaya giden vatandaşların, çeşmenin kuruduğunu görünce hayal kırıklığına uğradığını kaydeden Türktaş, daha önce de Gülefşen Çeşmesi'nin kuruduğunu hatırlattı. 
     
     ASKO MÜDÜRÜ'NÜN AÇIKLAMASI 
     Alanya Belediyesi Su Kanalizasyon Otobüs İşletmeleri ASKO Müdürü Muhsin Ateş de, yaptığı açıklamada, ilçe merkezinin bazı bölgelerinde kuraklık nedeniyle su sıkıntısı yaşandığını söyledi. 
     Geçen yıllara göre su kaynaklarında ciddi bir azalma azalma olduğuna dikkati çeken Ateş, halen Alanya Kalesi ile Devlet Hastanesi civarı, Çevreyolu'nun bir bölümü, Hacımehmetli, Dinek ve Cikcilli gibi bölgelerde ciddi su sıkıntısı yaşandığını kaydetti. 
     Sorunu çözmek için çalışma yaptıklarını da anlatan Ateş, ''Yeni kaynakları şebekeye bağlayarak ve yeni depolar yaparak sorunu çözmeye çalışıyoruz'' dedi. 
     Dim Üzümlü Köyü'ndeki bir su kaynağının şehir içme suyu şebekesine bağlanacağını anlatan Ateş, Cikcilli'ye 2 bin tonluk, Bektaş sırtlarına da bin ve 500 tonluk iki depo yapılacağını sözlerine ekledi. 
     
</TEXT>
</DOC>
