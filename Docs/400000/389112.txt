<DOC>
<DOCNO> 389112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/spo02.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İkincilik boşta 
</HEADLINE>
<TEXT>


Daum, Galatasaray'a dost elini uzattı, "Gazetelerin yerinde olsam, birinciliğe iki takımı oturtur, ikinci sırayı boş bırakırdım. Ya da iki ayrı puan tablosu yayınlardım" diye konuştu 

YUSUF KOBAL 


Fenerbahçe Teknik Direktörü Christoph Daum, Malatya karşısında büyük baskı kuran takımını tebrik etti, "Eğer atamadığımız 3-4 pozisyondan birini değerlendirebilseydik, ligin fotoğrafı değişecekti" diyerek liderliği kaçırdıklarını söyledi. 
İlk yarıda savunmada hatalar yaptıklarına dikkat çeken Alman hoca, "Önder'in pozisyonunda şans yanımızdaydı. O dakikadan sonra defansif görevimizi yerine getirebildik ve rakibe az pozisyon verdik. Bu rakımda, bu sonuç çok iyi" diye konuştu. 
Rakibi ve Ziya Doğan'ı da öven Daum, "Malatyaspor iyi takım ve Doğan da Türk antrenörlerinin en iyilerinden birisi. Eleştirilerden etkilenmeyip görevini yaparsa, Malatya eski günlerine dönecektir" yorumunu yaptı. 
Mehmet Yozgatlı'nın antrenmanlarda ve Maltepe ile oynadıkları hazırlık maçında etkileyici bir performans ortaya koyduğunu ifade eden tecrübeli çalıştırıcı, iki gol atan oyuncunun hak ederek formayı kaptığını söyledi. Daum, "Geçen maçtan sonra yaptığım oyuncu değişiklikleriyle sahaya çıkan Mehmet ve Tuncay görevlerini eksiksiz yerine getirdi. Özellikle Mehmet'e maçı kazanan adam diyebiliriz. İyi takım olma yolunda olduğumuzu, Schalke maçından sonra lige dönüşü çabuk yakalayarak göstermiş olduk. Unutmamak gerekir ki, ligdeki şampiyonluk, bir sonraki sene Avrupa kupalarına katılmanın yoludur" dedi. 
Alman basınında Galatasaray ile ilgili çıkan demecine de değinen Daum, şöyle devam etti 
"Onlara verdiğim beyanatta, Galatasaray'a karşı Fenerbahçe'nin ilişkisi, diğer kulüplere olduğu gibi olmalıdır dedim. Ama buna rağmen farklı yorumlanmış. İki takım arasındaki dostane yaklaşımı bozmadan rekabet edilmelidir. Önemli olan, ligin sonundaki liderliktir. Gazetelerin yerinde olsam, birinciliğe iki takımı oturtur, ikinci sırayı boş bırakırım. Ya da iki ayrı puan tablosu yayınlarım." 

Malatya'da gerginlik 

Ligde üç puanla son sırada bulunan Malatyaspor'da farklı Fenerbahçe yenilgisi sinirleri iyice gerdi. İkinci yarıda tribünleri dolduran sarı - kırmızılı taraftarlar hem futbolcuları, hem de yönetimi uzun süre protesto etti. Takıma gösterilen tepkiler seyirciyi de ikiye böldü. Kapalı tribünde iki grup arasında yaşanan kavgaya polis müdahale etmek zorunda kaldı. Çıkan olaylarda bazı taraftarların yaralandığı gözlendi. Teknik Direktör Ziya Doğan, Fenerbahçe kadar pozisyon bulduklarını ancak rakibin usta ayaklarının skoru belirlediğini söyledi, "Takımın oyunundan memnunum" diye konuştu. 


</TEXT>
</DOC>
