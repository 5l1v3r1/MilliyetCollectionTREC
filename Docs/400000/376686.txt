<DOC>
<DOCNO> 376686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun46.html </URL>
<DATE> 2005/09/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Kardinal Kasper "Papa'nın niyeti Türkiye'ye gitmek... 
</HEADLINE>
<TEXT>

     Katolik Kilisesi’nin ruhani lideri Papa 16. Benediktus, aralık ayında Türkiye’yi ziyaret edebilmek için Ankara’dan sinyal bekliyor. 
     Vatikan’a bağlı kurumlardan biri olan Papalık Hıristiyanlar Arası Birlik Kurulu PHABK Başkanı Kardinal Walter Kasper, "Papa’nın niyeti Türkiye’ye gitmek" dedi. 
     Katolik Kilisesi’nin Ortodoks, Protestan vb. türden diğer Hıristiyan cemaatlerle ilişkilerinden sorumlu PHABK Başkanı Kardinal Kasper, bugün Corriere della Sera gazetesinin resmi internet sitesinde yayımlanan kısa demecinde, Vatikan’ın beklentilerini, "İstanbul Patriği’nin daveti var, eksik olan tek şey Türkiye’nin izni. Bunu bekliyoruz. Papa’nın niyeti Türkiye’ye gitmek" cümlesiyle özetledi. 
     Fener Rum Patrikhanesi, geçen aylarda yaptığı resmi açıklamada Papa 16. Benediktus’un Ortodoks Kilisesi’nin her yıl geleneksel olarak 30 Kasım’da kutladığı Aziz Andreas Yortusu’na iştirak etmek üzere 
     İstanbul’a davet edildiğini açıklamıştı. Ancak Vatikan ve Türkiye’deki hükümet yetkilileri tarafından, Papa’nın kasımda Türkiye’ye gelip gelmeyeceği konusunda resmi açıklama yapılmamıştı. 
     Kardinal Kasper’in bugünkü açıklaması ise Papa’nın kasım sonunda yapması olası ziyaret için Türkiye’den de resmi davet beklediğinin göstergesi olarak yorumlanıyor. 
     Papa 16. Benediktus, kardinallik döneminde verdiği çeşitli beyanatlarda, Türkiye’nin Avrupa Birliği’ne tam üye olarak kabul edilmesine açıkça karşı çıkan biri olarak tanınıyor. 
     
     TÜRKİYE’Yİ ZİYARET EDEN ÜÇÜNCÜ PAPA OLACAK 
     Papa’nın olası Türkiye ziyaretinin esas amacının, Katolik Kilisesi ile Ordodoks Kilisesi arasındaki ilişkileri geliştirmek olduğu biliniyor. 2004 yılının temmuz ayında Patrik Bartholomeos ile Papa İkinci Jean Paul arasında yapılan görüşmelerde, iki kilise arasındaki sorunlar nedeniyle 2000 yılından itibaren kesintiye uğramış durumdaki ortak ilahiyat komisyonlarının çalışmalarının yeniden başlatılabilmesi için çalışmalar yapılması kararlaştırılmıştı. 
     İkinci Jean Paul’ün ölümü sonrasında Papalık tahtına oturan 16. 
     Benediktus ise Hıristiyanlar arasındaki birlik çalışmalarına öncelik vereceğini duyurmuştu. 
     16. Benediktus, kasım sonunda İstanbul’a gitmesi durumunda, 
     Türkiye’yi ziyaret eden üçüncü Papa olacak. Türkiye, daha önce 1967’de Papa Altıncı Paul, 1979’da ise Papa İkinci Jean Paul tarafından ziyaret edilmişti. 
     Gerek Altıncı Paul, gerekse İkinci Jean Paul, Türkiye’yi temel itibarıyla İstanbul’da Fener Rum Patriği ile görüşebilme amacıyla ziyaret etmişlerdi. Ancak Türkiye’ye Hıristiyan kiliseleri arasında birlik ve sorunları giderme amacıyla gelmiş olan her iki Papa, ziyaretleri sırasında Türk yetkililerle de görüşmüşlerdi.18 02 08 09 05 
     
</TEXT>
</DOC>
