<DOC>
<DOCNO> 392085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy04.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK terörü, AB belgesinde 
</HEADLINE>
<TEXT>


Avrupa Birliği Komisyonu'nun İlerleme Raporu'nda, Güneydoğu'daki son terör olaylarının nedeni PKK olarak gösterilecek. Bu ifade, PKK'nın doğrudan AB tarafından kınanması anlamı taşıyor 

GÜVEN ÖZALP Brüksel 


AB Komisyonu, 9 Kasım'da açıklayacağı İlerleme Raporu üzerinde son düzenlemeleri gerçekleştirirken, en önemli değişikliklerden birini, Güneydoğu'daki son terör olayların nedeninin PKK olarak gösterilmesi oluşturacak. 
Güneydoğu'da artan gerginliğin kaynağında PKK'nın yer aldığı vurgusu Türkiye açısından önem taşıyor. Metne ilişkin pazarlıkların sürdüğünü hatırlatan yetkililer, son dakika değişikliği olmaması halinde bu vurgunun yapılacağını belirtiyor. Bu ifadelerin bir anlamda "PKK'nın AB tarafından doğrudan kınanması" anlamı taşıyacağı kaydediliyor. 
Yapılacak diğer değişiklikler, belgenin ruhunu değiştirme kapasitesine sahip olmasa da, bazı alanlarda Türkiye lehine iyileştirme yaratacak nitelikte oldukları dile getiriliyor. Bu çerçevede özellikle Türkiye'nin gönderdiği ve bilgilendirme amacı taşıyan verilerin dikkate alınması gündemde. 
Aleviliğin lise eğitim kitaplarına girmesi ve Ermeni Patrikhanesi'nin yasal statü beklentisine hükümetin olumlu görüş bildirmesinin Türkiye lehine metne sokulması bekleniyor. Malatya'da çocuk yurduyla ilgili yaşanan olaylarsa Türkiye aleyhine metne eklenecek. 
Rum Kesimi de, tanıma konusunu Katılım Ortaklığı Belgesi'ne sokturmak için çabalıyor. Ancak gelinen aşamada bu talep olumlu karşılanacak gibi görünmüyor. 



</TEXT>
</DOC>
