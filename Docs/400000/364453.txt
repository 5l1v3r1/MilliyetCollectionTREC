<DOC>
<DOCNO> 364453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur04.html </URL>
<DATE> 2005/07/26/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Tunceli'de bombalı saldırı hazırlığı yapan 1 kişi yakalandı... 
</HEADLINE>
<TEXT>

     Tunceli’de bombalı saldırı hazırlığında olan bir kişi yakalandı. Yakalanan kişinin evinde yapılan aramada, 1 kilogram C-4 plastik patlayıcı ile bomba düzeneğinde kullanılan malzemeler ele geçirildi. 
     Edinilen bilgiye göre, güvenlik gerekçesiyle Tunceli Valiliği tarafından 45 gün ertelenen ve her yıl 28-31 Temmuz tarihlerinde gerçekleştirilen "Munzur Doğa ve Kültür Festivali"nde bombalı eylem yapılacağı ihbarı üzerine düzenlenen operasyonda, Tunceli merkeze bağlı Koçakoç Köyü Cemre Mezrası’nda B.Y. 25 isimli kişi yakalandı. 
     Bu kişinin evinde yapılan aramada, pet şişe içerisine yerleştirilmiş 1 kilogram C-4 plastik patlayıcı ile bomba düzeneğinde kullanılan kablo ve fünyeler ele geçirildi. 
     Yakalanan kişinin 2004 yılında bir binaya bomba koymak suçundan bir süre cezaevinde yattığı öğrenildi. 
     Gözaltında bulunan ve sorgusu halen süren zanlının, 6 Temmuz’da Tunceli’de bir birahaneye bomba koymak suçunun da faili olduğu sanılıyor. 
     
</TEXT>
</DOC>
