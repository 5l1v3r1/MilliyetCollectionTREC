<DOC>
<DOCNO> 368867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun03.html </URL>
<DATE> 2005/08/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
El Kaide'den 'top ten' filmi 
</HEADLINE>
<TEXT>

     Radikal dinci bir internet sitesi, Irak’ta direnişçilerin Amerikan askerlerine yönelik saldırılarından oluşan ve "Top Ten" adını verdiği bir film yayımladı. 
     Web sitesi, El Kaide’ye bağlı "Mezopotamya El Kaide Örgütü" ve "Irak İslam Ordusu" tarafından düzenlenen saldırılardan onunun bir araya getirildiği 17 dakikalık filmin çekim ve yapımının, "İslami Medya Cephesi"ne ait olduğunu belirtti. 
     Yapımcıları, sempatizanlara, "Amerikan haçlılarının kanının aktığını görmeyi sevenlere" yönelik filmin, "Amerikalıların kendilerinden ve zayıf ordularından utanmaları için" yabancı forumlarda gösterilmesini salık verdiler. 
     Filmde, parçalanan ve kömürleşen cesetlerin görüntülerine yer veriliyor. 
     El Kaide ve bağlı örgütlerin, "medyatik cihat" çerçevesinde en gelişmiş teknikleri kullanarak, internet aracılığıyla eylemlerinin psikolojik etkisini artırmayı amaçladıkları belirtiliyor. 

     
</TEXT>
</DOC>
