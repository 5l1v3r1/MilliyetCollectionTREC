<DOC>
<DOCNO> 382741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/axspo02.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'ya mesaj 
</HEADLINE>
<TEXT>


Appiah ilginç gol sevincini, "Maçtan önce konuştuğum eski takım arkadaşlarım İbrahimoviç ve Del Piero benden gol bekliyordu. Onlara beni duydunuz mu demek istedim" sözleriyle açıkladı 

YUSUF DURSUN 


Fenerbahçe'nin Ganalı futbolcusu Stephen Appiah, Sarı - Lacivertli takımda çok iyi bir birlik ve beraberlik havasının olduğunu, bunun da aldıkları sonuçlara yansıdığını söyledi. 
Samandıra Tesisleri'nde basının sorularını yanıtlayan yıldız oyuncu, PSV Eindhoven karşısında herkesin istediği gibi bir oyun ortaya koyduklarını vurgulayarak, "20 Maradona'nız olsa bile, iyi bir beraberlik yoksa, birşey elde edemezsiniz" dedi. 
Şampiyonlar Ligi'nde ilk kez gol attığını, bunun da kendisini çok sevindirdiğini belirten Appiah, "Yavaş yavaş takım büyüyor. Bunu görmekten dolayı da çok mutluyum. Ancak dün geçti, artık önümüze bakmalıyız" diye konuştu. 

'İyi anlaşıyoruz' 
PSV Eindhoven maçında attığı golden sonra sevinirken elini kulağına götürerek yaptığı hareketle ilgili bir soruya ise Ganalı yıldız, "Eski takım arkadaşlarım Del Piero ve İbrahimoviç ile konuştum. Beni izlediklerini biliyordum. Gol atmamı istediler. Gol attığımda da onlara 'Beni duyuyor musunuz ' diye bir hareket yapacaktım. O nedenle böyle davrandım" ifadelerini kullandı. 
Fenerbahçe'de görev yaptığı mevkiye alışık olduğunu, Brescia ve Gana Milli Takımı'nda da aynı pozisyonda oynadığını anlatan Appiah, Aurelio ve Selçuk ile saha içinde çok iyi anlaşarak, birbirlerinin açıklarını kapattıklarını sözlerine ekledi. 

Alex'in gözü krallıkta 

Şampiyonlar Ligi'nde 1. tur grup maçlarında geride kalan 2. haftanın ardından Fenerbahçeli Alex de Souza, gol krallığında 3 golle 2. sırayı paylaşıyor. Barcelonalı Ronaldinho'nun 4 golle ilk sırada yer aldığı sıralamada Brezilyalı yıldız, Udineseli Iaquinta ile birlikte ikinci durumda bulunuyor. Bu arada UEFA'nın resmi internet sitesi Alex'e övgüler yağdırdı, "Tanrı vergisi yetenekleri, Fenerbahçe'yi ateşledi. Oyunu Alex ile Anelka domine etti" ifadeleri kullanıldı. 

GOL KRALLIĞI Futbolcu Gol Süre Dk Takımı Ronaldinho 4 180 Barcelona Alex 3 179 Fenerbahçe Iaquinta 3 90 Udinese Deco 2 180 Barcelona Kaka 2 164 Milan Pepe 2 90 Porto Shevchenko 2 180 Milan Trezeguet 2 149 Juventus 

Davidson korkuttu 

PSV Eindhoven'ı 3-0 yenen Fenerbahçe, Süper Lig'de Konyaspor ile oynayacağı maçın hazırlıklarına ara vermeden başladı. Volkan, Selçuk, Appiah, Önder, Luciano ve Anelka takımdan ayrı koşu yaparken, ilk 11'de yer alan diğer oyuncular tesislerde dinlenmeye yönelik çalışmalar gerçekleştirdiler. Diğer futbolcular ise sağnak yağış altında koordinasyon ve şut çalışmalarının ardından, çift kale maçla antrenmanı tamamladı. Bu arada denenmek üzere gelen Ganalı David Davidson idmanda sakatlandı. Genç oyuncuyu futbolcu arkadaşları tesislere kucakta taşıdı. 

Hollanda basını 
Günah keçisi Hesselink 

Hollanda basını, Fenerbahçe maçına geniş yer ayırırken, haber ve yorumlarda, yenilgide en büyük payın, önce penaltıya sebep olan arkasından kırmızı kartla oyun dışı kalarak takımını 10 kişi bırakan forvet oyuncusu Jan Vennegoor of Hesselink'e ait olduğu savunuldu. 

De Telegraaf 
PSV için kabus. İstanbul'da alınan bu yenilgi, takımda olumsuz günlerin başlangıcı olarak kendisini gösterecek. Milan maçında puan alamazsak umudumuz kalmaz. 

De Volkskrant 
Vennegoor of Hesselink'in aptallığı PSV'yi kurban etti. Oysa PSV, Fenerbahçe Cumhuriyeti sayılan ve müthiş bir seyirci desteğinin bulunduğu atmosfer içinde ilk yarım saat boyunca kontrolü elinde tutuyordu. Herşey bir anda terse döndü. 

Algemeen Dagblad 
Uzun Jan'ın olumsuz rolü. PSV, İstanbul'dan karışık duygular ve üzüntü içinde dönüyor. Maçta, penaltı olayı ve kırmızı kartın yaşandığı birkaç dakika içinde herşey tersine döndü. İkinci golden sonra sahada birşey yapamayan PSV vardı. 

Paraları kaptılar 

Sarı - Lacivertli yönetim, futbolculara verdiği sözü tutuyor. PSV maçını kazandığı için UEFA'dan 500 bin İsviçre Frangı yaklaşık 520 bin YTL tutarında prim almayı hakeden Fenerbahçe'de, gelecek tüm para oynayan veya oynamayan tüm futbolcular arasında paylaştırılacak. Fenerbahçeli yöneticiler bu uygulamanın diğer maçlar için de geçerli olacağını belirttiler. 


</TEXT>
</DOC>
