<DOC>
<DOCNO> 370619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo02.html </URL>
<DATE> 2005/08/17/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Türkiye-İtalya karşılaşmasının son 12 saniyesi yeniden oynanacak... 
</HEADLINE>
<TEXT>

     23. Dünya Üniversiteler Yaz Spor Oyunları "UNIVERSIADE 2005 İzmir" Su Topu’nda 
     Türkiye ile İtalya arasında yapılan ve 8-6 konuk ekibin üstünlüğüyle tamamlanan çeyrek final karşılaşmanın son 12 saniyesinin, yeniden oynanmasına karar verildi. 
     Su Topu Federasyonu As Başkanı Demircan Erdoğru yaptığı açıklamada, karşılaşmanın tamamlanmasına 12 saniye kala İtalya ekibinin kalecisinin, Türk milli takımından bir oyuncuya yumruk attığını, bunun sonucunda hakem tarafından oyun dışı bırakıldığını ancak, Türkiye’nin penaltı atışı kullanmasına hakemin izin vermediğini söyledi. 
     Karşılaşmada kural hatası yapıldığını ve bunun FISU delegasyonu tarafından tespit edildiğini kaydeden Erdoğru, "Yaptığımız itiraz üzerine bu maç tescil edilmedi. Son 10-12 saniyesi yeniden oynatılacak. Maç, Türkiye’nin penaltı atışıyla ve 7-6 skorla başlayacak" dedi. 
     Demircan Erdoğru, karşılaşmanın oynanmamış kabul edilecek bölümünün yarın öğle saatlerinde gerçekleştirileceğini sözlerine ekledi. 
     
</TEXT>
</DOC>
