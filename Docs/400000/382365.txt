<DOC>
<DOCNO> 382365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur26.html </URL>
<DATE> 2005/09/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İslah edilen Kurbağlıdere, maç trafiğini rahatlatacak... 
</HEADLINE>
<TEXT>

     Islah çalışmaları tamamlanan Kurbağalıdere’nin, Fenerbahçe Stadı’nda maç olan günlerde trafiği rahatlatmak amacıyla kullanılacağı bildirildi. 
     İstanbul Büyükşehir Belediye Başkanı Kadir Topbaş, Kadıköy Çevre Koruma Projesi kapsamında, Büyükşehir Belediyesi ile İstanbul Su ve Kanalizasyon İdaresi İSKİ tarafından ıslah edilen Kurbağalıdere’de yapılan çalışmaları, İSKİ Genel Müdürü Dursun Ali Çodur’la birlikte tekneyle gezerek inceledi. 
     Teknede basın mensuplarına açıklamalarda bulunan Topbaş, eskiden kirlilik ve koku kaynağı olan ve sürekli gündeme getirilen Kurbağalıdere’nin, bugün temiz ve balıkların yüzdüğü bir noktaya ulaştığını belirtti. 
     Yakında kurulan Salı Pazarı nedeniyle boşaltılan katı atıkların yüzeysel kirliliğe neden olduğunu, bunların da toplandığını anlatan Topbaş, "Yağışlar başladığında dere daha da canlanacak. Dere temizlendi ve hayat yeniden başladı" diye konuştu. 
     Fenerbahçe Stadı’nda maç olduğu günler yaşanan trafik yoğunluğuna burayı bir çözüm olarak düşündüklerini de vurgulayan Topbaş, "İstiyoruz ki maç günlerinde karayoluna yüklenmeyip, denizyoluyla da insanları getirip trafiği rahatlatalım. Bu konuda çalışmalar var. 
     Kadıköy’den, Moda’dan yolcu alınacak, teknelerle buradan stada taşınacak. Böylece bu dere aktif hale gelecek" dedi. 
     Topbaş, bir süre sonra buranın yüzülebilir hale de gelmesi dileğinde bulundu. 
     Topbaş, tekneyle Kurbağalıdere’ye gelinmesinin ardından dere kenarındaki bir çay bahçesinde basın mensuplarının sorularını da yanıtladı. 
     Bugün bir gazetede yer alan ve İstanbul’un pek çok noktasındaki yol çalışmalarının trafiği aksattığına işaret eden haberin hatırlatılması üzerine Topbaş, büyük bir kentte bir defada bütün işlerin bitirilmesinin mümkün olmadığını, zaman zaman çıkan sorunlara müdahalelerde bulunduklarını anlattı. 
     Ancak trafiğin yoğun olduğu saatlerde bu çalışmaların yapılmaması gerektiğini belirten Topbaş, bunun için müteahhitlere talepte bulunduklarını ve çalışmalarını AB standartlarında, gece saatlerinde yapmalarını istediklerini dile getirdi. 
     Minibüs ücretlerine yapılan yüzde 25’lik zammın sorulması üzerine de Topbaş, zamma itiraz ettiklerini ve bunu Valiliğe bildirdiklerini, Valilik’te oluşturulan bir komisyonun bu konuyla ilgili bir karara varacağını söyledi. 
     Topbaş, bu komisyon karar verene kadar minibüslerin zamlı tarifeyi uygulamalarının yanlış olduğunu da vurguladı. 
     
     GÖZTEPE PARKI’NA CAMİ YAPILMASI KARARI 
     Kadir Topbaş, Göztepe Parkı’na cami yapılması projesine ilişkin soru yöneltilmesi üzerine de, Büyükşehir Belediye Meclisi’ndeki siyasi partilerin grup başkan vekilleriyle görüşeceğini, dosyanın evveliyatını ve şimdiki halini incelediklerini söyleyerek, şunları kaydetti 
     "İhtiyaç olabilir, vardır, yeri neresidir ayrı konudur. Biz bunların artık geçmişte olduğu gibi büyük meseleler yapılan noktada kalmamasını istiyoruz. AB’ye girdiğimiz takdirde davranış biçimleri bireyselden öte toplumsal menfaatlere dönüşecek. İbadet özgürlüğü var. 
     Yaşam özgürlüğü var. İnsanların bu haklarını herkes tanıyacak. Benim üzüldüğüm taraf, Taksim’de, geçmişte, geçmiş siyasilerin yapmış olduğu gerginlik ve kavganın bir benzeri şekilde Göztepe’nin öne sürülmesi. 
     Bunun çok yanlış olduğunu düşünüyorum. Daha akılcı, doğru, konsensüs sağlanan bir süreç başlamıştır. Artık gerginlikler ve taraflar oluşturmayı hiçbir şekilde düşünmüyoruz." 
     
</TEXT>
</DOC>
