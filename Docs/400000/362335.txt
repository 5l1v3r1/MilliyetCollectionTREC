<DOC>
<DOCNO> 362335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun07.html </URL>
<DATE> 2005/07/19/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Rumsfeld Terörle bir sıkıntısı olmadan yaşayacağını düşünenler yanılıyor 
</HEADLINE>
<TEXT>

     ABD Savunma Bakanı Donald Rumsfeld, Londra, Bali, Madrid ve Türkiye’deki terörist saldırıları hatırlatarak, bu saldırılar karşısında artık dünyada kimsenin güvende olmadığını söyledi. 
     Rumsfeld, ABD Savunma Bakanlığı Pentagon’da Avustralya Başbakanı John Howard’ı ağırladıktan sonra basının sorularını yanıtladı. 
     Bir gazetecinin, ABD ile yakınlığı yüzünden İngiltere’nin terörist saldırılarda hedef alındığı yönündeki yorumlara ilişkin sorusu üzerine, "Teröristlerin ayrım gözetmeden hedef seçtiğini düşünenler, bunun nasıl işlediğini anlamıyor. ABD, 3 bin kişinin öldüğü 11 Eylül’de hiçbir şey yapmadı. Bali’de neler olduğunu gördük. 
     Türkiye’de, Londra’da, İspanya’da ve dünyanın başka yerlerinde neler olduğunu gördük. Teröristlerle bir sıkıntısı olmadan yaşayacağını düşünenler bunun çok tehlikeli olduğunu görecekler. Bu aynen en son sizi yiyeceğini umarak, bir timsahı beslemeye benziyor" dedi. 
     Avustralya’nın da, ABD ile Irak’ta yakın işbirliği yüzünden terörist saldırılarda hedef olduğu yönündeki soruya karşılık Avustralya Başbakanı Howard, "Benim de benzer bir görüşüm var. Irak operasyonundan önce de Avustralya teröristlere bir hedefti. 11 Eylül’den önce de hedeftik. El Kaide ve Bin Ladin’in gözünde Avustralya, Doğu Timor’a yardım ederek zaten suç işledi. Hiçbir ülke savunma ve dış politikasını teröristlerin eline bırakamaz" diye konuştu. 
     
</TEXT>
</DOC>
