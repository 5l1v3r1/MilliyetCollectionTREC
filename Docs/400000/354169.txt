<DOC>
<DOCNO> 354169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas03.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nimetle şaka olmaz ... 
</HEADLINE>
<TEXT>

     BBC 

      İngiltere'de çiftçiler, televizyon karşısında aşırı yemek yiyerek şişmanlayan televizyon hastası anlamına gelen 'couch potato-kanepe patatesi' tabirinin Oxford İngilizce Sözlüğü'nden çıkarılması için kampanya başlattı. 
     Çiftçilere göre, bu tabir patateslerin imajına zarar veriyor ve ismini karalıyor. 
     Dört bin çiftçinin temsil edildiği İngiliz Patates Konseyi öncülüğünde gerçekleştirilen kampanyada, 'kanepe patatesi' yerine 'couch slouch-kanepe hımbılı' tabirinin kullanılması çağrısında bulunuluyor. 
     İngiliz Patates Konseyi, patateslerin son derece sağlıklı sebzeler olduğunda da ısrar ediyor. 
     'Kanepe patatesi' tanımının sözlükten çıkarılmasını isteyen çiftçiler bugün hem Oxford İngilizce Sözlüğü'nü basan kuruluş Oxford University Press, hem de parlamento binası önünde protesto gösterileri düzenleyecek. 
     İngiliz Patates Konseyi pazarlama bölümü başkanı Kathryn Race, "Patateslerin sizin için kötü olduğu imajından kurtulmaya çalışıyoruz" dedi. 
     Race, "Bu tabii ki, Oxford İngilizce Sözlüğü'nün suçu değil. Ancak biz 'kanepe patatesi' yerine başka bir tabir kullanılmasını istiyoruz. Çünkü patatesler çok sağlıklı sebzeler" şeklinde konuştu. 
     Çiftçilerin kampanyası, patatesin yağ oranının düşük, C vitamini oranının ise yüksek olduğunu söyleyen diyetisyenler tarafından da destek görüyor. 
     Boş zamanını pasif olarak, aylakça oturarak ve özellikle televizyon seyrederek geçiren kişi 
     
     
Oxford İngilizce Sözlüğü'nün 'couch potato' tanımı Sözlük, 'couch potato - kanepe patatesi'ni şöyle tanımlıyor "Boş zamanını pasif olarak, aylakça oturarak ve özellikle televizyon ya da video kaset izleyerek geçiren kişi." 
     Oxford İngilizce Sözlüğü'nün baş editörü John Simpson, "İnsanlar kelimeleri suçladıklarında, aslında bu kelimeleri kullanan toplumları suçluyorlar. Sözlükler sadece toplumun kullandığı kelimeleri yanısıtır" diyor. 
     Ayrıca, 20 ciltlik ve 650 bin kelimelik ana sözlüğünden şimdiye dek hiçbir kelimenin çıkarılmadığını belirten Simpson, sadece az kullanılan bazı kelimelerin daha küçük olan sözlüklerden çıkarılmasının söz konusu olabileceğini ifade ediyor. 
     'Couch potato - kanepe patatesi' tabiri ilk kez 1979 yılında Los Angeles Times gazetesinde kullanılmış ve 1993 yılında Oxford İngilizce Sözlüğü'ne girmişti. 
     
</TEXT>
</DOC>
