<DOC>
<DOCNO> 370028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo46.html </URL>
<DATE> 2005/08/15/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Alex "Ligin geride kalan 2 haftasında geçen sezona göre daha kötüydük" 
</HEADLINE>
<TEXT>

     Fenerbahçe’nin Brezilyalı futbolcusu Alex, Turkcell Süper Ligi’nde geride kalan iki haftada geçen yıla göre iyi bir görüntü çizemediklerini söyledi. 
     Kendisine ait internet sitesi, "www.alex10.com.br"de, "Alex’in köşesi" bölümünde "Fark edilenler" başlığıyla bir değerlendirme yapan Alex, "Arkadaşlarım" diye başlayan yazısında, Diyarbakırspor ile yapılan son maçta iki önemli şeyin farkına vardığını belirtti. 
     İlk olarak 2005-2006 sezonunda ligin tahmin ettiği gibi önceki sezonlardan daha zorlu olacağını vurgulayan Alex, "Her rakip Fenerbahçe’nin arka arkaya üçüncü kupasını engellemek istiyor. 
     Özellikle bizim başlıca rakiplerimiz iyi transferler yapıp güçleniyorlar. Şimdiye kadar bizim ekibimiz geçen yıla göre iyi bir görüntü sergilemedi. Aynı eksiklerimiz var ve farklı bir şey sunamadık" dedi. 
     Alex, futbolcuların isteksiz olmadığını, hatta bu isteğin kendilerinde daha çok bulunduğunu vurgulayarak, şunları kaydetti 
     "Ama saha içinde organizasyon eksikliği var. Diğer ekipler bizim nasıl oynadığımızı biliyorlar ve eğer yeni bir şey yapmazsak maçlar zorlu olacak. Art arda üçüncü defa şampiyon olacağımıza inanıyorum, ama daha çok antrenman yapmalıyız ve daha iyi oynamalıyız." 
     
     "TARAFTARLARIN OLMAMASI BİZİ ÇOK ZARARA SOKTU" 
     Kapalı kapılar arkasında oynama cezasının bir futbol takımı için zalimlik olduğunu ileri süren Alex, "Oyunun havası olmuyor ve atmosfer çok kötü oluyor" dedi. 
     Kulübün statta ışıklara ve hakemlere para harcadığını ve buna karşın geri dönen bir şey olmadığını belirten Alex, şu görüşlere yer verdi 
     "Çünkü taraftarlar stada giremiyor. Saha içinde amatör futbolu oynuyormuşuz gibi hissediyoruz. Bütün bunlar misafir takımın lehine işliyor. Sonuç yüzünden söylemiyorum ama taraftarların yokluğu bizi çok zarara soktu. Çünkü bizim taraftarlarımız her dakika bizi destekleyerek bizi galibiyete itiyorlar." 
     
</TEXT>
</DOC>
