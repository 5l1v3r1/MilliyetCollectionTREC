<DOC>
<DOCNO> 398407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko10.html </URL>
<DATE> 2005/11/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yaratıcı zekalar, ilginç buluşlara imza atıyor... 
</HEADLINE>
<TEXT>

     Türkiye'nin dört bir yanında yaşayan çeşitli meslek gruplarından mucitler, birbirinden ilginç buluşlara imza atıyorlar. 
     Vakumlu çay toplama makinesinden kullanım kolaylığı sağlayan kürdanlığa, kendinden macunlu diş fırçasından kelepçeli sünnet cihazına kadar pek çok buluş, Türk Patent Enstitüsü'nden TPE alınan tescil belgesiyle sahiplerine bir süre kullanım hakkı sağlıyor. 
     TPE'ye yapılan başvurulardan derlenen bilgilere göre, ilginç buluşlardan bazıları şöyle 
-Rize'nin Güneysu İlçesi'nden Yaşar Usta tarafından icat edilen ''vakumlu çay toplama makinesi'', çay filizlerinin toplanmasında kullanılmak üzere yaratılan bir ürün olarak sunuluyor. 
     TPE'ye yaptığı başvuruda vakumlu çay toplama makinesi, çay filizlerinin toplanılmasında zamandan büyük tasarruf sağlayan, maksimum düzeyde verimli ve kaliteli ürün elde edilmesine yarayan, filizlerin küf ve ıslaklığını ortadan kaldıran, ayrıca sonraki sürgünde daha verimli bir sürgün oluşmasını sağlayan bir buluş olarak ifade ediliyor. Yaşar Usta'nın başvurusu, TPE tarafından faydalı model olarak tescillenmiş. 
     -Konya'dan Niyazi Bakırtaş tarafından 2002 yılında yapılan başvuru sonucunda faydalı model olarak tescillenen ''kullanım kolaylığı sağlayan kürdanlık'' da ilginç buluşlar arasında. 
     Söz konusu kürdanlık, içine kürdanların yerleştirildiği, yukarı ve aşağıya doğru hareket ettirilen hazne, bu haznenin hareketinin sağlanması için üstten baskı yapan bir kapak ve kürdanları alttan destekleyen ve dışarı çıkmasını sağlayan bir merkezleyici, hareketli haznenin normal konumunu alabilmesi için alt bölgesinde konumlandırılmış itici bir elemandan oluşuyor. 
     
     ''OTOMATİK AT EĞİTİM SİSTEMİ'' 

     -Adana'nın Ceyhan İlçesi'nde yaşayan Mehmet Kurt tarafından icat edilen ''otomatik at eğitim sistemi'' de ilginç buluşlardan bir diğeri... 
     Sistem, eğitimi için ata koşulandırıldığı, ön tarafı bir kilit mekanizmasıyla kapalı ve arka ya da ön taraftan bir iticiyle hareket ettirilen, yan tarafından bulunan raylara ya da üst tarafa konumlandırılan bir hatla klavuzlanan ve atın üzerinde yer alan elektrot gibi veterinerlik araçlarıyla, kablo bağlantısıyla bilgisayar yardımıyla atın çalışma sırasındaki fizyolojik özelliklerinin ve değişimlerinin gözlenmesini sağlayan bir buluş. 
     Mehmet Kurt'un 2000 yılında tescillenmek üzere TPE'ye yaptığı patent başvurusu tescil bekliyor. 
     
     KENDİNDEN MACUNLU DİŞ FIRÇASI... 

     -TPE'nin ilginç buluşlar listesinde yer alan buluşlardan birisi de kendinden macunlu diş fırçası. 2001 yılında Konya'dan Mehmet Yumak tarafından icat edilen fırça, bir ana gövde, içine bir fırçayla bir diş macunu haznesinin birleştirildiği bir model. 
     Fırçada, macun çıkış deliği, macun haznesinden macun sağlamak üzere bahsedilen ana gövdede yer alan basınç pistonları, pistonlarla irtibatlı bir ana mil, bir tarafta macun basınç yayı ve diğer tarafta macun çıkışını engelleme yayı, ana mile irtibatlı bir basınç yayı kapağı ve macun haznesine macun doldurulmasına yarayan bir dolum kapağı bulunuyor. 
     
     VE DİĞERLERİ... 

     İlginç buluşlar arasında, tek kullanımlık anatomik uyumlu kelepçeli sünnet cihazı, biyoelektrik dengelemeyle hipertansiyon tedavi cihazı, av alarmlı tasma, tablet tahliye yeri kapalı ilaç kutusu, ranza olabilen kanepe, enine ve boyuna salınım yapabilen ana kucağı, pnomatik hasat makinesi, düşük yoğunlukta havalandırılmış sakız yapımı, akvaryumlu tuvalet rezervuarı, kulaklıklı ve hoparlörlü yastık gibi pek çok icat yer alıyor. 
     
</TEXT>
</DOC>
