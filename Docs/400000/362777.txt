<DOC>
<DOCNO> 362777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo03.html </URL>
<DATE> 2005/07/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İbrahim Kutluay, Ülkerspor'da... 
</HEADLINE>
<TEXT>

     Ülkerspor Kulübü, eski kaptanı ve milli basketbolcu İbrahim Kutluay ile sözleşme imzaladı. 
     İbrahim Kutluay, Holiday Inn Crown Plaza Otel'de gerçekleştirilen ve kulüp başkanı Ali Doğan, genel menajer Hakan Artış ve antrenör Ergin Ataman'ın da bulunduğu törenle, kendisini 1 yılı opsiyonlu 2 yıllık sözleşmeye imza attı. 
     Törende bir konuşma yapan başkan Doğan, Türk basketbolunun sembol isimlerinden ve milli takımın kaptanlığını yapan İbrahim Kutluay ile sözleşme imzalamaktan dolayı mutlu olduklarını ifade ederek, "Kendisi bizden ayrıldıktan sonra yurt dışında oynadı, o dönemde de İbrahim ile gurur duyduk" dedi. 
     Ülkerspor Basketbol Takımı hakkında çıkarılan spekülasyonlara da cevap veren başkan Ali Doğan, Ülkerspor'un köklü ve gelenekleri olan bir kulüp olduğunu dile getirerek, kulüp olarak yetiştirdikleri oyuncuların her zaman önünü açtıklarına dikkat çekti. 
     Doğan, Ersan İlyasova'nın Chicago Bulls takımına transfer olduğunu ve buna izin verdiklerini dile getirirken, Serkan Erdoğan ve Tutku Açık'a da mutlu olacakları yerde oynamaları konusunda kolaylıklar sağladıklarını anlattı. 
     Bunların "Ülkerspor'da yaprak dökümü" şeklinde yorumlanmasının yanlış olduğunu vurgulayan Ali Doğan, "Oyuncularımıza istedikleri kulüplerde oynama fırsatı veriyoruz. Bu Ülkerspor'un gücünden bir şey kaybettiği anlamına gelmez" diye konuştu. 
     
     2009 AVRUPA LİGİ DÖRTLÜ FİNALİ İSTANBUL'DA 

     Başkan Doğan, Avrupa Ligi yönetimi ile yaptıkları toplantılarda çeşitli anlaşmalara ulaştıklarını da dile getirirek, şöyle devam etti 
     "2009 Avrupa Ligi Dörtlü Final organizasyonu İstanbul'da yapılacak. Sayın Başbakanımız ile bu konuyu görüştük ve Ataköy'deki Sinan Erdem Spor Salonu'nun bu döneme yetiştirilmesi talebinde bulunduk. Ayrıca, 2007 veya 2008 yılında Avrupa Ligi ve NBA takımları arasında İstanbul'da turnuva düzenlemeyi kararlaştırdık. Bunun yanı sıra bu sezonun açılış maçı kura dışı olarak Panathinaikos ile Ülkerspor arasında oynanacak ve biz bu maça iki ülke başbakanlarını da davet ettik." Basketbola destek vermeye devam ettiklerini kaydeden Ali Doğan, bunun yanı sıra "3 Büyükler" ve diğer Anadolu takımlarına da futbolda destek verdiklerini hatırlattı. 
     
     İBRAHİM MUTLU 

     Eski kulübüyle yeniden anlaşan İbrahim Kutluay ise 1 yıl aradan sonra Ülkerspor'a dönmekten dolayı mutlu olduğunu söyledi. 
     NBA'den gelen teklif nedeniyle kendi isteği ile Ülkerspor'dan ayrıldığını anlatan İbrahim, "Yunanistan'da sezonu tamamlayıp Ülkespor'a döndüm. Yeniden Türk seyircilerinin önünde oynayacağım için mutluyum. Hedeflerimiz çok büyük. Türkiye'de şampiyonluk, Avrupa Ligi'nde dörtlü final oynamak istiyoruz. Ülkerspor, yapacağı transferlerle bu hedeflerinde başarılı olacaktır" diye konuştu. 
     
     ATAMAN "AVRUPA LİGİ'NDE ŞAMPİYONLUK KOVALAYACAĞIZ" 

     Antrenör Ergin Ataman ise İbrahim'e "Yuvaya hoşgeldin" derken, bu transferin bir başlangıç olduğunu söyledi. 
     Kendisinin olduğu yerde her zaman iddianın da bulunacağını vurgulayan Ataman, "Herkes, Ülkerspor zayıflıyor mu diye soruyor. Benim olduğum yerde böyle bir şey söz konusu olmaz. Yapacağımız transferler İbrahim ile başladı, arkası gelecek. Ülkerspor sezona Avrupa Ligi'nde şampiyonluğu kovalayacak bir kadroyla başlayacak" dedi. 
     Ergin Ataman, İbrahim Kutluay'ı da överken, karakter ve oyuncu olarak büyük bir ismi kadrolarına kattıklarını sözlerine ekledi. 
     Ülkerspor'un kaptanlığını yapacak olan İbrahim Kutluay daha sonra imza atarken, formasıyla birlikte basın mensuplarına poz verdi. 
     Bu arada, Ersan İlyasova'nın Chicago Bulls'a transferi sırasında, Ülkerspor'un bu kulüple Türkiye'de bir maç yapmak şartını da sözleşmeye koydurduğu açıklandı. 

     
</TEXT>
</DOC>
