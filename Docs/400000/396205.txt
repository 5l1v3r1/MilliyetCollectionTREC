<DOC>
<DOCNO> 396205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/axgun02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 83'ümüz dindar 
</HEADLINE>
<TEXT>


Gallup International'ın 65 ülkede yaptığı 'dindarlık' araştırmasına göre, Türkiye'de halkın yüzde 83'ü kendisini 'dindar', yüzde 1'i 'ateist' olarak tanımlıyor. Kadınlar ise daha dindar 

DIŞ HABERLER SERVİSİ 

Gallup International'ın 65 ülkede yaptığı "2005 Halkın Sesi - Dünya Çapında Dindarlık" araştırmasına göre, Türkiye'de halkın yüzde 83'ü kendisini "dindar", yüzde 1'i ise "ateist" diye tanımlıyor. 
Merkezi Zürih'te bulunan Gallup'un 50 bin kişiyle görüştüğü ankette, "İbadet mek nlarına gitmeseniz de kendinizi nasıl tanımlarsınız" sorusuna, dünya genelinde katılımcıların yüzde 66'sı "dindar", yüzde 25'i "dindar değil", yüzde 6'sı "ateist" yanıtını verdi. Yüzde 3'ü ise kararsız olduğunu söyledi ya da yanıt vermedi. 

En dindar Afrika 
Sonuçlara bölgesel bakıldığında, "dindar" nüfus oranının en yüksek olduğu yer yüzde 91'le Afrika. İnsanların Latin Amerika'da yüzde 82'si, Ortadoğu'da yüzde 79'u, Kuzey Amerika'da yüzde 71'i, Doğu ve Orta Avrupa'da yüzde 65'i, Batı Avrupa'da yüzde 60'ı, Asya - Pasifik bölgesinde ise yüzde 50'si kendini "dindar" olarak tanımlıyor. 
Afrika ve Kuzey Amerika'da ateistlerin oranının yüzde 1, Ortadoğu'da yüzde 2, Latin Amerika'da yüzde 3, Doğu ve Orta Avrupa'da yüzde 4, Batı Avrupa'da yüzde 9, Asya-Pasifik'te yüzde 12 olduğu görülüyor. 
Ortadoğu'da araştırmaya yalnızca Türkiye ve İsrail katıldı. İsrail'de halkın yüzde 52'si "dindar olmadığını" söylerken, yüzde 11'i kendisini "ateist" olarak tanımlıyor. İsrail'de "ben dindarım" diyenlerin oranı yalnızca yüzde 33. Ancak İsrail'de "dindar" kelimesinin siyasi çağrışımlar taşıdığına dikkat çekiliyor. 
En fazla "dindar" insan Afrika'daki Nijerya ve Gana'da bulunuyor. Sırasıyla yüzde 94 ve 96 . En fazla "dindar değilim" cevabı Tayland'dan geldi yüzde 65 . Oransal olarak en fazla "ateistin" ise Hong Kong'da bulunduğu belirlendi yüzde 54 . 

Kadınlar önde 
Kadınların erkeklerden, yaşlıların gençlerden, eğitim seviyesi düşük kişilerin yüksek eğitimlilerden ve sosyoekonomik olarak alt sınıftakilerin üst sınıftakilerden daha "dindar" olduğu ortaya çıktı. Kadınların yüzde 71'i, erkeklerin yüzde 61'i dindar olduklarını söyledi. Kadınların yüzde 22'si "dindar değilim", yüzde 5'i de "ateistim" derken, erkeklerde bu rakamlar sırasıyla yüzde 28 ve yüzde 7 olarak belirlendi. 
Eğitimsiz ya da yalnızca temel eğitim almış kişiler arasında dindarların oranı yüzde 76, dindar olmayanların oranı yüzde 18, ateistlerin oranı yüzde 3. Yüksek eğitimlilerin ise yüzde 64'ü "dindar", yüzde 27'si "dindar değil", yüzde 7'si de "ateist". 





</TEXT>
</DOC>
