<DOC>
<DOCNO> 397286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun53.html </URL>
<DATE> 2005/11/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
ABD ordusu Irak'tan eylülden bu yana 700'den fazla militan öldürüldü 
</HEADLINE>
<TEXT>

     ABD ve Irak askerlerinin, Irak'ın batısında eylül ayından bu yana düzenlenen operasyonlarda 700'den fazla militanı öldürdüğü bildirildi. 
     Irak'taki Amerikan ordusunun sözcüsü Tümgeneral Rick Lynch, Bağdat'ta yaptığı açıklamada, öldürülen 700'den fazla militanın yanı sıra 1500 militanın tutuklandığını ve 200'den fazla gizli silah deposunun ele geçirildiğini kaydetti. 
     Lynch, 28 Eylül'den bu yana Anbar bölgesinde düzenlenen operasyonları, ''çok başarılı'' olarak nitelendirdi. 
     Aynı dönemde ABD ordusunun da Irak'ta 170'den fazla kayıp verdiği belirtildi. 
     
     BİNLERCE KİŞİ YERİNDEN OLDU 
     Lynch, güvenlik sınırlaması nedeniyle 6 binden fazla Iraklı ailenin yerinden olduğunu, ancak bunların çoğunun evlerine döndüğünü ifade etti. 
     Anbar bölgesinin artık daha sakin olduğunu vurgulayan sözcü, ''Orada asla mükemmel bir güvenlik ortamı bulamazsınız'' şeklinde itirafta da bulundu. 
     Anbar operasyonları ve Irak'ın kuzeyindeki Musul kentinde düzenlenen diğer operasyonların, yabancı militanlar ile Irak'taki El Kaide örgütü lideri Ebu Musab Zerkavi'ye bağlı militanlara yönelik olduğunu belirten Lynch, ''Sürekli Zerkavi'ye yaklaşıyoruz. Bir gün, çok uzak olmayan bir gelecekte onu ya yakalayacağız ya da öldüreceğiz'' diye konuştu. 
     
</TEXT>
</DOC>
