<DOC>
<DOCNO> 384749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun34.html </URL>
<DATE> 2005/10/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Avusturya okullarında önyargılar körükleniyor Kitaplarda neler var 
</HEADLINE>
<TEXT>

     Türkiye'nin AB ile müzakerelere başlamasına saatlerce ayak direyen Avusturya'dan farklı bir ses geldi. AP Başkan Yardımcısı Avusturyalı milletvekili Swoboda, "Sabah akşam halka Türkiye ile ilgili yanlış, eksik ve önyargılı bilgiler verirseniz, kim olsa Türkiye’ye karşı çıkar" şeklinde konuştu. Avusturya’daki okullarda "Avrupa’yı Türklere karşı koruduk. Viyana’dan Türkleri püşkürttük bilgileri okutuluyor" diyen Swoboda, "Avusturya ve AB’deki Türkiye karşıtı köktendinci Hristiyan grupları, Vatikan ile işbirliği içinde" dedi. 

      Avrupa Parlamentosu Başkan Yardımcısı Avusturyalı milletvekili Hannes Swoboda, "Sabah akşam halka Türkiye ile ilgili yanlış, eksik ve önyargılı bilgiler verirseniz, kim olsa Türkiye’ye karşı çıkar" dedi. Avusturya’daki okullarda önyargıların körüklendiğini kaydeden sosyalist Swoboda, Avusturya ve AB’deki Türkiye karşıtı köktendinci Hristiyan gruplarının Vatikan ile işbirliği içinde olduğunu söyledi. 
     Eski Türkiye raportörü Swoboda, ABHaber ile yaptığı söyleşide ülkesi Avusturya’nın Türkiye’ye bakışını değerlendirdi. Avusturya’nın müzakereleri bloke etme girişiminin arkasında iç siyasi nedenlerin bulunduğunu ifade eden Swoboda, sorunun temelinde ise tarihten kaynaklanan bazı önyargıların bulunduğunu dile getirdi. 
     Swoboda, "Bunlar bir türlü silinemiyor. Okullarda öğrencilere ’Avrupa’yı Türklere karşı koruduk. Viyana’dan Türkleri püşkürttük’ bilgileri okutuluyor" dedi. 
     Hannes Swoboda, Avusturya ve Türkiye içinde Türkiye karşıtlığının diğer önemli noktasının da aşırı köktendinci Hristiyan grupları olduğunu belirterek "Bunların Vatikan ile işbirliği içinde oldukları duyumlarını alıyoruz" ifadesini kullandı. 
     
     SOSYAL DEMOKRATLARIN ÇOĞU DA TÜRKİYE’YE KARŞI 
     Avusturyalı sosyal demokratların, Viyana bölgesi dışındakilerinin önemli bir kısmının da Türkiye’nin AB üyeliğine karşı çıktığını anlatan Swboda, "Bunları doğru bulmuyorum. Bunlar insan hakları maskesi altında popülizm yapıyor" diye konuştu. 
     Swoboda, "AB üyeliğine din ve kültür bakımından karşı çıkılmasını kesinlikle kabul etmiyorum" dedi ve "Yunanistan’a, Portekiz’e nasıl şans tanınmışsa Türkiye’ye de AB yolunda bu şans tanınmalı" sözlerini ekledi. 
     

      ANKA 
     
</TEXT>
</DOC>
