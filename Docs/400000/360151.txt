<DOC>
<DOCNO> 360151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur11.html </URL>
<DATE> 2005/07/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Havalanı pisti, hayvan otlağı oldu 
</HEADLINE>
<TEXT>

     Ayşegül KÜTÜK- Nurdan BAYRAK EDİRNE, DHA 

      EDİRNE’nin Süloğlu İlçesi'ne bağlı Demirhanlı Köyü yakınında yapımına 8 yıl önce başlanan ve temeli dönemin Ulaştırma Bakanı Necdet Menzir tarafından atılan Edirne Havaalanı bir türlü tamamlanamadı. İnşaatı için 565 milyar lira harcandıktan sonra yarım bırakılan pistin üzerinde, şimdi büyükbaş hayvanlar otluyor. 
     Demirhanlı Köyü sınırları içinde Ulaştırma Bakanlığı tarafından 25 Eylül 1997 tarihinde havaalanı yapılması kararlaştırıldı. Açılan ihaleyi, Öztürkler İnşaat Sanayii ve Ticaret A.Ş., 565 milyar lira bedelle kazandı. Projede, 16 Ekim 1997 tarihinde başlanan havaalanı inşaatının 16 Ekim 1999 taihine kadar bitirilmesi planlandı. İnşaatın temelinin atıldığı gün tören düzenlendi ve ilk harcı dönemin Ulaştırma Bakanı Necdet Menzir koydu. 
     Projeye göre, inşaata önce 2 bin 105 metrelik pistin yapımında başlandı. Tamamlandığında 100 kişilik uçakların inip kalkmasına olanak sağlayacak stol tipi havaalanı olması planlandı. Ancak 20 Eylül 1999 tarihine kadar sadece pist için dolgu yapımı tamamlandı. Aradan geçen 6 yıl içinde inşaata tek bir çivi bile çakılmadı. Yapılması planlanan pist, şimdi büyükbaş hayvanların otlama alanı oldu. 
     
     KÖYLÜ İSTEMİYORMUŞ 
     Demirhanlı Köyü Muhtarı Sadullah Biçen, pistin atıl durumda olduğunu üzerinde hayvanların otladığını belirterek, Bildiğim kadarıyla 400 milyarın üzerinde yatırım yapıldı. Havaalanı yapılacak diye, köye ait ariziye İl Özel İdare el koydu. Yıllardır bitirilemeyen inşaat alanını mera olarak kullanıyoruz. Havaalanı bitirilirse bunun köy için hem olumlu hem de olumsuzlukları olur. Gürültü olur, çöp olur. Köy halkı aslında havaalanı yapılmasını istemiyor ama belki tamamlanırsa işsiz gençlere iş imkanı olur'' dedi. 
     Demirhanlı Köyü Spor Kulübü Başkanı Fehmi Balıkçı da Meramız çok güzeldi ama bozdular. Kendilerine rant sağladılar. Yüksek miktarlarda yatırım yapıldı. Prefabrik binalar yaptılar. Şimdi binası bile kalmadı, hayvanlara otlak oldu. Büyükbaş hayvanları buraya getiriyoruz. Yatırıma yazık, günah. Gençler işsiz, havaalanı tamamlansın isterim. Trakya’ya yatırım olur'' diye konuştu. 
     Köylülerden 57 yaşındaki Nazmi Yıldırım ise havaalanının bitirilmesi halinde köyün gelişeceğini ve iş olanağı sağlayacağını, ancak köye zarar vereceğini de belirtti. Hayvancılıkla geçindiklerini anlatan Yıldırım, havaalanı bitirilirse hayvanlara otlak yeri kalmayacağını, ama yine de havaalanının bitirilmesini istediğini söyledi. 
     
</TEXT>
</DOC>
