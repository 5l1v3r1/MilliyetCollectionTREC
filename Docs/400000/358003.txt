<DOC>
<DOCNO> 358003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun23.html </URL>
<DATE> 2005/07/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Avusturya Türkiye'nin AB'ye tam üyelik garantisi yok 
</HEADLINE>
<TEXT>

     Avusturya Devlet Televizyonu'nun ORF basın saati Pressestunde programında soruları yanıtlayan Dışişleri Bakanı Ursula Plassnik, ''Türkiye'nin AB'ye tam üyelik garantisi olmadığını'' söyledi. 
     Türkiye'nin AB'ye tam üyeliği konusunda kesin bir karar verilmediğini belirten Plassnik, bir soru üzerine, ''Bir katılım olabilir belki, ancak katılımın olması zorunluluğu yoktur. Bunun için hiçbir garanti yoktur. Asıl önemli nokta budur'' yanıtını verdi. 
     AB'nin, Türkiye ile 3 Ekimde başlayacak müzakerelerin hedefini ''katılım tam üyelik '' olarak verdiğini anımsatan Plassnik, ''Buna rağmen, müzakereler çok uzun sürecektir. Hatta müzakere sürecinde görüşmelerin iptal edilmesi de olasıdır'' dedi. 
     Plassnik, Fransa ve Hollanda'da AB Anayasası'na ''hayır'' denilmesinden sonra Birliğin ''bu iki sonuç üzerine düşünme kararı'' almasının da ''akıllıca bir karar olduğunu'' kaydetti. 
     Avusturya Dışişleri Bakanı Ursula Plassnik, basın saati programında, ABD Başkanı George Bush'un, Avusturya'nın gelecek yılın ilk altı ayında üstleneceği AB dönem başkanlığı sırasında Viyana'ya resmi bir ziyarette bulunacağını da söyledi. Plassnik, Bush'un hangi tarihlerde Avusturya'ya geleceği konusundaki ısrarlı sorular üzerineyse ''Ziyaret programının henüz kesinleşmediğini'' söylemekle yetindi. 
     
</TEXT>
</DOC>
