<DOC>
<DOCNO> 383374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo28.html </URL>
<DATE> 2005/10/02/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Çalımbay Malmö maçından sonra oyuncularım iyi mücadele etti 
</HEADLINE>
<TEXT>

     Beşiktaş Teknik Direktörü Rıza Çalımbay, UEFA Kupası'nda 4-1 kazandıkları Malmö FF maçının ardından Samsunspor karşısında oyuncularının iyi mücadele ettiğini belirterek, ''Samsunspor'u yendik. Bu şekilde inşallah kötü gidişe artık son vermişizdir'' dedi. 
     Rıza Çalımbay, maç sonrası düzenlenen basın toplantısında, Malmö FF maçında mücadeleci bir oyun sergilediklerini hatırlatarak, ''Malmö maçından 2 gün sonra Samsunspor maçına çıktık. Bu maçta da iyi mücadele ettik. Bizim için bugün galibiyet önemliydi. Şanssız gidişe inşallah son verdik. Geçen sezon 17 maçta başarı gösterdik. Sezona da iyi başladık. Ancak daha sonra düşüş oldu. Şimdi yeniden çıkışa geçmek istiyoruz'' diye konuştu. 
     Lige verilen arayı iyi değerlendirmek istediklerini vurgulayan Çalımbay, ''Bu 15 günü çok iyi değerlendireceğiz. Yaptığımız maçlarda basit goller yedik. Verilen arada bunları telafi etmeye çalışacağız. Bunun yanında diğer eksikliklerimizi de tamamlama gayretinde olacağız'' dedi. 
     Bu arada Çalımbay'ın basın toplantısını kısa tutması ve basın mensuplarının soru yöneltmesini beklemeden toplantı odasından ayrılması dikkati çekti. 
     Öte yandan Çalımbay, Samsunspor maçı sonrası futbolcularına 3 gün izin verirken, siyah-beyazlı takım, ligin 9. haftasındaki Kayserispor maçının hazırlıklarına, 6 Ekim Perşembe günü başlayacak. 
     
     ARICA ''KİŞİSEL HATALAR SONUCU YENİLDİK'' 

     Samsunspor Teknik Direktörü Erdoğan Arıca ise Beşiktaş karışısında savunmada basit hatalar yaptıklarını belirterek, ''Göbekte yapılan kişisel hatalar sonucu yenildik'' dedi. 
     Maçta iki takımın da iyi mücadele ettiğini kaydeden Arıca, ''Yenildiğimiz için üzgünüz. Ancak oyuncularımın performansından memnunum. Ligde alt sıralarda bulunuyoruz, üst sıralara çıkmak için mücadele ediyoruz. Bundan sonraki maçlarımıza bakacağız'' diye konuştu. 
     Arıca, maçın hakemleri ve ofsayt nedeniyle geçerli sayılmayan gol hakkındaki bir soruyu ise şöyle yanıtladı 
     ''Hakemler de emeğimize saygı duymalı. Attımız gol sonrası yan hakeme yaptığımız itirazda Biz birşey görmedik golde ne var diye sormak hakkımız. Kenardaki insanlar olarak tribünlerdekiler gibi pozisyonları net göremiyoruz. Ama gol gibi geldi. Yine de maç bitti. Şimdi takımımızı lige daha direçli hale getirmeyi çalışacağız.'' Arıca, Konyaspor-Fenerbahçe maçı sonrası Konyaspor Teknik Direktörü Aykut Kocaman'ın mesleğini bırakacağını açıklamasını da Kocaman'ın sinirli bir anında sarfettiği bir söz olarak niteledi. 
     
</TEXT>
</DOC>
