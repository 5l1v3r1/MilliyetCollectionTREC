<DOC>
<DOCNO> 387105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun21.html </URL>
<DATE> 2005/10/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rice İran'ı sert bir şekilde uyardık... 
</HEADLINE>
<TEXT>

     ABD Dışişleri Bakanı Condoleezza Rice, İran'ı, Irak'taki direnişçilere olası yardımı konusunda sert bir şekilde uyardıklarını söyledi. 
     Rice, Londra'da İngiltere Başbakanı Tony Blair ile görüşmesinden önce gazetecilere yaptığı açıklamada, İranlılarla gerektiğinde temas kurduklarını, Irak'ın güneyinde direnişçilerin kullandığı, İran teknolojisiyle bağdaştırılan patlayıcılar hakkında mesajlarını iletmeye çalıştıklarını kaydetti. 
     Condoleezza Rice, ABD'nin bu mesajı gönderecek kanalları olduğunu ifade etti. 
     İran ile resmi diplomatik ilişkisi bulunmayan ABD, bu ülkeyle Tahran'daki İsviçreli diplomatlar ve İran'ın BM büyükelçisi yoluyla temas kuruyor. 
     İngiltere, Irak'ın güneyindeki direnişçilerin, saldırılarda kullandıkları patlayıcılarda gelişmiş İran teknolojisinden yararlanıyor olabileceklerini bildirmişti. 
     
</TEXT>
</DOC>
