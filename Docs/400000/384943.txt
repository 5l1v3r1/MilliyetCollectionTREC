<DOC>
<DOCNO> 384943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/ekonomi/eko01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UNDP, 50 Türk şirketi ile 'etik' sözleşmesi imzaladı 
</HEADLINE>
<TEXT>


UNDP, Türkiye'de 50 şirket ile 'etik ve çevre' konusunda taahhütler içeren Küresel İşbirliği Sözleşmesi'ni imzaladı. Program sorumluları, bu kapsamda büyük şirketlere de ulaşmaya çalıştıklarını söyledi 

DİLEK TAŞ 

Başkanlığını Kemal Derviş'in yaptığı Birleşmiş Milletler Kalkınma Fonu UNDP dünya genelinde özel sektörle ilişkilerini güçlendirmek için Global Compact Küresel İşbirliği adı verilen yeni bir program başlattı. Türkiye, sistemin uygulanması için seçilen altı pilot ülke içinde yer aldı. 
Küresel İşbirliği Programı'nda özel şirketler UNDP'nin Küresel İşbirliği Sözleşmesi'ni imzalayarak hem etik hem de çalışma haklarına sadık kalacaklarını garanti ediyorlar. 
Şirketlerden, dört ana kritere uymaları konusunda taahhüt alınıyor. Bu kriterler şöyle İnsan hakları, çalışma hakları, çevreye duyarlılık ve yolsuzlukla mücadele. 
Sözleşmeyi imzalayan şirketler kendi bünyelerinde bu çalışma kriterini yerine getirmek ve çalışanların haklarını korumak konusunda BM'ye garanti vermiş oluyor. 

Küçükler imzaladı 
UNDP Türkiye Program Temsilcisi Hansın Doğan, 2002'de dünyada başlatılan uygulamanın Türkiye'de de başladığını söyledi. Program Yöneticisi Lara Romaniuc ise pilot ülkeler arasında yer alan Türkiye'de şimdiden 50'ye yakın küçük şirketin sözleşmeyi imzaladığını belirtti. 
Diğer ülkelerde imzalayanların genellikle çokuluslu büyük şirketler olduklarına dikkat çeken Romaniuc, kasım ayı sonuna kadar görüşmeleri yapılan 25 büyük Türk şirketini sisteme dahil etmek istediklerini söyledi. 

Mardin'de turizmci yetiştirecek UNDP son yıllarda Türkiye'de sosyal sorumluluk projelerine de ağırlık verdi. Bu yıl içinde 'Hayata artı' projesi için 1.5 milyon dolar fon oluşturdu. 
Türkiye genelinden 15-26 yaş arası gençlerin projeleri ile katıldıkları yarışmada 10 proje seçilerek çalışmalara başlandı. 
Hayata artı gençlik fonundan yararlanmaya hak kazanan projeler arasında en dikkat çekenlerinden biri de Mardin'de 20 kız, 20 ekek öğrenciye turizm eğitimi verilmesi. 


</TEXT>
</DOC>
