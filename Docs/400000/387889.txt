<DOC>
<DOCNO> 387889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun11.html </URL>
<DATE> 2005/10/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
600 Çinli, Ay'dan arazi satın aldı 
</HEADLINE>
<TEXT>

     İhsan DÖRTKARDEŞ DHA 

      ABD, Fransa ve Almanya’dan sonra Çin’in başkenti Pekin’de de şube açan Lunar Embassy Ay Elçiliği adlı şirket 600 kişiye ayda arazi sattı. 
     Pekin’de bu ayın ayı başında açılan Ay Elçiliği bürosuna, akın eden Çinliler, kendileri ya da arkadaşlarına hediye etmek için dünyanın uydusundan arazi satın almak istedi. Aydan arazi satın alanlardan biri olan Ren, Ay Elçiliği’ne yakın bir arkadaşına ’ilginç hediye vermek’ üzere arazi almak için geldiğini söyledi. Aydaki 3 hektarlık arazinin tapusu 90 Euro’ya verilirken, tapu ile birlikte müşterilere bir de ay haritası veriliyor. Satın alınan arazi, bu harita üzerinde siyah bir nokta halinde gösteriliyor. 
     Ay Elçiliği, Ay’da arazinin hektarını 29 Euro’dan satıyor. Ofisin sahibi ve aynı zamanda satış yetkilerinden biri olan 30 yaşındaki Li Jie, elçiliklerinin açma yetkisini Ay Elçilikleri uluslararası zincirinin sahibi Dennis Hope’dan aldığını savunarak, "Dünya dışında güneş sisteminde var olan tüm gezegenler Dennis Hope’a ait. Kendisi 1980 yılında San Francisco’da, Ay’ın sahibi olarak kayda geçirildi. Hope, bunun akabinde, Birleşmiş Milletler’e ABD ve Ruslar’a arazisini satışa çıkardığına ilşkin yazılar gönderdi. Ay’ın sahibi olarak Samanyolu Galaksi’si adını verdiği bir de hükümet kurdu" diye konuştu. 
     Denis Hope’un 1980 yılında Ay üzerinde hak iddia etmesinin ardından yasal 8 yıllık itiraz süresince hiçbir dava açılmamış. Bu yüzden Hope, galaksideki arazileri yasal yolla satabileceğini iddia ediyor. Ancak Uluslararası Uzay Antlaşması’na göre, böyle bir uygulamaya imkan yok. Ayda gerçekleştirilen arazi satışı ise bir dolandırıcık olarak nitelendiriliyor. Ancak buna rağmen, Dennis Hope, ticari kazanç elde etmeye devam ediyor. Çin de onun için yeni bir pazar. 
     
</TEXT>
</DOC>
