<DOC>
<DOCNO> 372960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/magazin/amag.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anma gecesi biletli olmaz' 
</HEADLINE>
<TEXT>


Sunay Akın ile sahneye çıkan Volkan Konak, Kazım Koyuncu anısına yapılan konsere katılmama nedenini böyle açıkladı 

BORA BAĞCIBAŞI 

Karadeniz müziğinin özgün seslerinden Volkan Konak ile şair Sunay Akın, önceki akşam Rumeli Hisarı'nda izleyenlere hoş bir gece yaşattı. 
Konak, konser öncesi basın toplantısında "İnsanlara müziğin bağırmak olmadığını, müziğin atlayıp vurmak olmadığını, müziğin bir yolculuk olduğunu anlatacağız" dedi. 

Rahatsız etti 
Konak, genç yaşta hayatını kaybeden müzisyen arkadaşı Kazım Koyuncu'nun anısına düzenlenen 'Hey Gidi Karadeniz' konserine katılmama sebebini de şöyle açıkladı 
"Kazım'a destek için o konserlerde vardım. Kazım öldükten sonra ben o konserlere çıkmam. Benim bildiğim anma geceleri biletli olmaz, gönülden olur. O yüzden biletli organizasyonları biraz sömürü ve kullanma olarak algıladım. Ölümü de popülarizme kaydırdılar. Kazım'ı anmak için bir şarkısını okur, Kazım'a sevgi sunarsınız. Para olmamalıydı, bu beni rahatsız eder." 

Akın'dan şiir 
Sunay Akın da, tarihten alıntılar yaptığı sohbeti ve şiirleriyle izleyenlere keyifli dakikalar yaşattı. Konak da çıkardığı 6 albümden sevilen parçalarını seslendirdi. Koyuncu'ya ait olan 'Dido' şarkısına seyirciler hep bir ağızdan eşlik etti. 




</TEXT>
</DOC>
