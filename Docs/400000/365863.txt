<DOC>
<DOCNO> 365863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/soneko10.html </URL>
<DATE> 2005/07/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Orman erezyonu engellemediği gibi kuraklığa neden oluyor" 
</HEADLINE>
<TEXT>

     Ormanların bulutları üzerine çekerek yağışları artırdığı ve kökleriyle erozyonu engellediği inanışının gerçeği yansıtmadığı bildirildi. 
     Orman Araştırma Programı kapsamında Hindistan, Kosta Rika, Güney Afrika ve Tanzanya'da 4 yıl boyunca araştırmalar yapan İngiliz ve Hollandalı bilim adamlarının bulgularına göre, birçok ülkenin ağaçlandırma çalışmalarına ayırdığı milyonlarca dolar israftan başka bir şey değil. 
     Araştırma programının yöneticisi John Palmer, özellikle hızlı büyüyen çam ve kağıt sanayinde kullanılan okaliptüs türü ağaçların, çayırlara kıyasla topraktan daha fazla su emerek kuraklığa neden olduğunu bildirdi. 
     Buna göre ağaçların derin köklerince emilen su yapraklardaki terlemeyle havaya karıştığı için özellikle yeterli yağışın bulunmadığı bölgelerdeki ormanlar, taban suyunu kurutarak daha ciddi kuraklık tehlikesi yaşanmasına neden oluyorlar. 
     ''Eğer su kaynaklarının devamını ve düzenini sağlamak istiyorsanız, kurak bölgelerde ormanlar kesinlikle iyi bir çözüm değil'' diyen Orman Araştırma Programı Yöneticisi Palmer, yeterli yağış alan bölgeler için ise ormanların en az çayır ve ekinler kadar faydalı olabileceğini belirtiyor. 
     Palmer ayrıca, halk arasında yaygın olan, ormanların bulutları üzerine çekerek daha fazla yağmur yağmasını sağladığı, aldığı yağışı yıl içinde düzenli olarak salıvererek su kaynaklarının devamını sağladığı ve ağaç köklerinin, küçük boylu bitkilere göre erozyonu önlemede daha etkili olduğu yönündeki inanışların gerçeği yansıtmadığını ifade etti. 
     İngiliz ve Hollandalı bilim adamlarına göre ormanların faydaları ise kuşlar, böcekler ve vahşi havyanlar için yaşam alanı sağlamaları yanında inşaat malzemesi ve yakacak olarak kullanılmaları. 
     
</TEXT>
</DOC>
