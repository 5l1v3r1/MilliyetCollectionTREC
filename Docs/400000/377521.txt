<DOC>
<DOCNO> 377521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko11.html </URL>
<DATE> 2005/09/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TAI, savunma devleri arasında... 
</HEADLINE>
<TEXT>

     Türk Havacılık ve Uzay Sanayi A.Ş. TAI , kuruluşunun 21. yılında, savunma devleri arasında yer alıyor. 
     21 yılda büyük başarılara imza atan TAI, geçen sürede savunma ve sivil amaçlı bir dizi projeyi başarıyla gerçekleştirdi, yurtdışında önemli tedarik projelerini üstlendi. 
     TAI, geleceğin büyük uçağında da havacılık devi Airbus'a da partnerlik yapacak. 
     Türkiye'de hava platformlarının tasarımı, geliştirilmesi, imalatı, entegrasyonu, modernizasyonu ve satış sonrası hizmetleri alanlarında teknoloji merkezi gibi önemli işlevler amacıyla 15 Mayıs 1984 yılında kurulan TAI, Türk Savunma Sanayii'nin gelişmesinde önemli bir misyonu başarı ile gerçekleşti. 
     Başta Türk Silahlı Kuvvetleri olmak üzere öncelikle ülke ihtiyaçlarının karşılanması için uygun sahalarda yapacağı AR-GE çalışmaları ile teknoloji transferini özümseyerek özgün tasarımlar yapan TAI, sürekli gelişme ile rekabeti karşılayan ve dünya pazarındayüksek kalitedeki ürünleri zamanında ve uygun fiyatlar ile üreten bir şirket olarak da adını tarihe yazdırdı. 
     
     YÜKSEK TEKNOLOJİ VE ETKİN DONANIM 
     Geçen süre içinde ülke ihtiyaçlarının gerektireceği kabiliyetleri kazanarak nihai amacı olan tüm sistemleri, öncelikle ülke ihtiyaçlarının karşılanması ve dünya pazarı için geliştiren, yüksek teknoloji ürünü makine ve teçhizatla donatılmış olan TAI, parça imalatından uçak montajı, uçuş testleri ve teslimine kadar son derece geniş üretim kabiliyetlerine sahip bulunuyor. 
     
     F-16 SAVAŞ UÇAKLARI VE DİĞERLERİ 
     TAI kalite sistemi dünyaca kabul görmüş NATO AQAP-110, ISO-9001, MIL-Q-9858A ve D6-82479 BQMS standartlarını karşılıyor. 
     TAI'nin mevcut deneyimi F-16 Savaşan Şahinler, CN-235 hafif nakliye uçakları, SF-260 eğitim uçakları, Cougar AS-2 genel maksat helikopterlerinin ortak üretiminin yanı sıra kendi tasarımı olan insansız hava aracı, hedef uçağı ve zirai ilaçlama uçağı gibi ürün geliştirme programlarını kapsıyor. 
     Şirket ayrıca, Türk Silahlı Kuvvetleri Taarruz Helikopteri üretim programında ana yüklenici olarak da görev üstlendi. 
     
     MISIR SEMALARINDA DA İMZASI VAR 
     TAI, kuruluşundan bu yana Hava Kuvvetleri Komutanlığı için Öncel I Projesi kapsamında 1987-1995 152, Öncel II Projesi kapsamında 1995-1999 80 ve Mısır Hava Kuvvetleri Komutanlığı için de 1993-1995 46 adet F-16 imal ederek teslim etti. 
     İtalyan AGUSTA firması ile imzalanmış olan sözleşme kapsamında TAI, Türk Hava Kuvvetleri için 1991-1993 34 adet SF-260D Başlangıç Eğitim Uçağı üretti. 
     İspanyol CASA firması ile imzalanmış olan sözleşme ile de TAI, Türk Hava Kuvvetleri'ne 1991-1998 50 adet CN-235 Hafif Nakliye Uçağı teslim etti. 
     TAI'nin ana faaliyet alanları arasında Türk Silahlı Kuvvetleri'nin envanterinde bulunan sabit ve döner kanatlı hava platformlarının modernizasyon, modifikasyon ve sistem entegrasyonu programları ile satış sonrası hizmetleri de bulunuyor. 
     
     GENEL MAKSATLI HELİKOPTERLERDE DE DAMGASI VAR 
     TAI'nin, Türk Hava Kuvvetleri F-16'larının elektronik harp ve yapısal tadilatları, S-2E Tracker Deniz Karakol Uçakları'nın Yangın Söndürme Uçağı'na dönüştürülmesi, CN-235 uçağı ve Black Hawk Helikopteri'nin Özel Kuvvetler için modifikasyonları, Cougar AS-2 helikopterinin modernizasyonu, S-70 helikopterinin dijitak kokpit modifikasyonu ile CN-235 platformlarının Deniz Kuvvetleri ve Sahil Güvenlik Komutanlıkları'nın Deniz Karakol Gözetleme görevleri için modifikasyonu, bu alanda gündemde olan başlıca programları arasında yer aldı. 
     TAI ayrıca, Avrupa'nın önde gelen havacılık firmalarıyla birlikte Geleceğin Büyük Uçağı'nın A400M geliştirme çalışmalarına, Airbus Military S.A.S.'a tam üye olarak devam ediyor. 
     Dünyadaki son teknolojik gelişmeleri yakından izleyerek havacılık alanında öncü kuruluşlar arasında yer almaya kararlı TAI'nin , Türkiye'ye 21. yüzyılda yeni ufuklar açmayı hedeflediği de yetkililerce ifade ediliyor. 
     
</TEXT>
</DOC>
