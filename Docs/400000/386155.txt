<DOC>
<DOCNO> 386155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur17.html </URL>
<DATE> 2005/10/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kuş gribinde korkutan soru ''Ölü göçmen kuş niye yok '' 
</HEADLINE>
<TEXT>

     YILDIZ YAZICIOĞLU Ankara 

Balıkesir Manyas'ta kuş gribi tespit edilen kümes hayvanlarına virüsün göçmen kuşlardan bulaştığı yönünde açıklama yapıldığına dikkat çeken Doğa Derneği Planlama Koordinatörü Bahtiyar Kurt, "Ancak Manyas Kuş Cenneti'nde bildiğimiz kadarıyla henüz ölü kuş bulunmadı. Dolayısıyla göçmen kuşlar kaynaklı bulaşma yaşanmadığı ihtimali de düşünülmeli" dedi. 
     Özellikle hafta sonları kuş gözlemi yapan üyelerini kuş gribi konusunda uyardıklarını kaydeden Kurt, Tarım ve Köyişleri Bakanlığı'nca risk bölgeleri olarak açıklanan Kocaçay Deltası, Burdur Göller Bölgesi, Meriç Deltası, Ulubat Gölü ve Mogan Gölü'nden Doğa Derneği'ne kuş ölümü görüldüğüne dair hiçbir bilgi gelmediğini belirtti. "Ölü göçmen kuş niye yok" sorusu üzerine mutlaka düşünülmesi gerektiğini vurgulayan Kurt, şöyle konuştu 
     "Kuş gribi virüsünün, Manyas'taki kümes hayvanlarına göçmen kuşlar aracılığıyla bulaşmadığı ihtimali de dikkate alınmalı. Eğer virüs tipi doğrudan kümes hayvanları kaynaklı olan H5N1 virüsü ise bunun anlamı kuş gribi Türkiye'deki söz konusu hindi çiftliğinde ortaya çıkmıştır ve göçmen kuşlar aracılığıyla gelmemiştir. Yani kuş gribi, göçmen kuşlar kaynaklı olmayabilir." Kuş gribi hastalığına yakalanmış göçmen kuşlarda kısa sürede ölüm yaşandığını ve bu nedenle kümes hayvanlarına kıyasla yaban kuşlarında daha sınırlı salgınlar görüldüğünü anlatan Kurt, kuş gözlemcilerini ölü kuş gördüklerinde dokunmamaları ve hemen haber vermeleri konusunda uyardıklarını da açıkladı. 
     
</TEXT>
</DOC>
