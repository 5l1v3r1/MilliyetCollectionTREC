<DOC>
<DOCNO> 391152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo36.html </URL>
<DATE> 2005/10/31/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Daum "Yarınki maç, her iki takım için de her şeyin sonu olabilir " 
</HEADLINE>
<TEXT>

     Taşkın Çamkıran bildiriyor - Fenerbahçe Teknik Direktörü Christoph Daum, Fenerbahçe'nin Schalke 04 takımıyla yarın yapacağı maç öncesinde, ''maçta istenmeyen bir sonucun her iki takımda da her şeyin sonu olabileceğini'' söyledi. 
     Daum, düzenlediği basın toplantısında, son iki maçta kötü giden FC Schalke'nin bir maçta her şeyi tekrar telafi edebileceğini düşündüğünü kaydederek, ''Yarınki maçta alınacak istenmeyen bir sonuç her iki takım için de her şeyin sonu olabilir. Dolayısıyla yarın çok çetin bir mücadeleye hazır olmamız lazım. Rakip takım kendini aşarak bir mücadele sergileyecektir. Son maçlarından daha üstün bir performans ortaya koyacaklardır. Grup maçlarında önümüzde sadece 3 maç kaldı. Artık her maçta varınızı yoğunuzu ortaya koymak zorundasınız. Çok yüksek motivasyonlu bir rakibe karşı oynayacağız. 93 veya daha üstü dakikalık bir maçta gerçekten üst seviyede oynanacak futbola hazırlıklıyız'' diye konuştu. 
     Daum, Şampiyonlar Ligi'nde grupta bugüne kadar oynadıkları 3 karşılaşmanın da kendileri açısından oyun olarak çok iyi geçtiğini ifade ederek, yarınki maçı da büyük bir sevinç ve heyecanla beklediklerini ve Fenerbahçe'yi burada temsil etmekten dolayı gurur duyduğunu söyledi. 
     Alman Teknik Adam, sözlerini şöyle sürdürdü 
     ''İstanbul'da oynadığımız 3-3'lük maçta, sınıflandırma olarak 'Çok iyi' sınıfında bir maç sergiledik. Bunun yanı sıra maçın dışındaki olaylar da, komple bakıldığında, sevecen, dostane bir şekilde sorunsuz geçti. Bunun yanı sıra Fenerium'da ve İstanbul'da olsun bizim karşılaştığımız Schalke 04 taraftarları, Fenerbahçe ve İstanbul'dan etkilendiklerini dile getirdiler, memnun olduklarını söylediler. Yarınki maçta da, maçın dışındaki imkanların aynı olacağını umuyorum.'' 
     
     ''İKİ TAKIM İÇİN DE KİLİT MAÇ'' 
     Her iki takım için de yarın kilit bir maç olacağını söyleyen Daum, ilk maçtan önce iki karşılaşma sonunda Schalke 04'ten 4 puan almayı hedeflediklerini söylediğini hatırlatarak, ''Maalesef kendi evimizde 1 puan alabildik, bu nedenle deplasman maçında galibiyeti hedefliyoruz'' dedi. 
     Christoph Daum, çok önemli ve etkili oyuncuları Alex'in yokluğunu hissedeceklerini ifade ederken, bunun her zaman olabilecek şeyler olduğunu ve üstesinden gelmesini bildiklerini vurguladı. 
     Oynamış oldukları son maçlar ve aldıkları sonuçlar nedeniyle daha güçlü olarak yollarına devam ettiklerini belirten Daum, yarınki maç öncesinde, kendilerinin favori olmadığını, ancak rakibin de Fenerbahçe'yi küçümsemeyeceğini söyledi. 
     Daum, yarın birlik ve beraberlik içinde hareket etmeleri halinde başarılı olabileceklerini, bütün oyuncuların Fenerbahçe'yi ve Türkiye'yi layık olduğu şekilde temsil etmeyi hedeflediklerini söyledi. 
     Vatandaşı olduğu bir ülkenin takımına karşı yarın Almanya'da ilk kez bir resmi maçta Fenerbahçe'nin başında sahaya çıkacağını kaydeden Daum, bunun kendisi için özel olduğunu ve gurur duyduğunu anlattı. 
     
     ''BAŞKANIMIZA DOĞUM GÜNÜ ARMAĞANI VERECEĞİZ'' 
     Daum, başkan Aziz Yıldırım'ın Çarşamba günü doğum günü olduğunu da hatırlatarak, ''O'na en büyük doğum günü hediyesi vermek istiyoruz'' dedi. 
     Şampiyonlar Ligi'nde maçların bir bayram havasında geçtiğini kaydeden Alman çalıştırıcı, ''Bizler şu andan itibaren bir mutluluk ve sevinçle maçı bekliyoruz, çünkü Şampiyonlar Ligi'ndeki maçlar bir bayram havasında geçer. Umut ediyorum, biz de buna katkı sağlar ve mutlu bir şekilde döneriz'' diye konuştu. 
     
     ''ELEŞTİRİLMEK BENİM HAYATIM OLDU'' 
     Daum, bir Alman gazetecinin ''Fenerbahçe ile üst üste iki yıl şampiyon oldunuz, yine şampiyonluk yarışında varsınız, buna rağmen sürekli eleştirildiğiniz doğru mu '' şeklindeki sorusu üzerine, ''Eleştirilmek benim hayatım oldu'' dedi. 
     ''Evet sürekli eleştiriliyorum, benim artık hayatım bu oldu'' diyen Christoph Daum, şöyle devam etti 
     ''Türkiye'de sadece galibiyet yeterli olmuyor, göze hoş gelen, bir futbol sergilenmeniz gerekiyor. Bu da yetmiyor, kazanmış olduğunuz maçları farklı kazanmalısınız. Her üçünü de yaptığınızda gollerinizi rövaşata ile atmanız gerekiyor, bunu böyle uzatabilirim. Ama tüm bu eleştirilere rağmen Fenerbahçe'nin başında 100. resmi maçıma çıktım, bir yabancı antrenör olarak Türkiye'de bu başarıyı kimin elde ettiğini bilmiyorum. Frank Sinatra'nın bir lafı var Eğer orada yapabiliyorsan, her yerde yapabilirsin.'' 
     
     ''HEDEF 100. YILDA ŞAMPİYONLAR LİGİ ŞAMPİYONLUĞU'' 
     Alman bir gazetecinin, ''Sizin başarı adına her zaman hırslı olduğunu biliyoruz, Fenerbahçe'nin kulüp başkanının da hırslı olduğunu duyduk, kulübün hedefi gerçekten 100. yılda Şampiyonlar Ligi Kupası mı '' sorusu üzerine Daum, şöyle konuştu 
     ''Türkiye sürekli batıyla, Avrupalıyla aynı seviyede mücadele etmek adına, her ne anlamda olursa olsun kendine hedefler koymuş ve çalışan bir ülke. Türk insanı da buna dahil. Bu takımla elde etmiş olduğu başarılar ve takımın gelişimini göz önünde bulundurursak, bu istek, bu dilek, bu yürekten, kalpten gelen konulmuş bir hedeftir. Bu sadece başkanın değil, takımın gelişimini gören 35 milyon Fenerbahçe taraftarının yüreğindeki, arzu istek ve hedeftir. Tüm bunlara katılıyor muyum Benim de isteğim, hedefim, dileğim budur. Ama gerçekçi olmak gerekirse, neyi ne zaman başaracağımızı birlikte çalışarak göreceğiz. Unutmamak gerekir ki futbolda her şey mümkün. Bundan önce Yunanistan'ın Avrupa şampiyonu olacağını, Porto'nun iki sene önce Şampiyonlar Ligi Kupasını alacağını kimse tahmin edemezdi. Futbolda her şey var, biz de bu doğrultuda hedeflerimize yönelik çalışmalarımıza devam ediyoruz.'' Schalke Kulübü Başkanı Gerhard Rehberg ve manejer Rudi Ashauer'in ''Fenerbahçe bize İstanbul'da iyi davranmadı'' şeklindeki açıklamalarının sorulması üzerine de Daum, bununla ilgili bir yorum yapamayacağını, çünkü açıklamaların sorumlusunun kendisi olmadığını belirterek, ''Ancak böyle bir şey olsaydı, bugünkü medyayı düşünürsek, böyle bir şey 9 gün sonra değil, 24 saat sonra ortaya çıkardı. Ben burada basın toplantısında bunu duydum, daha detaylı bilgiye sahip olmak gerekir. Ama bir haftadan fazla geçmiş bu olayı maça 24 saat kala açıklamanın stratejisinin ne olduğunu bilemem. Bu, pek hoş değil gibi. Bizim amacımız sportif açıdan katkı sağlamak, bu tür görüşlere yer vermek değil'' diye konuştu. 
     Daum, FC Schalke'nin geçtiğimiz hafta kupa maçında 6-0'lık yenilgisini duyduğunda, bu skorun bir hata olduğunu düşündüğünü söyledi. 
     Grupta hesapları PSV Eindhoven'ı dışarıda bırakarak yapanların hata işlemiş olacağını kaydeden Daum, Schalke 04 taraftarların yarın takımını sahada en iyi şekilde destekleyeceğini vurguladı. Daum, Türk taraftarların da resmi verilen biletler dışında birkaç bin bilet temin edebileceğini tahmin ettiğini anlattı. 
     Daum'a Almanya'nın bu bölgesinde doğup büyüdüğünün hatırlatılması üzerine de, ''Her yerde büyüyor insan. Duisburg'da doğup okula gittim, Köln'de, Stuttgart'ta, Viyana'da, İstanbul'da her yerde büyüyorum'' diye konuştu. 
     
     YOZGATLI ''ZOR BİR MAÇ OLACAK'' 
     Daum ile birlikte basın toplantısına katılan futbolculardan Mehmet Yozgatlı, yarın Schalke 04 ile çok zor bir maç oynayacaklarını, ancak kazanmak için sahaya çıkacaklarını söyledi. 
     Buraya 3 puan için geldiklerini ve iyi durumda olduklarını anlatan Mehmet, ''Schalke 04 kendi evinde iyi oynayan bir ekip. Taraftarımızın desteğiyle inşallah kazanacağız. Hedefimiz gruptan çıkmak, bunu başarmak için de yarın kazanmamız gerekir. Zor olacak, ama kazanmak istiyoruz'' diye konuştu. 
     
</TEXT>
</DOC>
