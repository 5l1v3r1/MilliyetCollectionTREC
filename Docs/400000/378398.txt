<DOC>
<DOCNO> 378398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo01.html </URL>
<DATE> 2005/09/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Daum Takımımı 87 dakikalık bölüm için kutluyorum 
</HEADLINE>
<TEXT>

     Avrupa Şampiyonlar Ligi E Grubu’nda İtalya’nın AC Milan takımına 3-1 yenilen Fenerbahçe’nin teknik direktörü Christoph Daum, "Takımımı 87 dakikalık bölüm için kutluyorum" dedi. 
     Daum, maçtan sonra düzenlediği basın toplantısında, oyuncularının 87. dakikaya kadar ortaya koydukları futboldan memnun olduğunu belirterek, "Ancak sonuca yönelik maçlarda oyuncularımıza maçın son 5 dakikasında da aynı konsantrasyon ve ciddiyetle oynamayı öğretmemiz gerekiyor. Bireysel özellikleri güçlü oyunculara sahip Milan’ın gol pozisyonlarına girmesi normal. Bizim de girdiğimiz pozisyonlar oldu. Ama biz değerlendiremedik, onlar değerlendirdi" dedi. Maç öncesindeki basın toplantısında kontratak yememeleri gerektiğini söylediğini hatırlatan Daum, "Ancak maçın son dakikalarında kontratak yedik. Bu hatayı bir daha yapmamalıyız. Bundan ders çıkarmamız gerek. 87 dakikalık bölüm için övgü dolu sözler söylenebilir. Ama sonuç itibariyle buradan elimiz boş dönüyoruz. Önemli olan Milan gibi bir takım karşısında sadece defansa çekilmemekti. 1-1 beraberliği yakaladıktan sonra son dakikalarda oyuncularım daha fazlasını da isteyerek rakibin üzerine gittiler" diye konuştu. Daum, bir gazetecinin "Bu kadro Şampiyonlar Ligi için yeterli mi " sorusuna ise "Bu grupta ikinciliği yakalayacağımıza inanıyorum. Bu hep birlikte belirlediğimiz büyük bir hedef" şeklinde cevap verdi. AC Milan Teknik Direktörü Carlo Ancelotti ise Fenerbahçe’nin grubun güçlü takımlarından biri olduğunu ifade ederek, "Kazandığımız için mutluyum. Kaka bugün formundaydı ve çok iyi bir oyun sergiledi. Vieri ve Shevchenko çok uyumlu oynadılar. Bu açıdan da çok memnunum" dedi. 

     
</TEXT>
</DOC>
