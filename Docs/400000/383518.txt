<DOC>
<DOCNO> 383518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun16.html </URL>
<DATE> 2005/10/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AB sürecinde goller hep son dakikada atılıyor 
</HEADLINE>
<TEXT>

     REFERANS GAZETESİ 

      Türkiye'nin AB'ye üyeliğini belirleyen müzakere sürecinin başlangıç tarihi olan 3 Ekim'e gelinceye dek son dakikaya kadar belirsizlik yaşadı. Ama bu belirsizlik, yalnızca 3 Ekim'e özgü değil. 17 Aralık'ta üyelik müzakerelerinin Ekim 2005'te başlatılması yönünde karar alınnması öncesinde de son dakikaya kadar büyük bir çekişme ve belirsizlik yaşanmış, görüşmeler gece boyunca sürmüş, zaman zaman masadan kalkan Başbakan Tayyip Erdoğan, başta Almanya Başbakanı Gerhard Schröder olmak üzere bazı Avrupalı liderler tarafından geri dönmek için ikna edilmişti. 
     10 Aralık 1999'da Helsinki'de yapılan zirvede de, Türkiye'nin AB üyeliğinin teyit edilmesi öncesinde yoğun bir diplomasi trafiği ve büyük bir çekişme yaşanmıştı. Bu kararın alınması sürecinde AB liderleri Türkiye ile ilgili metni Ankara'ya yolladılar ve basına hiçbir açıklama yapmadılar. Ankara'dan gelen "olumsuz" haberler üzerine AB Dış ilişkiler ve Savunma Yüksek Temsilcisi Javier Solana ile AB Komisyonu'nun Genişlemeden sorumlu Temsilcisi Günter Verheugen'in Ankara'ya gitmesi kararlaştırıldı. AB Dönem Başkanı Finlandiya'nın Başbakanı Paaova Lipponen bu kararı "Ankara'yı bilgilendirmek" olarak açıkladı. AB liderleri Solana'nın bu ziyaretini "Türkiye'ye önem vermenin bir göstergesi" olarak nitelendirdiler. Helsinki'de daha sonra dört saatlik gergin bir bekleyiş yaşandı. Gerek basın salonunu dolduran 2000 civarındaki gazeteci, gerekse siyasetçiler Türkiye'nin karara yönelik görüşünü merakla beklediler. Ankara'dan saat 18.00'de Başbakan Bülent Ecevit'in ertesi gün diğer adaylarla birlikte AB liderlerinin öğle yemeğine katılacağı haberi gelince, gergin bekleyiş sona erdi. 
     
     Yeni üyeler de zorlandı 

     Çek Cumhuriyeti Cumhurbaşkanı Vaclav Klaus, 2004 yılında yaptığı bir konuşmada ülkesinin AB üyeliğini "aşk değil, mantık evliliği" olarak özetliyordu. Bugün son genişleme dalgasında birliğe katılan üyeler arasında bu "mantık evliliği"nden ekonomik alanda en çok faydayı sağlamış olan ülkelerin başında Çek cumhuriyeti geliyor. Yine de Klaus, 1998 yılı mart ayında açılan müzakereler boyunca birçok kez AB'nin uygulanmasını istediği standartların ülkenin mukayeseli üstünlüklerine zarar verdiği gerekçesiyle durumdan yakınmıştı. 
     Üstelik Çek Cumhurbaşkanı itirazlarında yalnız da değildi. Müzakere başlıklarındaki talepleri yerine getirmek için Polonya, çalışan nüfusun yüzde 25'ini istihdam eden, buna karşılık gayri safi yurt içi hasılanın GSYH ancak yüzde 6'sını sağlayan tarım sektörünü büyük oranda tırpanlamak zorunda kalmış, özelleştirmelerle birlikte maden sektöründeki işten çıkarmalar işsizliği bugün bulunduğu yüzde 18 seviyesine taşımıştı. 
     
     42 yıllık AB sürecinde önemli 'an'lar 

     12 Eylül 1963 Türkiye Avrupa Ekonomik Topluluğu AET ile ortaklık anlaşması imzaladı. 
     22 Temmuz 1970 AET ile Türkiye'nin topluluğa tam üye olmasını öngören anlaşma imzalandı. 
     1978-79 AET Türkiye'nin başvurusunu Yunanistan ile birlikte değerlendirmeye karar verdi. Yunanistan 1981'de üye oldu. Türkiye hedefinden saptı. 
     12 Eylül 1980 Ordu yönetime el koydu. AET ile ilişkiler geçici olarak dondu. 
     15 Nisan 1987 Türkiye AET'ye tam üyelik için başvurdu. 
     18 Aralık 1989 Avrupa Komisyonu Türkiye'nin başvurusunu onayladı. 
     1 Ocak 1996 AB adını alan topluluk ile gümrük birliği başladı. 
     13 Aralık 1997 AB liderleri Türkiye'nin adaylık statüsünü reddetti. 
     10 Aralık 1999 Helsinki'de yapılan AB zirvesinde Türkiye'nin aday bir ülke olduğu, ancak çok sayıda reform yapması gerektiği ifade edildi. 
     12 Aralık 2002 AB, gözden geçirme sürecinin Aralık 2004'te başlamasını önerdi. 
     19 Haziran 2003 TBMM Kürtçe yayım ve diller üzerindeki diğer sınırlamaların kaldırılmasına yeşil ışık yaktı. 
     30 Temmuz 2003 AB'nin talepleri doğrultusunda Milli Güvenlik Konseyi'nin yetkileri azaldı. 
     16 Ocak 2004 Romano Prodi 1963 yılında bu yana Ankara'yı ziyaret eden ilk Avrupa Komisyon Başkanı oldu ve yapılan reformları övdü. 
     6 Ekim 2004 Avrupa Komisyonu AB'nin Türkiye ile görüşmelere başlaması konusunda tavsiye kararı aldı. 
     17 Aralık 2004 AB ve Türkiye üyelik müzakerelerinin 3 Ekim 2005'te başlaması konusunda anlaşmaya vardı. 
     24 Mayıs 2005 Devlet Bakanı Ali Babacan Başmüzakereci olarak atandı. 
     29 Haziran 2005 Avrupa Komisyonu üyelik takvimini belirledi. Bu takvimin üye ülkelerden onay alması bekleniyor. 
     29 Temmuz 2005 Ankara Güney Kıbrıs hükümetini tanımadığını belirten deklarasyonu yayınladı. 
     2 Ağustos 2005 Fransa Başbakanı Dominique de Villepen Türkiye'nin Güney Kıbrıs'ı tanımadan müzakerelere başlamasının kabul edilemeyeceğini söyledi. 
     1 Ekim 2005 AB Dış Politika sorumlusu Javier Solana, bir gazeteye, müzakerelerin başlamasıyla ilgili sorunların son dakikada aşılacağını düşündüğünü söyledi. 

     
</TEXT>
</DOC>
