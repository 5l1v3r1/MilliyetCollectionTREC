<DOC>
<DOCNO> 354437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo08.html </URL>
<DATE> 2005/06/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hakem kırmızı kart verdi ortalık karıştı 
</HEADLINE>
<TEXT>

     Erol KÜÇÜKOĞLU DHA 

      ORDU’daki Amatör Küme maçında karşı karşıyla gelen Kabataşspor- Kumruspor maçında olaylar çıktı. Birinci Amatör Küme’ye yükselme maçlarında mağlup olan takımın taraftar ve yöneticileri orta ve yardımcı hakemlere saldırdı. Olaylara müdahale eden polis takviye güç istemek zorunda kaldı. 
     Ordu Amatör Futbol Ligi 2’nci Grup’ta oynayan karşılaşmanın ilk yarısı 0-0 berabere sona erdi. İkinci yarının başlarında 48. dakikada Kabataşspor Kerim’in ayağından kazandığı golle Kumruspor karşısında 1-0 öne geçti. Karşılaşmanın 87. dakikasında saha içinde futbolcular arasında yaşanan gerginlik sonucu orta hakem Uygar Bebek, Kumruspor’dan Hacı ve Fatih’e kırmızı kart göstererek oyun dışına attı. Öfkelenen futbolcular, orta hakem Uygar Bebek’e saldırdı. Bu arada Kumruspor yöneticileri de kendi oyuncularının hareketlerine sinirlenerek sahaya daldı. Oyuncuları saha dışına çıkaran yöneticiler bu kez kendileri hakemlere saldırmaya başladı. Olaya polis müdahale etti. 
     Takviye ekiplerin de gelmesi üzerine futbolcular ve taraftarlar güçlükle sakinleştirildi. Maç yaklaşık yarım saat durdu. Maçın hakemi Uygar Bebek, 87. dakikada ara verilen karşılaşmayı devam ettirdi. Maçta başka gol olmayınca karşılaşmadan 1-0 galip ayrılan Kabataşspor 1. Amatör Lige yükselen takım oldu. 
     Karşılaşmanın sonunda Kumruspor seyircileri de sahaya girerek orta hakem Uygar Bebek’e saldırmak istedi. Hakemler polis nezaretinde sahayı terk etti. Bu kez Kumruspor taraftarları tel örgülere tırmanarak olay çıkardı. Polis uzun süre tel örgüler ve direklere tırmanan taraftarları aşağıya indirmek için çaba harcadı. Taraftarlarıyla sevinçlerini paylaşan Kabataşsporlu futbolcular, rakip takım taraftarlarının çıkışı kapatması yüzünden sahayı tel örgülerin üzerinden atlayarak terk etmek zorunda kaldı. 
     
</TEXT>
</DOC>
