<DOC>
<DOCNO> 378498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonyas10.html </URL>
<DATE> 2005/09/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tamire getirilen cep telefonlarındaki seks videolarını satarken yakalandı 
</HEADLINE>
<TEXT>

     Sofia ANGELİDİS ATİNA, DHA 

YUNANİSTAN’ın başkenti Atina’da bir cep telefonu mağazası sahibi, müşterilerin tamir için getirdiği cep telefonlarının hafızasında bulunan amatör seks videolarını başka telefonlara ve bilgisayarına yükleyip satmaktan tutuklandı. 
     44 yaşında olduğu belirtilen ancak ismi açıklanmayan kişi, müşterilerin amatör olarak çekip cep telefonlarına yüklediği müstehcen görüntü ve fotoğrafları, yine müşteri kılığında dükkana gelen polislere satmaya çalışırken yakayı ele verdi. Polisin halen, mağdurlar arasında ünlü sanatçı ve sporcular olup olmadığını araştırdığı bildirildi. 
     
     15 EUROYA 183 SEKS VİDEOSU 
     Yunan basınına göre dükkan sahibi, tamir için getirilen cep telefonlarının hafızasına kayıtlı belgeleri araştırıp, bunların arasında seks görüntüleri var mı diye bakıyor bulursa da söz konusu videoları kablosuz veri aktarımı sağlayan bluetooth teknolojisiyle başka cep telefonlarına ve işyerindeki bilgisayarına yüklüyordu. Bu görüntüleri üçüncü şahıslara sattığı belirtilen adamın, ’müşterilerini memnun etmek için’ yeni videolar göndermeyi de ihmal etmediği kaydedildi. 
     Konuyla ilgili bir ihbarı değerlendiren elektronik suçlar masasından sivil polisler önceki gün müşteri kılığında dükkana gidip cep telefonlarına porno görüntüler yükletmek istedi. Mağaza sahibi bu talep üzerine, elinde bulunan videolardan 183 tanesini toplam 15 euro karşılığında, müşteri sandığı sivil polislerin telefonlarına aktardı. Bu şekilde yakayı ele veren adamın dükkanında araştırma yapan polis, içinde binlerce amatör seks videosu bulunan 2 bilgisayar hard diskine el koydu. 
     Müstehcen görüntüler satmak ve kişilerin özel yaşamını ihlal etmekle suçlanan dükkan sahibinin, internette de benzer sayfaları olup olmadığının araştırıldığı kaydedildi. 
     
</TEXT>
</DOC>
