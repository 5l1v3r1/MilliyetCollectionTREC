<DOC>
<DOCNO> 371368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/axsiy01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göstermelik 'ateşkes' 
</HEADLINE>
<TEXT>


PKK, 20 Ağustos - 20 Eylül arasında "eylemsizlik kararı" aldığını ve bu süre içinde yeni adım beklediğini duyurdu. PKK, "Silahlı güçlerin aktif savunmadan pasif savunma pozisyonuna çekileceğini" açıkladı 

DİYARBAKIR DHA 


Terör örgütü PKK KONGRA-GEL'in şiddete son vermesi için bildiri yayımlayan, ardından Başbakan Recep Tayyip Erdoğan ile görüştükten sonra "PKK'ya sesleniyoruz. Başbakan'dan teminat aldık, silahlı eylemlere derhal ve önkoşulsuz son verilmeli" diye seslenen aydınların çağrısı karşılıksız kaldı. Eski DEP milletvekilleri Leyla Zana ve arkadaşlarının da "koşulsuz ve süresiz ateşkes" çağrısı yaptığı terör örgütü, 20 Ağustos-20 Eylül arasında "eylemsizlik kararı" aldığını açıklarken, bu süre içinde yeni adım beklediği mesajını dile getirdi. 
KONGRA-GEL Başkanı eski DEP Milletvekili Zübeyir Aydar'ın Brüksel'de yapacağı toplantıya izin verilmeyince yazılı açıklama yapan PKK, Başbakan'ın aydınlarla görüşmesinde ve Diyarbakır'da verdiği mesajların "olumlu bir hava yarattığı, barış ve demokratik çözüm yolunun açılmasına imk n sağlamak için 20 Ağustos-20 Eylül 2005 tarihleri arasında eylem yapmama kararı alındığı" belirtildi. 

İnternetten açıklama 
Brüksel'de yapılan ve örgütün internet sitesinde yayımlanan açıklamada, Erdoğan'ın Diyarbakır'da yaptığı konuşmada, "Kürt sorununun demokratik cumhuriyet ekseninde çözüleceğini" söylediği anımsatılarak şöyle denildi 
"Bundan hareketle barış ve demokratik çözüm için ortaya çıkan olanakların değerlendirilmesi gerektiği düşünülmüştür. Tüm sorumlu siyasi aktörlerin sorunu istismar konusu yapmadan, çözüm yönünde hassas ve sorumlu davranması hayati öneme sahiptir." 

'Devlete karşı değiliz' 
"Örgütün devlete karşı olmadığı, demokratik devletle Türkiye'nin bütünlüğü çerçevesinde sorunun çözümünü hedefleyen bir siyasi anlayışı esas aldığı" iddia edilen açıklamada, "Bu konuda gelişecek olan çabalara ve atılacak adımlara kendi cephemizden gereken katkıyı sunmaya hazırız" denildi. 
Açıklamada, "Tüm ulusal demokratik güçlere çözüm sürecinin gelişmesine katkı sunmak amacıyla 20 Ağustos 2005 -20 Eylül 2005 tarihleri boyunca silahlı güçlerin aktif savunmadan pasif savunma pozisyonuna çekileceği" belirtildi ve "İmha amaçlı operasyonlar karşısında zorunlu olarak kendini savunma dışında herhangi bir silahlı eylemin düzenlenmemesi ve böylece çatışmasız bir ortamın yaratılmasının önemli olacağı" belirtildi. 

'Mekanizma yaratın' 
"İmralı'daki koşulların düzeltilmesi ve ağırlaştırılmış ömür boyu hapis cezasına mahk m edilen Abdullah Öcalan'ın barış sürecine katkı sunmasının olanaklarının yaratılması"nın istendiği açıklamada, "Gelinen aşamada herkesin 'Kürt sorunu' olarak tanımladığı, Türkiye'nin kanayan yarası olan sorunu çözmek amacıyla diyalog sürecinin başlatılması için gerekli ortamın ve mekanizmaların yaratılarak devreye konulmasının kalıcı çözümün gelişmesi açısından yerine getirilmesi gereken bir görev olduğu" kaydedildi. 


</TEXT>
</DOC>
