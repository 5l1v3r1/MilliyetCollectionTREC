<DOC>
<DOCNO> 378919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun41.html </URL>
<DATE> 2005/09/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Alman milletvekili adayları, cami ziyaretinde 
</HEADLINE>
<TEXT>

     Almanya'nın başkenti Berlin'de devam eden seçim mücadelesi kapsamında Hıristiyan Demokrat Birlik Partili CDU Neukölln semti milletvekili adayı ve eski Berlin Eyaleti Başbakanı Eberhard Diepgen Şehitlik, Sosyal Demokrat Partili SPD Spandau semti milletvekili adayı Sven Schulz da Kocatepe camilerini ziyaret etti. 
     Berlin eyaletinin eski Başbakanı Diepgen, Şehitlik Camii'nde cuma namazı sonrası Türk vatandaşlarla sohbet ederek, Türkler ile Almanlar arasında ortak değerlerin ön plana çıkarılması gerektiğini söyledi. 
     Diepgen, Almanya'da camilere giden Müslümanlar arasında akademisyen, işveren, işçi ve öğrenci gibi tüm sosyal kesimlerden insanların bulunduğuna işaret etti. 
     Şehitlik Camisi imamı Harun Bulut da, camilerin herkese açık olduğunu ifade ederek, ''Ben İstanbul'dan geliyorum. İstanbul'da cami, havra ve kiliseler yan yana. Burada da aynı şeyi gözlemledim. Bu, farklı kültürlerin olduğu yerlerde çok önemli'' dedi. 
     SPD'li milletvekili adayı Schulz ise Kocatepe Camii'ni ziyareti sırasında, cami derneğinin Yönetim Kurulu Başkanı Kadir Duyar ve imam Çalap Emrebaş bilgi aldı, daha sonra da vatandaşların sorularını yanıtladı. 
     Okullarda din derslerinin verilmesinden yana olduğunu belirten Schulz, bunun farklı kültürlerden insanların birbirlerini karşılıklı olarak tanımalarına yardımcı olacağını kaydetti. 
     Çifte vatandaşlık konusundaysa partisinin biraz daha cesaretli davranmasını isteyen Schulz, ''Çifte vatandaşlık konusunda da sorunların giderilmesi için elimden gelen her türlü çabayı harcayacağım'' dedi. 
     
</TEXT>
</DOC>
