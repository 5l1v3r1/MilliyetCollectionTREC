<DOC>
<DOCNO> 377719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun44.html </URL>
<DATE> 2005/09/12/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Kaçırılan uçaktan kadın ve çocukların çıkmasına izin verildi... 
</HEADLINE>
<TEXT>

     Kolombiya’da, 20 yolcu ile 5 kişilik mürettebatın bulunduğu küçük bir yolcu uçağının, silahlı 2 kişi tarafından kaçırılıp Bogota’da askeri bir havaalanına indirilmesinin ardından, korsanların kadın ve çocukların uçaktan çıkmasına izin verdiği bildirildi. 
     Uçakta bulunan rehinelerden, telefonla irtibat kurulan Renialdo Duque, korsanların 6 kadın ve çocuğun dışarı çıkmasına izin verdiğini söyledi. 
     Uçakta rehin tutulanlar arasında, bir parlamenterin yanı sıra Kongre üyesi Luis Antonio Serrano’nun bulunduğu belirtilirken, devlet televizyonu, korsanların uçağa bir rahip, savcılıktan bir yetkili ve bir insan hakları örgütü temsilcisini istediklerini duyurdu. 
     Ülkedeki tüm havayollarının en üst düzeyde alarma geçirildiği, olayın siyasi bir boyutunun olmadığının sanıldığı ifade edildi. 
     
</TEXT>
</DOC>
