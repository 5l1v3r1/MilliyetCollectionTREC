<DOC>
<DOCNO> 397489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun03.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bröve için yeni çalışma 
</HEADLINE>
<TEXT>


Genelkurmay Başkanlığı, dün Kara Kuvvetleri Komutanlığı'nın 29 Ekim'de değiştirilen birlik sembolünün yeniden incelenmesine karar verildiğini bildirdi 

ANKARA Milliyet 

Kara Kuvvetleri Komutanlığı'nın KKK brövesiyle ilgili tartışmalarda yeni bir dönemece girildi. 
Genelkurmay Başkanlığı, dün 29 Ekim'de değiştirilen KKK brövesiyle ilgili ikinci açıklamasını yaptı. Genelkurmay, ilk açıklamada, bröveden "Kocatepe'de Atatürk" figürünün çıkarılmasıyla ilgili olarak, "TSK personelinin esasen beyninde ve davranışlarında yer alan Atatürk'ün simgesel resminin, Türk bayrağıyla bütünleşik olarak her rütbedeki personelin kalbinin üstünde taşıdığı ayrı ve özel bir rozette yer aldığı ve üniformanın ayrılmaz bir parçası olarak bütün personelce taşındığı gözlerden kaçmamalı" tespitinde bulunmuştu. Yeni açıklamada, yurt içi ve yurtdışındaki vatandaşlardançok sayıda görüş, öneri ve tenkitlerin geldiği belirtilerek, şöyle denildi 
"11 Kasım'daki resmi açıklamada konunun teknik boyutu izah edilmiş olmasına rağmen, devam eden ve bundan sonra da devam edeceği anlaşılan bu yansımalar tarafımızdan büyük Türk Milleti'nin Ulu Atamız'a duyduğu sevginin tezahürü olarak değerlendirilmiştir. Milletinin yargılarına her zaman değer veren TSK, kafasında, ruhunda ve kalbinde taşıdığı Büyük Atatürk'ün milletçe bu kadar çok sevilmesinden duyduğu memnuniyetle kamuoyunun dilek ve beklentilerine cevap vermek üzere konuyu yeniden incelemeye karar vermiştir." 
Özkök, bir gazetede bröve değişikliğini "Bakın, birinin yaptığını sonraki değiştirmezse öncekilerin yaptıkları sonrakiler tarafından yenilenmezse asıl o zaman gerici olursunuz" diye savunmuştu. 

Yunanlılardan ağır yorum 

Eski bröveden "Kocatepe'de Atatürk" figürünün çıkarılmasıyla ilgili en ağır yorum Yunan To Vima Gazetesi'nden gelmişti. Gazete, şu değerlendirmeyi yapmıştı 
"Eski brövede Mustafa Kemal'in Küçük Asya Savaşı'ndaki Kurtuluş Savaşı figürünün yanı sıra sancaklar ve silahlar vardı. Yenisinde Atatürk ve sancaklar yok. KKK'da sembollerin önemini bilen çevreler, Türk ordusunda Kemalizm ve 'Yunanistan düşman' imajı için yeni bir yaklaşımın söz konusu olabileceğini söyledi. 
Ayrıca, yeni brövenin Özkök'ün inisiyatifiyle hazırlanması ve 29 Ekim Cumhuriyet Bayramı'nda kullanılmaya başlanmasıı da ayrı bir önem taşıyor." 



</TEXT>
</DOC>
