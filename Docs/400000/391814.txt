<DOC>
<DOCNO> 391814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas03.html </URL>
<DATE> 2005/11/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fareler aşk şarkısı söylüyormuş 
</HEADLINE>
<TEXT>

     ABD'Lİ bilim adamları, erkek farelerin, dişileri elde etmek için 'aşk şarkıları' söylediğini belirledi. Washington Üniversitesi Tıp Fakültesi tarafından yapılan araştırmada, erkek farelerin, dişi farelerin yanındayken, insan kulağının duyamayacağı frekansta sesler çıkardığı ortaya konuldu. 
     ARAŞTIRMACILAR bunların yalnızca rasgele çıkarılan sesler değil, belirli bir düzeni olan ve bazı kısımları tekrarlanan aşk şarkıları olduğunu söyledi. 45 fareyle yapılan testlerde farelerin her birinin aşk şarkısının farklı olduğu belirlendi. Kuşların, böceklerin ve kurbağaların çiftleşmek için 'şarkı söylediği' bilinse de, memelilerde bu davranışın yalnızca insanlara, balinalara ve yarasalara özgü olduğu sanılıyordu. 
     Bilim adamlarına göre, erkek fareler, insan kulağının algılayamadığı şarkılarını, dişi farelerin seks hormonlarının kokusunu aldıklarında söylemeye başlıyorlar. 
     Daha önce hiç farelerle ilgili olarak bu yönde bir araştırma yapılmamıştı. Son araştırmanın yeni araştırmalara yol açıp açmayacağı ise merak konusu. 
     
</TEXT>
</DOC>
