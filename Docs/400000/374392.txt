<DOC>
<DOCNO> 374392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko39.html </URL>
<DATE> 2005/08/31/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Hazine’nin Eylül Ayı Borçlanma Stratejisi açıklandı... 
</HEADLINE>
<TEXT>

     Hazine, 14 Eylül 2005 valör ve 14 Aralık 2005 itfa tarihli 91 günlük referans bono ihalesi yapacak. 
     Hazine, Eylül ayına ilişkin iç borçlanma stratejisini açıkladı. 
     Buna göre, Eylül’de piyasalara 12 milyar 306 milyon YTL, kamu kurumlarına 395 milyon YTL, Merkez Bankası’na 650 milyon YTL’lik ödeme ile birlikte, toplam 13 milyar 350 milyon YTL’lik ödeme yapılacak. 
     Piyasaya, 7 Eylül’de 2 milyar 988 milyon YTL, 14 Eylül’de 2 milyar 278 milyon YTL, 21 Eylül’de 3 milyar 582 milyon YTL, 28 Eylül’de ise 2 
     milyar 254 milyon YTL ödenecek. 
     6 milyar 642 milyonluk kısmı YTL cinsinden, 6 milyar 243 milyon 
     YTL’lik bölümü döviz cinsinden, 465 milyon YTL’si de dövize endeksli olmak üzere toplam 13 milyar 350 YTL iç borç ödemesi yapılacak. 
     
     HAZİNE FİNANSMAN DENGESİ 

     Hazine, Eylül ayında, 13.3 milyar YTL’si iç borç, 1 milyar YTL’si de dış borç olmak üzere toplam 14.3 milyar YTL tutarında ödeme öngörüyor İç borç servisinin 10.8 milyar YTL’lik kısmı ana para, 2.5 milyar YTL’si faiz, dış borç ödemelerinin ise 0.6 milyar YTL’si ana para, 0.4 milyar YTL’si de faiz ödemelerinden oluşacak. 
     Piyasadan 10.5 milyar YTL borçlanmayı öngören Hazine, bunun 1.3 milyarını referans bono, 9.2 milyar YTL’sini de ihale yoluyla borçlanacak. 
     Faiz dışı dengeden 1.5 milyar YTL sağlamayı öngören Hazine, kamuya satışlardan 0.4, kasa kullanımından da 1.9 milyar YTL gelmesini öngörüyor. 
     
     İHALELER 

     Eylül’de, 2 yıl vadeli değişken faiz ödemeli senetlerin kupon faizlerinin belirlenmesi amacıyla, 14 Eylül 2005 valör ve 14 Aralık 2005 itfa tarihli 91 günlük referans bono ihalesi yapılacak. 
     Söz konusu ihalede net 1 milyar 270 milyon YTL tutarında ihraç yapılacak. Bu ihalede ROT ve ihale sonrası teklif yoluyla satış yapılmayacak. 
     Eylül ayı içerisinde Halka Arz, TAP, geri alım ve değişim ihaleleri yapılabilecek, söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     
     AĞUSTOS AYI 

     Bu arada, Ağustos ayında ihale yöntemiyle YTL cinsi borçlanmaların toplamı nominal 13,6 milyar YTL karşılığı, net 12,8 milyar YTL oldu. 
     Doğrudan satış yöntemiyle kamu kuruluşlarına 500 milyon dolar tutarında 3 yıl vadeli devlet iç borçlanma senedi ihracı gerçekleştirildi. 
     Çalışanların Tasarruflarını Teşvik Hesabı’na, doğrudan satış yöntemiyle 29 Nisan 2003 tarihinde ihraç edilen senetlerden toplam 30 milyon YTL tutarında anapara ve faiz erken itfa yapıldı. 
     Ağustos’da 0.2 milyar YTL’si kamu 14.1 milyar YTL’si de piyasaya olmak üzere toplam 14.3 milyar YTL ödeme gerçekleştirildi. 
     
</TEXT>
</DOC>
