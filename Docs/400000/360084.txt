<DOC>
<DOCNO> 360084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko31.html </URL>
<DATE> 2005/07/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Piyasa araştırma sektöründe dev birleşme... 
</HEADLINE>
<TEXT>

     AC Nielsen'i de bünyesinde barındıran dünyanın en büyük piyasa araştırma şirketi Hollandalı VNO, sağlık sektörüne veri sağlayan ABD'li IMS Healt şirketini 5.8 milyar avro karşılığında satın almak istediğini duyurdu. 
     İki şirketin birleşme girişimi başarılı olursa, piyasa araştırma ve veri sağlama sektöründe yıllık satış hacmi 5 milyar avroyu bulan dev bir global şirket oluşacak. 
     Birleşik şirkette VNO hissedarları yüzde 65, IMS Healt hissedarları ise yüzde 35 pay alacak. 
     VNU Üst Yöneticisi CEO Rob Van den Bergh, konu ile ilgili yaptığı açıklamada, ''Sektörlerinde lider olan iki şirketin birleşmesi, artan talebin karşılanması için ölçek ve kapasite sağlayacak. Birleşme her iki şirket hissedarları için de faydalı olacak. Dünya genelinde yaptığımız çalışmaların maliyetleri düşürülecek'' şeklinde konuştu. 
     Van den Bergh, birleşmenin üçüncü yılında 85 milyon avro tasarruf sağlamayı ve 135 milyon avro yeni gelir elde etmeyi hedeflediklerini sözlerine ekledi. 
     IMS Healt Üst Yöneticisi David Carlucci ise iki şirketin birbirini yakından tanıdığını ve uzun süredir ortak çalışmalar yaptığını hatırlatarak, birleşmenin yarar getireceğini ifade etti. 
     
</TEXT>
</DOC>
