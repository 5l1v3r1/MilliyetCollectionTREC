<DOC>
<DOCNO> 361456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur20.html </URL>
<DATE> 2005/07/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ÖSYM ÖSS sonuçlarını gelecek hafta sonuna doğru açıklayacağız 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Prof. Dr. Ünal Yarımağan, 2005-Öğrenci Seçme Sınavı ÖSS sonuçlarını gelecek hafta sonuna doğru açıklamaya çalışacaklarını bildirdi. 
     Yarımağan, AA muhabirine yaptığı açıklamada, sınavla ilgili değerlendirmenin sürdüğünü kaydetti. Bazı cevap kağıtlarını işaretlerin silik olması nedeniyle optik okuyucuda iki kez okutmak zorunda kaldıklarını ifade eden Yarımağan, bunun sınav sonuçlarının açıklanmasının uzamasına yol açtığını belirtti. Yarımağan, "Sonuçları gelecek hafta sonuna doğru açıklamaya çalışacağız" dedi. 
     19 Haziran 2005 tarihinde gerçekleştirilen ÖSS’nin sonuçları, ÖSYM’nin www.osym.gov.tr adresli web sitesinden, 900’lü telefon hatlarından ve Sınav Sonuç Gazetesi’nden öğrenilebilecek. Sınav sonuçları adayların adreslerine postayla da bildirilecek. 
     ÖSS sonuçları ile birlikte 26 Haziran 2005 Pazar günü yapılan Yabancı Dil Sınavı’nın YDS sonuçları da açıklanacak. 
     ÖSS sınav sonuç belgesinde adayların sayısal, sözel, eşit ağırlıklı ve dil puan türlerinde kaç puan kazandıkları yer alacak. 
     Üniversitelerin 2 yıllık ön lisans ve açıköğretim programlarını tercih edebilmeleri için adayların sayısal, sözel veya dil ağırlıklı puan türlerinin en az birinden 160, 4 ve daha fazla yıllık lisans programlarını tercih edebilmeleri için de en az 185 puan almaları gerekiyor. 
     2005-ÖSS sonuçlarına göre, vakıf, KKTC ve yurtdışındaki üniversitelerin lisans programlarına 202 bin 379, özel yetenekle öğrenci alan programlara toplam 14 bin 752, ön lisans programlarına 194 bin 944 öğrenci alınacak. Böylece 2005-2006 akademik yılında üniversitelerin örgün öğretim programlarında toplam 412 bin 75 öğrenci okumaya hak kazanacak. 
     Açıköğretim programlarında ise puan barajını aşan tüm adaylar kabul edildiği için kontenjan sınırlaması bulunmuyor. 
     
</TEXT>
</DOC>
