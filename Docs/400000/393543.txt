<DOC>
<DOCNO> 393543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur40.html </URL>
<DATE> 2005/11/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çevre mezuatı da AB'ye uyacak 
</HEADLINE>
<TEXT>

     Çevre ve Orman Bakanlığı Müsteşar Yardımcısı Mustafa Öztürk, Türkiye'nin, AB'ye uyum sürecindeki mevzuat uyumlaştırma ve uygulamaya yönelik yükümlülüklerini yerine getirmesine destek sağlamak amacıyla gerekli kurumsal kapasitenin artırılması için hazırlanan ''Çevre Mevzuatının Güçlendirilmesi ve Uygulanmasında Kapasite Geliştirilmesi Projesi''nin tamamlandığını bildirdi. 
     Mustafa Öztürk, Hollanda Çevre Bakanlığı ile işbirliği yapılarak hazırlanan proje hakkında, Best Western Hotel 2000'de düzenlenen toplantıda bilgi verdi. 
     Öztürk, proje ile Türkiye'de IMPEL standartlarına ve AB'nin minimum denetim kriterlerine uygun çevresel izin, denetim, izleme ve yaptırım yöntemlerinin hazırlanmasına yönelik olarak Çevre ve Orman Bakanlığı'nda gerekli kapasitenin geliştirilmesinin hedeflendiğini kaydetti. 
     Proje faaliyetleri kapsamında, Türkiye'de çevre sektöründeki kurumsal ve hukuki düzenlemelerin incelenmesini içeren detaylı durum analiz raporunun hazırlandığını belirten Öztürk, raporda, Çevre ve Orman Bakanlığı için yeniden yapılanma seçenekleri sunulduğunu söyledi. 
     Öztürk, ''Analiz raporunda, ülkemizde uygulanmakta olan ortam bazlı çevresel izin verme prosedürünün yerine, tek bir kuruma başvurularak alınacak entegre çevre izni ve entegre çevre denetimi prosedürü ve buna paralel olarak bakanlık bünyesinde yeni bir yapılanma önerilmiştir'' dedi. 
     Proje sonuçlarından da yararlanarak, önümüzdeki günlerde öncelikli hedeflerinin Çevre Kanunu'nu çıkartmak olduğunu ifade eden Öztürk, ''Bundan sonra Ulusal Çevre Ajansı'nın kurulması için çalışmalarımızı yoğunlaştıracağız'' diye konuştu. 
     AB delegasyonundan Gürdoğar Sarıgül ise proje ile mevcut çevre denetim yapısını inceleme ve diğer Avrupa ülkeleriyle karşılaştırma imkanı bulduklarını belirterek, ''Proje, Türkiye'deki çevre yönetiminin baştan organize edilmesi gerektiğini görmemizi sağladı'' dedi. 
     
</TEXT>
</DOC>
