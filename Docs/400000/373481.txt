<DOC>
<DOCNO> 373481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/axgun01.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörist yakalandı' bayramı 
</HEADLINE>
<TEXT>


Maçka'da, durdurduğu araçtaki vatandaşlarca dövülerek jandarmaya teslim edilen Suriyeli teröristin yakalanması, ilçede bayram havası yarattı 

TEKİN ATAY, ALİ KORAY UZUN Trabzon DHA 

Trabzon Maçka'da, 21 Ağustos gecesi gittikleri alışveriş merkezinde durumlarından şüphelenen vatandaşların ihbarı üzerine gelen polislerle çatışmaya giren PKK'lılardan Suriyeli Ferhat Hassa öldürülürken, "Serhat" kod adlı Sinan Gencer sağ yakalanmıştı. Ancak "Çektar" kod adlı terörist kaçmıştı. 
Güvenlik önlemleri nedeniyle bölge dışına çıkamayan Suriyeli terörist, önceki gece Çatak mevkiinde bir kamyoneti durdurmak istedi. Bu kişinin aranan PKK'lı olabileceğini düşünen sürücü de aracı durdurdu. 
"Çok para veririm. Çok yorgun ve açım. Bana yiyecek verin, saklayın" diyen teröristin çantasını şoför mahalline koyan sürücü, kamyonetin arkasına gizlenmesini söyledi. İlerideki jandarma kontrol noktasına geldiğinde duran sürücü, teröristi döverek araçtan indirdi. Bu sırada çevredekiler de tekme tokat teröriste saldırdı. 
Sayıları az olan jandarmalar, öfkeli grubun elinden güçlükle kurtardıkları teröristi karakola götürdüler. Çantadan ise bir Kalaşnikov tüfek çıktığı öne sürüldü. 
Teröristin yakalandığı haberini alan vatandaşlar, İlçe Jandarma Komutanlığı'nın önünü bayram yerine çevirdi. Türk bayrakları sallayan ilçe sakinleri, "En büyük asker bizim asker", "Kahrolsun PKK" sloganları atarak halay çekti. 
Sağlık kontrolü amacıyla Devlet Hastanesi'ne götürülen teröristin görüntüsünün çekilmesini önlemek için üzerine kamuflaj örtüsü atıldı. 
"Çektar" kod adlı Suriyeli, zırhlı araçla İl Jandarma Alay Komutanlığı'na gönderildi. 

6 PKK'lı öldürüldü 

BATMAN'ın Beşiri ilçesinde 3 gündür sürdürülen operasyonda öldürülen teröristlerin sayısı 6 oldu. Tepecik köyü yakınlarında perşembe gününden bu yana sürdürülen ve Sikorsky helikopterlerin destek verdiği operasyonda dün 1 PKK'lı terörist daha öldürüldü. Beşiri ilçesinde dün toplanan 2 bin kişi Tepecik köyüne yürümek istedi. Polisin önünü panzerle kestiği göstericiler karşı koyunca havaya ateş açıldı. Ara sokaklara dağılan gruplar panzerleri taşladı. Van'ın Gürpınar ilçesi kırsalında teröristlerle güvenlik güçleri arasında çıkan çatışmada 1 PKK'lı terörist öldürüldü. 


</TEXT>
</DOC>
