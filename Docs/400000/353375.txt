<DOC>
<DOCNO> 353375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/siyaset/asiy.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için ılımlı İslam teorisi doğru değil 
</HEADLINE>
<TEXT>


ABD yönetiminin Türkiye'nin laik rejimini değiştirmeye dönük hiçbir niyeti olmadığını söyleyen Edelman, "Türkiye için hiçbir zaman model ülke tanımı kullanmadım" diyor 

Edelman'dan veda mülakatı - 3 SEDAT ERGİN 


Ankara'da görev yaptığınız süre, ABD'nin Türkiye'ye "Ilımlı İslam" modelini yerleştirmeye ve bu amaçla Cumhuriyet'in laiklik ilkesini gevşetmeye çalıştığı yolundaki yoğun tartışmalara sahne oldu. Bu konuda ABD'ye yöneltilen eleştirileri nasıl karşılıyorsunuz 
EDELMAN Burada bir yanlış algılama söz konusu ve bu çok yaygın. Bizim görüşümüze göre, Türkiye, nüfusunun büyük çoğunluğu Müslüman olan laik ve demokratik bir cumhuriyettir. Ayrıca, Türkiye'deki İslam geleneği hoşgörü ve açıklıktan yana olmuştur ve bu çok iyi bir şeydir. 
ABD Yönetimi'nin Türkiye'nin yönetimsel kurumlarını ve laik rejimini değiştirmeye dönük hiçbir niyeti ya da tutumu yoktur. Şunu söyleyeyim, ABD'de çoğu yönetimin dışında olan ve İslam, Müslüman, İslamcı gibi sözcüklerin ne anlama geldiğini tam kesinlik içinde bilmeyen çok sayıda insan var. Bunların her biri gerçekten de farklı kavramlardır. Özellikle yönetim dışındaki bazı insanlar zaman zaman hiçbir kasıtları olmadığı halde yaptıkları konuşmalarla bu yanlış algılamaya katkıda bulunmuş olabilirler. 

Powell'ın sözleri 
Bununla birlikte, ABD yönetimi temsilcilerinin son dönemde Türkiye'ye ilişkin muhtelif açıklamalarında laikliğe kuvvetli bir vurgu gözlenmedi. Vurgunun zayıflaması bu algılamalara zemin hazırlamadı mı 
EDELMAN Bu tartışma büyük ölçüde bir önceki Dışişleri Bakanı Powell'ın yaptığı bir açıklamadan kaynaklandı. Powell, 'Türkiye bir İslam cumhuriyetidir' demişti. Powell, sonradan Türkiye'yi laik bir demokratik cumhuriyet olarak tanıdığımızı ve bu politikamızı değiştirme niyetimiz olmadığını oldukça tafsilatlı bir şekilde açıkladı. Bu tartışma, özellikle resmi sıfatı olmayan Amerikalıların bu konuyu tartışırken kavramları tam kesinlik içinde kullanmamalarından kaynaklanıyor. 
Tartışmanın bir nedeni de Türkiye'nin bir model olarak gösterilmesinden kaynaklanıyor. Görev yaptığım süre içinde Türkiye'den hiçbir zaman model diye söz etmedim. Türkiye laik, demokratik, nüfusu çoğunluk Müslüman olan ve uzun bir modernleşme ve demokratikleşme sürecini başarıyla tamamlamakta olan, demokrasi ve laiklik değerlerini tanıyıp yaşatan AB'nin tam üyesi olma yönünde başarıyla ilerleyen bir ülke. Türkiye, her ülkenin farklı olduğunu gösteren bir örnek. Türkiye örneği bize kuvvetli bir şekilde şunu gösteriyor Bir toplum modernleşmeye ve Batı dünyası içinde kök salmaya niyet ettiği, aklını bu işe verdiği takdirde pek l başarılı olabilir... 

Tek kesim demokrasi yok 
Siz üniversitede tarih ve siyaset bilimi tahsil ettiniz. Bir siyaset bilimci olarak yanıt verir misiniz, laiklik olmadan demokrasi ayakta kalabilir mi 
EDELMAN Demokrasinin pek çok kökleri var. Sıkça biz, "Tek kesim elbise herkesin üstüne uyar" türünde standart bir ABD modelini herkese empoze etmekle suçlanıyoruz. Kanımca herkese uyan standart bir kesim yok. Kanımca, her ülkenin kendi yolunu bulması gerekecek. Afganistan kendine göre bir yol bulacak, Irak da... Hiçbiri tümüyle diğeri gibi gözükmeyecek, keza, Türkiye gibi de gözükmeyecek. Bu nedenle Türkiye bir model değildir. Başarılı bir demokrasi olmak için hukukun üstünlüğü, ifade özgürlüğü, hesap veren bir hükümet, seçim mekanizması ve din özgürlüğüne sahip olmanız gerekir. 

Bazı Türk gazetecilerin eleştiriye tahammülü yok 

Bazı gazetecilerin eleştirirken ellerini 'serbest bıraktığını' söyleyen Edelman, 'Ama kendilerine dönük eleştirileri işitmekten hoşlanmıyorlar' diyor 


Son yıllardaki en çok tartışılan ABD büyükelçisi oldunuz. Neden 
EDELMAN Bu sorunun yanıtını bilmiyorum. Bu kısmen koşullardan kaynaklanıyor olabilir. ABD büyük bir askeri güce sahip, dünyada muazzam kültürel etkisi olan, küresel anlamda ekonomik güce sahip bir süper güç. Sonuçta herkes Amerika'ya bakıyor, bütün dünyanın bilincinde Amerika çok geniş bir yer tutuyor. Bu küresel bir fenomen. 
Bir de Türkiye'de özel koşullar söz konusu. Hemen yan kapınız olan komşunuz Irak'ta büyük bir askeri gücümüz var. Bazı güçlükler yaşadık, 1 Mart oylaması, Süleymaniye olayı gibi... Türk-ABD ilişkilerinde çok asabi nöraljik bir dönemdi. 
ABD'nin görüşlerinin kamuoyuna anlatılmasını görevim olarak gördüm. Bunun için halkla iletişim kurmalısınız. Ancak kamuoyuyla iletişim kuracağınız zaman olgular üzerinde bir mutabakat olması gerekir. 
Türkiye'deki medya ortamının çok rekabetçi bir özelliği var. Yazılı basın olsun, TV olsun çok sayıda medya mecrası var, diğer küresel haberleşme imk nları var, internet var, sonuçta enformasyon üzerinize yağıyor... 

Asabi bir dönem 
Ama yağan enformasyonun çoğu doğru değil. Bir bölümü de kötü niyetli ve tarafgir... Enformasyonun doğru olmadığını, dezenformasyon taşıdığını gördüğüm anda hemen bu duruma dikkat çekmeyi ve olguları ortaya koymayı, sorumluluğum olarak gördüm. 
Şunu da fark ettim ki, bazı meslektaşlarınız kamuoyuna mal olmuş şahsiyetlerin eleştirilmesi söz konusu olduğunda ellerini bayağı serbest bırakıyorlar. Ama kendilerine dönük eleştirileri işitmekten pek mutluluk duymuyorlar. Bu da tartışma yaratan noktalardan biri olmuş olabilir. 

Farklı unsurlar 
Ayrıca meseleyi yalnızca basının bir kesimi ile sınırlamak istemem. Kanımca Türk basınında pek çok farklı unsur var, çok çeşitlilik gösteren bir basın. Çok dezenformasyonla karşılaştık, ama bana ve Başkan Bush'a dönük eleştiriler basının çok değişik kesimlerinden geldi. Bazıları merkezdeki basından, bazıları İslamcı basından, bazıları solcu, bazıları da muhafazak r - milliyetçi basından geldi. 

Türk basını tarafından mağdur edildiğinize mi inanıyorsunuz 
EDELMAN Hayır, böyle hissetmiyorum. Bu görevinizle gelen bir durum. ABD'nin ve ABD Başkanı'nın temsilcisi iseniz kendinizi bazı tartışmaların ortasında bulacaksınız. İşin tabiatı böyle. Bu, özgür basının bir cilvesi de aynı zamanda. 

Türkiye'nin sorunları çok karmaşık 

Türkiye'ye gelmeden önceki bu ülke hakkındaki kanaatinizle şimdi ayrılırken sahip olduğunuz kanaat arasında bir fark var mı Algılamalarınız arasında nasıl bir fark ortaya çıktı 
EDELMAN Ana algılamam değişmedi. Türkiye'nin önemli bir ülke olduğu, bizimle ilişkisinin de çok önemli olduğu yolundaki temel bakışım değişmedi. Değişen belki de şu oldu Türkiye'nin AB sürecinde ilerlerken karşı karşıya olduğu meselelerin karmaşıklığını daha iyi anladım diyebilirim. Türkiye'nin bulunduğu bölge çok karmaşık, ayrıca ülkenin içinden geçmekte olduğu sosyal, ekonomik ve siyasi değişiklikler de oldukça karmaşık. Türkiye'ye yardımcı olmak isteyen dost ülkelerin ülkeyi çok iyi anlamaları gerekiyor. 

Şimdiki aklım olsa, bazı şeyleri farklı yapardım 

Peki kamuoyuna, basına dönük tutumunuz söz konusu olduğunda, şimdi geriye bakıp galiba şurada hata yapmışım dediğiniz durumlar oluyor mu 
EDELMAN Eminim hata yapmışımdır. Bu kaçınılmaz, insanlar hata yapar. Ama şimdiki aklım olsa, bazı şeyleri biraz daha farklı yapardım. Ama yine de büyük ölçüde aynı tutumu sürdürürüm. Kendi tutumumla ilgili olarak üzüntü duyduğum çok fazla bir şey yok. 

Mesela neyi farklı yapardınız 
EDELMAN Belki şunu farklı yapardım Ben daha Türkiye'ye ayak basmadan önce şahsımı hedef alan bir elektronik posta dolaştırıldı ortalıkta. Baştan aşağı çarpıtılmış bilgilerle, maddi hatalarla dolu bir metindi. Gelir gelmez bunu düzeltmem gerekirdi, yapmadım. Örneğin Çekoslovakya'yı benim parçaladığım yazıyordu bu metinde, oysa ben ayrılma kararından sonra Prag'da göreve başlamıştım. Sovyetler Birliği'nin dağılmasının bile bütün sorumluluğunu büyük ölçüde bana atfediyorlardı ki, bu Başkan Ronald Reagan'a haksızlıktı. Doğu Almanya'nın çöküşünden de sorumlu tutuluyordum, ama hiçbir zaman Almanya'da görev yapmamıştım. Bunun gibi baştan aşağı maddi hatalarla doluydu. 

Denktaş'ı eleştirerek hata yapmadım 

Geldikten sonra hemen Cumhurbaşkanı Denktaş'ı eleştirmeniz çok tepki çekmişti... Kendisi Türkiye'de halkın büyük bir bölümünün çok saygı gösterdiği bir şahsiyet. Dolayısıyla pek çok kişi size kaşlarını kaldırdı. 
EDELMAN Bu ikinci konuşmamdı. Ben sadece Sayın Denktaş'ın uluslararası camiada Kıbrıs'ta ilerleme sağlanmasını engelleyen kişi olarak görüldüğünü söylemiştim. Bu BM Genel Sekreteri'nin de görüşüydü. Ben görevim süresince neyi görüyorsam, onu gördüğüm gibi söylemeyi düstur edindim, ne düşünüyorsam bunu insanlara açıkça söyledim. Kendi duruşlarını ortaya koymadan, konuların etrafında dolanan, dans eden insanlardan size bir hayır gelmez. 

Ama bir büyükelçi olarak bulunduğunuz ülkenin, toplumun hassasiyetlerine dikkat etmeniz de gerekmez mi 
EDELMAN Bu konudaki görüşlerim sonradan yaşadığımız olaylar tarafından doğrulanmadı mı Denktaş'tan farklı düşünen insanların da sesleri duyuldu ve sonuçta Annan Planı'nda çözüme bayağı yaklaştık. Bu sürecin içinde Sayın Denktaş'ın oğlu da vardı. Sonuçta Türkiye için ve AB tam üyelik adaylığınız için çok iyi bir sonuç alındı. Söylediğim sözleri geri alacak değilim. Bunu bir hata olarak görmüyorum. 

Fotoğraf MUSTAFA İSTEMİ 

ABD Büyükelçisi Eric Edelman, mülakatın yapıldığı geçen çarşamba günü bir taraftan da odasını toplamaktaydı. Genel Yayın Yönetmenimiz Sedat Ergin ile fotoğraf çektirirken gizli evrakını koyduğu kasasının açık olduğunu fark edince, kasayı ayağının ucuyla kapatmakta sakınca görmedi. 

-BİTTİ- 


</TEXT>
</DOC>
