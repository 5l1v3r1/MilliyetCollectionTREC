<DOC>
<DOCNO> 379159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/yture.html </URL>
<DATE> 2005/09/17/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Neredeydiniz 
</HEADLINE>
<TEXT>



12 Dev Adam, dün Litvanya ile oynadığı "dramatik" maçta tam tabiriyle, yazın yan gelip yatıp, kışın soğukta aç kalan ağustos böceğini oynadı... 
Berbat bir ilk yarı. Üçüncü çeyrekte ufak bir kıpırdanış ve sonra da son periyottaki o herkesin kafasında "neredeydiniz " sorusunu oluşturan diriliş Neye yarar atı alan Üsküdar'ı çoktan geçmişti... 
Devlerimiz, son periyotta sanki mezarında yeniden canlanan, toprağı deşip dışarı fırlayan bir ölü gibi korkuttu, hem Litvanya'yı, hem tribünleri... 25 sayı geriden gelip, yedi sayıya kadar indirdiler farkı ama neye yarar .. 
Dünkü ilk üç çeyrekte sahada ne yazık ki 12 Dev Adam'a değil, yine eski günlerde, eski şampiyonalarda olduğu gibi "silüetine" rastlamak mümkündü... Turnuvanın son şampiyonu olsa da Karadağ'a yıldız oyuncularını getiremeyen gelmek istemeyenler ve sakatlıklar nedeniyle Litvanya, maçtan önce herkes için tam bir "kapalı kutuydu". Ama kutunun içinden "bomba" çıkacağını kimse hesaplamamıştı. Tıpkı Devler'in esas kimliğinden çok ama çok uzak olacağını hesaplamadığı gibi... 
Kısa oyuncularımızın, yani guardların ve kısa forvetlerin, Litvanya'nın aynı pozisyondaki isimlerine karşı fiziksel anlamda ezilmesi idaha ilk dakikalarda yaklaşan "kasırganın" habercisi oldu. Devre bitmeden oluşan 18 sayılık farkın tamamının olmasa da büyük bölümünün başlıca sebebi ise Mehmet Okur'du. Pota altında fiziksel yetersizliği bir kenara bırakalım, ama o "anlamsız" isteksizliğe ne demeli .. Kaldı ki maçın döndüğü son çeyrekte ufak bir kıpırdanışı bile oyunu dengelememize yetmişti 30 dakika beklemenin sebebi neydi Memo 
Hidayet hariç hemen tüm kısaların ilk üç periyotta rakibe hızlı hücum sağlayacak boş şutlarla potayı dövmesi Litvanya'nın işini kolaylaştırdı. Zaten makine düzeniyle oynayan, arayı açsa da ritminde hiçbir düşüş yaşamayan rakip, iyice rahatlayıp sahada istediği gibi at koşturdu. Farkın 25 sayıya kadar çıkmasına seyirci kalan Devler, onları bile "rehavete" ortak edecek kadar cüretkar davrandılar .. Ardından son çeyrekte hepimizin baştan beri sahada görmek istediği gerçek 12 Dev Adam sahadaydı, fark yedi sayıya kadar indi. Bu çırpınış da maçı kazanmaya yetmedi, çünkü rakip sıradan biri değil, Litvanya'ydı... 
Artık grup birinciliği çok uzak bir olasılık... İyisi mi, biz bu "dengesiz" görüntüde ikinci olursak sevinelim, öpüp başımıza koyalım .. 


</TEXT>
</DOC>
