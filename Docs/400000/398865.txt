<DOC>
<DOCNO> 398865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yasam/yas06.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da tifo salgını korkusu 
</HEADLINE>
<TEXT>


Binlerce kişinin ishal nedeniyle hastanelere başvurduğu Malatya'da içme suyu inceleniyor. İlde sarılık ve tifo salgını endişesi yaşanıyor 

MİKAİL PELİT Malatya DHA 

Malatya'da rota virüsüyle ortaya çıkan ancak kaynağı bir türlü bulunamayan ishal salgını 4 bin 700'den fazla vatandaşı vurdu, eczanelerde ishal ilaçları tükendi. İncelenen içme suyunda rota virüsü çıkması halinde, kısa süre sonra Malatya'da sarılık ve tifo salgını yaşanabileceği öne sürüldü. İnönü Üniversitesi, kendi kuyularından alınan suların verildiği yurtlarda sorun yaşanmadığını ancak şehir şebekesine bağlı yurtlardaki vakaların arttığını bildirdi. Belediye Başkanı Hüseyin Cemal Akın ise içme suyuna kanalizasyon karıştığı iddialarını reddetti. 

'Suları kaynatarak için' 
Malatya Sağlık İl Müdürü Dr. Sezai Demirel, ishal vakalarının ortaya çıktığı ilk günden itibaren önlem aldıklarını, su numunelerinin Hıfzıssıhha'ya gönderildiğini, sonucun yarın bugün kendilerine ulaştırılacağını söyledi. İki çocuğunun da ishal olduğunu söyleyen Demirel, "Kesin sonuç Ankara'dan gelecek. Vatandaş her ihtimale karşı suları kaynatarak içsin. Bir haftada toplam 4 bin 734 kişi hastanelere başvurdu" dedi. 


</TEXT>
</DOC>
