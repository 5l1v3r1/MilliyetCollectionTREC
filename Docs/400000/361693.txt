<DOC>
<DOCNO> 361693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo20.html </URL>
<DATE> 2005/07/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Galatasaray'dan eleştirilere yanıt Transfer dönemi herkes için durgun 
</HEADLINE>
<TEXT>

     Galatasaray Kulübü Sportif Direktörü Bülent Tulun, transfer konusunda çok fazla eleştirildiklerini belirtirken, bu dönemin herkes için durgun geçtiğini kaydetti. 
     Sarı-kırmızılı takımın 15 günlük yurt dışı kampı dönüşü Atatürk Havalimanı'nda basın mensuplarının sorularını yanıtlayan Tulun, yabancı oyuncu transferi için çalışmaların sürdüğünü anlatarak, ''Bu konuda herkes bizi eleştiriyor ama transfer dönemi herkes için durgun geçiyor. Üstelik biz kadromuzu İliç'le güçlendirdik'' dedi. 
     Kamp döneminin oldukça verimli geçtiğine de değinen Tulun, ''Yeni sezon öncesi çok iyi bir hazırlık dönemi geçirdik. Teknik Direktör Eric Gerets ve futbolcularla gurur duyuyorum. Bizim son yıllarda yapmış olduğumuz en güzel kamptı. Sezona iyi bir başlangıç yapmak istiyoruz. Kamp dönemimiz süresince çok çalıştık'' diye konuştu. 
     Bülent Tulun, kadrolarını güçlendirmek için birçok oyuncuyla görüştüklerini ifade ederek, ''Pires'le ve diğer futbolcularla ilgili görüşmelerimiz devam ediyor. Takımda ne kadar eksik varsa, o kadar futbolcu alacağız'' derken, takımda kalıp kalmayacağı henüz netlik kazanmayan Kolombiyalı file bekçisi Mondragon için de, ''Gelecek hafta kendisi İstanbul'a gelecek ve onunla ilgili kararı görüştükten sonra vereceğiz'' demekle yetindi. 

     
</TEXT>
</DOC>
