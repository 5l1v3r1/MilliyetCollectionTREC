<DOC>
<DOCNO> 366784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur13.html </URL>
<DATE> 2005/08/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Babası çıkacak, oğlu cezaevine girecek 
</HEADLINE>
<TEXT>

     Edirne’de, orman arazisinden kestikleri 300 kilo odunu at arabasına yükledikleri sırada yakalanan baba ve oğlu, "Orman Kanunu’na muhalefet" suçundan para cezasına çarptırıldı. Maddi imkansızlık nedeniyle cezayı ödeyemeyen baba ve oğluna sırayla yatmak üzere 39’ar gün hapis cezası verildi. 
     AA muhabirinin edindiği bilgiye göre, Metin Dağdelen 55 , odun toplamak amacıyla oğlu Engin Dağdelen’le 27 birlikte Arda Nehri’nin çevresindeki ormanlık alana gitti. 
     Baba ve oğul, orman arazisi kapsamında görülen bölgeden kestikleri 300 kilo odunu at arabasına yükledikleri sırada, bölgeyi kontrole 
     gelen görevlilerce yakalandı. Olay yerine gelen emniyet güçleri, at arabası ile odunlara el koydu. 170 YTL ödeyerek at arabalarını teslim alan Engin ve Metin Dağdelen, adli makamlara sevk edildi. Engin ve Metin Dağdelen, çıkarıldıkları Edirne Sulh Ceza Mahkemesi’nce ayrı ayrı ödenmek üzere "Orman Kanunu’na muhalefet" suçundan bin 450’şer YTL para cezasına çarptırıldı. Maddi imkansızlıklar nedeniyle parayı ödeyemeyen Engin ve Metin Dağdelen’e sırayla yatmak üzere 39’ar gün hapis cezası verildi. Ailenin mahkemeye evin geçimini sağlayacak başka bir erkek olmadığının belirtilmesi üzerine, önce baba Metin Dağdelen’in Edirne Açık Cezaevi’ne konulması, cezasını tamamladıktan sonra oğlu Engin’in aynı cezaevinde yatması kararlaştırıldı ve Metin Dağdelen, Edirne Açık Cezaevi’ne konuldu. Engin Dağdelen, AA muhabirine yaptığı açıklamada, çıkarıldıkları mahkemece babasına ve kendisine bin 450’şer YTL ceza kesildiğini ve ödeyecek maddi güçleri olmadığından 39’ar gün hapiste yatmayı göze aldıklarını söyledi. Babasının 29 gündür cezaevinde kaldığını, 10 gün sonra tahliye olacağını belirten Dağdelen, babasının tahliye olmasının ardından kendisinin cezaevine gireceğini söyledi. Dağdelen, "3 yıllık evli ve 1 çocuk babasıyım. İşim olmadığı için güçlükle geçiniyoruz. Aileyi geçindirecek babam ve benden başka kimse olmadığı için sırayla cezaevine giriyoruz" dedi. Edirne Orman İşletme Müdürlüğü yetkilileri ise benzer olayların zaman zaman yaşanmasından üzüntü duyduklarını kaydettiler. 
     
</TEXT>
</DOC>
