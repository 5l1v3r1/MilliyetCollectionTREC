<DOC>
<DOCNO> 361367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko26.html </URL>
<DATE> 2005/07/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Başkanı Başbakan evlendireceği kızını dünüre kötülüyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, Başbakan Recep Tayyip Erdoğan'ın dün Ankara Sanayi Odası'ndaki konuşmasında geçen ''Erdemir pislik içinde, siyasi arpalık olmuş'' şeklindeki sözlerini, özelleştirme aşamasına gelmiş bir kurum için ''söylenmemesi gereken talihsiz sözler'' olarak niteledi. 
     Aygün, yaptığı yazılı açıklamada, Erdemir'deki kamu hisselerinin satışının gerekçelerini haklı göstermek adına, satılacak kurumu kötüleyici ifadeler kullanmanın, ne tüccarlık ne siyaset ne de tüccar siyasetle bağdaşmadığını ifade ederken, ''tüccar siyaset yapan siyasetçi, satacağı malı kötülemez'' şeklinde konuştu. 
     Erdemir'in son yıllarda ''siyaset arpalığı'' gibi kullanılmasının doğru, ancak bugün söylenmemesi gereken sözler olduğunu savunan Aygün, ''Sayın Başbakan evlendireceği kızını dünüre kötülüyor'' dedi. Aygün, şunları kaydetti 
     ''Her dönemde Erdemir, siyasetin arpalığı yapılmaya çalışılmıştır. Ancak her dönemde yönetim kurulları adil dağıtılmıştır. Bir tek bu dönemde Erdemir'in kurucu ortağı olan ATO'nun yönetim kurulu üyeliği alınmış ve Başbakan Yardımcısı Abdullatif Şener'in kardeşine verilmiştir. Şimdi soruyorum. Erdemir'i siyasetin arpalığı halinden siz neden kurtarmadınız Bu kurumun arpalık olmasına son hükümet de zemin hazırlamadı mı Sayın Başbakan geçmiş hükümetleri halka şikayet ediyor. Arpalık yaptılar diyor. Ben Sayın Başbakanı kime şikayet edeyim '' 
     
     ''ERDEMİR PIRIL PIRIL'' 

     Yılda 3.5 milyon ton kapasiteye ulaşan Erdemir'in önümüzdeki 5 yıl içerisinde yıllık 10 milyon ton kapasiteye ulaşmasının hedeflendiğini, kapasite artırımı için en son 1.1 milyar dolarlık yatırım yaptığını hatırlatan Aygün, şunları kaydetti 
     ''Erdemir iyi yönetiliyor, sağlıklı büyüyor. Ne teknoloji sorunu var ne de Pazar sorunu. Devamlı büyüyerek Türkiye'yi kıskandırıyor, dünyaya parmak ısırtıyor. Biz neden küçümsüyoruz Ereğli neden yabancıya satılsın Erdemir'in neresini beğenmiyorlar Zarar mı ediyor, hasta mı, cüzzamlı mı Ereğli kimin tavuğuna kış demiş Bu tesis, yassı mamül denilen boru, beyaz eşya, otomotiv, makina, gemi sanayiinde kullanılan çelik levhaları üreterek sanayiyi besliyor. İşletme, demir cevheri yataklarından yarıdan fazlasına sahip. Kendi cevherimizi kömürümüzü değerlendiren tek tesis. İki limanı, dokuz şirketi var. Daha ne olsun '' 

     
</TEXT>
</DOC>
