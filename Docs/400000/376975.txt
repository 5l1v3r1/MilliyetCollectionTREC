<DOC>
<DOCNO> 376975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/oztrak.html </URL>
<DATE> 2005/09/09/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Ağustos bütçe performansı ne kadar kalıcı 
</HEADLINE>
<TEXT>


Bu yılın ağustos ayında gerçekleşen bütçe büyüklükleri bu hafta açıklandı. Buna göre ağustos ayında bütçenin faiz dışı fazlası geçen yılın aynı ayına göre yüzde 53'e yakın bir artışla 5,3 milyar YTL'ye ulaşmış. Bunun sonucunda ocak- temmuz döneminde bir önceki yıla göre yüzde 6,4 olan faiz dışı fazla artışı ocak-ağustos döneminde yüzde 13,5'e yükselmiş. Bu, bütçede ilk yedi ayda görülen performans düşüklüğünün önemli ölçüde giderildiği izlenimini veriyor. 
Bir önceki ay yüzde 24,2 olan faiz dışı harcamalardaki kümülatif artış ağustos ayında yüzde 23,5'e indirilmiş. İlk sekiz ayda faiz dışı harcama artışı bu gerilemeye rağmen aynı dönemde yüzde 8,4 olan ortalama TÜFE artışının çok üstünde kalmaya devam etmiş. Aynı dönemlerde, gelirlerdeki artış da yüzde 18,6'dan yüzde 20,3'e yükselmiş. Bu rakamlar bize ağustos ayında da faiz dışı dengenin, harcamaları kısmaktan çok, gelir artışlarıyla sağlandığını gösteriyor. 
Ancak bütçe tanımlı faiz dışı dengedeki artış yüzde 13,5'e ulaşırken, bu rakamdan başta faiz gelirleri ve kamu bankalarından elde edilen temettüleri ve diğer bazı gelirler ve giderleri düşerek hesaplanan program tanımlı faiz dışı fazladaki artışın yüzde 1,5 seviyesinde kalabileceği anlaşılıyor. 

Üretimde gerileme 
Program tanımlı bütçe faiz dışı fazlasının geçen yıl yüzde 5,1 olan GSMH'ye oranının bu yıl aynı seviyede kalmasının taahhüt edildiği hatırlanırsa ilk sekiz aydaki performansın oldukça düşük olduğu ortaya çıkıyor. Bütçe performansı akla bazı soruları getiriyor. Önce ağustos ayındaki düzelme, IMF ile müzakereler öncesinde kolaylık sağlamak için harcamalarda geçici bir frene basmayı mı yoksa kalıcı bir eğilimi mi yansıtıyor Eğer birinci şık geçerli ise -ki hükümetin bütçede öngörülmeyen başta tarımda yeni taahhütlere de girmesi söz konusu- bu yıl ilave vergi artışlarını beklemek durumundayız. 
Ekonominin üzerindeki rekabet baskısının temmuz ayından itibaren sanayi üretimi artışındaki yavaşlamayı, gerilemeye dönüştürdüğü dikkati çekiyor. Temmuz ayında bir önceki yıla göre sanayi üretimi yüzde 0,3, imalat sanayii üretimi ise yüzde 1,3 gerilemiş. Oysa bu dönemde hammadde ithalatı yüzde 11,3 artmıştı. 
Bütçeden elde edilen bir diğer önemli gösterge de ithalattan alınan vergiler. Buna göre yapılan ağustos ayı tahminleri ithalatın 10,5-11,0 milyar aralığında olabileceğini gösteriyor. Bu, ihracat tahminlerine göre ağustos ayında 5 milyar dolarlık bir dış ticaret açığı demek. Üretim gerilerken giderek artan dış ticaret açığı ekonominin ne hale getirildiğinin göstergesi. İthal malların yerli malı kovma baskısı, üretici kesimlerin vergi indirimi veya sübvansiyon taleplerini önemli ölçüde artıracaktır. Seçim sathına giren bir hükümetin bu taleplere ne ölçüde dayanabileceği şüphelidir. 

Olumsuz gelişmeler 
Küresel ekonomide olanları görmezden gelip buna bağlı olarak yaşanan iyileşmeyi kendi yaptıklarına veya yapmadıklarına bağlamanın sıkıntılarını artan bir biçimde görmeye başladık. Başlangıçtaki olumlu eğilimde belirleyici olan uluslararası ham petrol fiyatlarındaki gerileme ve euro paritesinde euro lehine gelişme tersine döndü. Elimizde kalan ise uluslararası piyasaların süren risk iştahı. Ama burada da aşırı iştahın bizim gibi ekonomilerin rekabet gücü üzerinde yarattığı olumsuzluğun etkilerini yaşayacağımız bir döneme giriyoruz. 
Reformlardaki gecikmenin yol açtığı bütçe katılığının etkilerini şimdi daha iyi anlayacağız. Yurtdışından gelen olumsuz etkileri hafifletecek maliye politikalarına uygulama alanı bırakılmadı. Aksine uygulanan makro politikalarla bu olumsuz etkilerin kendini daha çabuk ve daha derin göstereceği bir ortam hazırlandı. 

Daralmalar olabilir 
Hem kurdan hem de başta petrol fiyatları olmak üzere uluslararası hammadde fiyatlarından kaynaklanan baskıyı telafi edebilecek maliye politikalarını uygulama esnekliği olan ülkeler bu dönemi daha az zararla atlatırken, biz işlerin iyi gittiği dönemde kolaylıkla alabileceğimiz önlemlerde gecikmenin faturası olarak, üretim ve istihdamda giderek derinleşen daralmalarla karşılaşmaya hazırlıklı olmalıyız. 





</TEXT>
</DOC>
