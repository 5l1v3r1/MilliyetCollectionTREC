<DOC>
<DOCNO> 350032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy25.html </URL>
<DATE> 2005/06/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şener'den Baykal'a yanıt Bütün başbakanlar vatanseverdir 
</HEADLINE>
<TEXT>

     Devlet Bakanı ve Başbakan Vekili Abdüllatif Şener, CHP Genel Başkanı Deniz Baykal'a yanıt olarak, ''Türkiye Cumhuriyeti'nin gelmiş geçmiş bütün başbakanları vatanseverdir'' dedi. 
     E-Dönüşüm Türkiye İcra Kurulu, Başbakan Vekili Şener başkanlığında toplandı. Toplantıya Ulaştırma Bakanı Binali Yıldırım'ın yanı sıra diğer bürokratlar katılıyor. 
     Toplantının basına açık bölümünde konuşan Başbakan Vekili Abdüllatif Şener, basın mensuplarının sorularını yanıtladı. Bir gazetecinin ''Sayın Deniz Baykal'ın, Hükümet, Türkiye'yi satmaya kararlı ama CHP izin vermedi şeklindeki açıklamalarını nasıl yorumluyorsunuz '' sorusuna karşılık Şener, Başbakan Recep Tayyip Erdoğan'ın ömrünü Türkiye'nin menfaatleri ve Türk milletinin mutluluğu için vakfeden bir insan olduğu yanıtını verdi. 
     Şener, ''Herkesin bildiği gibi siyasette polemik olur. Ama bu polemiğin her zaman belli bir de dozu olur. Sayın Baykal deneyimli bir siyaset adamıdır. Sadece anti Amerikancılık istinadına kapılmış olabilir ama bunun karşılığı hiçbir zaman Başbakan'ın Türkiye'yi satmaya hazır olduğunu söylemek olamaz. Sayın Baykal'ın ifadelerini bu çerçevede çok yanlış buluyorum, dozu ayarlanmamış ifadeler olarak değerlendiriyorum'' diye konuştu. 
     Şener, TOBB ve TÜSİAD'ın başmüzakereci yardımcılıkları talebinin hatırlatılması üzerine de, ''Yardımcılıklarla ilgili talep ve öneriler olabiliyor. TOBB ve TÜSİAD çok şey istiyor desek nasıl olur acaba'' dedi. 
     
</TEXT>
</DOC>
