<DOC>
<DOCNO> 353045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur22.html </URL>
<DATE> 2005/06/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
R.S'nin cesedi otopsinin ardından yeniden defnedildi 
</HEADLINE>
<TEXT>

     Mardin’in Ömerli İlçesi’nde geçen yıl 16 kişiyle birlikte olduğu iddia edilen ve bir süre önce ölü bulunan 15 yaşındaki R.S’nin, önceki gün otopsi için mezarından çıkarılan cesedi, dün gece yeniden defnedildi. 
     Ömerli Cumhuriyet Başsavcılığı’nca, genç kızın Mardin’de öldüğü haberinin gazetelerde yer alması üzerine başlatılan soruşturma kapsamında, önceki gün Belediye Asri Mezarlığı’ndaki mezarından çıkarılan cesede otopsi yapıldığı ve işlemlerin tamamlandığı bildirildi. Otopsinin tamamlanmasıyla, ceset, dün gece yeniden defnedildi. 
     Ömerli Kaymakamlığı’ndan edinilen bilgiye göre, ceset 3 gün önce İstanbul Adli Tıp Kurumu’na gönderildi, işlemlerin tamamlanmasının ardından da dün gece saat 03.00 sıralarında tekrar gömüldü. Otopsi sonucunun 10-15 gün sonra geleceği bildirildi. 
     Ömerli Belediye Başkanı Servet Cemiloğlu, AA muhabirine yaptığı açıklamada, dün gece Ömerli Cumhuriyet Başsavcılığı’nın, kendilerinden R.S’nin cesedini gömmek için işçi talep ettiğini ve gece geç saatlerde cesedin gömüldüğünü söyledi. 
     Cesedin otopsisinin yapılıp, kısa sürede geri gönderilmesini şaşırtıcı bulduğunu ifade eden Cemiloğlu, "İşlemin bu kadar kısa sürede bitmesi çok şaşırtıcı. Biz cesedin Adli Tıp Kurumu’na gönderileceğini duymuştuk. Belki de İstanbul Adli Tıp Kurumu’na gönderilmeyip, otopsi başka bir yerde yapıldı. Çocuğun hiçbir suçu yoktu. Onu bu hale getirenler utansın. Bu çocuk yalnız değil, biz sonuna kadar arkasındayız" diye konuştu. 
     
     "İŞLEMLERİN BU KADAR KISA SÜREDE OLMASI MÜMKÜN DEĞİL" 
     Diyarbakır Barosu Kadın Hakları Komisyonu Başkanı Avukat Meral Danış Beştaş da R.S’nin cesedinin otopsi için İstanbul Adli Tıp Kurumu’na gönderilmesine gerek olmadığını düşündüğünü, otopsinin, cesedin gömülü olduğu yerdeki savcılık ve hastane yetkilileri tarafından da yapılabileceğini söyledi. 
     Cesedin İstanbul’a gönderilip otopsinin tamamlanıp tekrar gönderilmesinin böyle kısa sürede fiilen mümkün olmadığı görüşünde olduğunu ifade eden Beştaş, "Türkiye şartlarında işlemlerin bu kadar hızlı yapıldığına tanık olmadım. Otopsi Ömerli’de yapıldıktan sonra, ölüm sebebinin kesin olarak belirlenmesi için Adli Tıp Kurumu Başkanlığı’ndan görüş istenebilir" dedi. 
     İstanbul Adli Tıp Kurumu yetkilileri ise savcılık dosya numarası olmadan konuyla ilgili bilgi veremeyeceklerini belirttiler. 
     Mardin’in Ömerli İlçesi’nde geçen yıl 16 kişiyle birlikte olduğu iddia edilen R.S. 15 , Sosyal Hizmetler İl Müdürlüğü’nce koruma altına alınmış ve Niğde Sosyal Hizmetler Müdürlüğü’ne bağlı bir yurda yerleştirilmişti. Bir süre önce yurttan kaçtığı bildirilen R.S. 
     Mardin’de ölü bulunmuştu. 
     R.S’ye tecavüz ettikleri iddia edilen 16 kişi ise Mardin 2. Ağır Ceza Mahkemesi’nde yargılanıyor. 
     
</TEXT>
</DOC>
