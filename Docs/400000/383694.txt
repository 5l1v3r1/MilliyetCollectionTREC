<DOC>
<DOCNO> 383694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas11.html </URL>
<DATE> 2005/10/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çocuklar, modayı ve markayı yakından izliyor... 
</HEADLINE>
<TEXT>

     Kitle iletişim araçlarından televizyonun çocukların giyimi üzerinde ve marka kavramının oluşmasında önemli etkiye sahip olduğu, modayı ve markayı en iyi çocukların takip ettiği bildirildi. 
     Selçuk Üniversitesi Mesleki Eğitim Fakültesi Giyim Endüstrisi ve Giyim Sanatları Eğitimi Ana Bilim Dalı Öğretim Üyesi Yrd. Doç. Dr. 
     Saadet Bedük, AA muhabirine yaptığı açıklamada, çocuk giysilerinin 19. 
     yüzyılın sonuna kadar yetişkinlerin elbiselerinin bir benzeri olarak ya da onların düzenlenmesiyle hazırlandığını söyledi. Daha sonra 1920’li yıllarda çocuk giyimi tasarımına başlandığını ifade eden Yrd. Doç. Dr. Bedük, bugün çocuk giyiminin en az yetişkinler kadar büyük bir sektör haline geldiğini belirtti. Çocukların ailelerin aldığı ürünleri eskiden itirazsız kullandığını, ancak son yıllarda bu durumun neredeyse tamamen ortadan kalktığını bildiren Yrd. Doç. Dr. Bedük, şunları kaydetti "Gelişen teknoloji ve hayat tarzı, kitle iletişim araçlarına adeta bağımlı hale getiriyor. Salon, oturma odası, yatak odası ve mutfağa kadar giren televizyon, özellikle çocuklar üzerinde büyük etkiye sahip. Çocuklar artık hemen herşeyi doğru ya da yanlış demeden televizyonlardan öğreniyor. Bu yüzden giyim üzerine bir bilim dalı olarak, kitle iletişim araçlarından televizyonun çocukların giyimi üzerinde etkilerini belirlemek amacıyla bir araştırma yaptık. Özellikle televizyon reklamları, çocukların başta giyimi üzerinde ve marka kavramının oluşmasında önemli etkiye sahip." Yrd. Doç. Dr. Bedük, artık çocukların giyimi kesinlikle ailelerine bırakmadığını, ailelerinin seçtiği ürünü giymediğini söyledi. 
     
     ÇOCUKLAR MARKASIZ GİYİNMİYOR 
     Zevkli ya da zevksiz, rahat ya da sağlıksız her türlü ürünü çocukların televizyondan görerek istediğini belirten Yrd. Doç. Dr. 
     Saadet Bedük, şunları söyledi 
     "Yetişkinler moda ve giyimi çocuklar kadar takip etmiyor. Bu yüzden modayı ve markayı en iyi çocuklar biliyor. Televizyon reklamlarında gördükleri ürünlerin alınması için herşeyi yapabiliyorlar. Yetişkinler ne olursa giyerken, çocuklar kesinlikle markasız giymiyor." Yrd. Doç. Dr. Bedük, ailelerin bu durumda giyimi tam anlamıyla çocuğa bırakmaması gerektiğini vurgulayarak, şöyle devam etti 
     "Ebeveynler, çocukların istekleri ile giysi arasında çok iyi köprü kurmalıdır. Çocukların bol yakalı, geniş belli ürünler gibi rahat ve kendi giyebileceği giysiler seçilmeli. Kan dolaşımını engelleyecek ölçüde modellerden kaçınılmalı. Küçük desenli canlı ve çekici, yumuşak kumaşlar tercih edilmelidir. Örneğin çocukların giysileri düğme yerine çıtçıtlı ya da Amerikan fermuarlı olmalı. 
     Çocuğun talep ettiği ürün, eğer rahatsız ve sağlıksızsa, istek kırılmamalı, benzer ürünün rahat olanı diktirilmelidir." Yrd. Doç. Dr. Bedük, televizyon reklamlarının çocukları savurganlığa yönelttiğini, bu yüzden ailelerin çocuklarının giyiminde reklamların etkisini düşürücü yöntemler geliştirmesi gerektiğini sözlerine ekledi. 
     
</TEXT>
</DOC>
