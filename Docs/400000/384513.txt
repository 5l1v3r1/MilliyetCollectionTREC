<DOC>
<DOCNO> 384513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy02.html </URL>
<DATE> 2005/10/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Diyanet, DİYAM için 15 ayda 600 milyar harcamış 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu’nun 30.6.2004’te kapattığı ve sadece 15 ay faaliyet yürüten Diyanet Araştırma Merkezi DİYAM için Türkiye Diyanet Vakfı’nın TDV toplam 600 milyar 646 milyon TL harcama yaptığı bildirildi. DİYAM’ın 9 kişilik Yönetim Kurulunda Diyanet üst düzey yöneticilerinin dönemin ASAM Başkanı Prof. dr. Ümit Özdağ’ın dışında emekli Tümgeneral Yaşar Karagöz de bulunuyordu. 
     AKP Samsun Milletvekili Musa Uzunkaya’nın da 2005 yılı başında TBMM’de gündeme getirdiği DİYAM 6.12.2000’de kuruldu, ancak Merkez Yönetim Kurulunun oluşturulduğu 1.4.2003’ten itibaren sadece 15 ay hizmet verebildi. ANKA’nın edindiği bilgiye göre DİYAM için bu süre içerisinde tamamı Diyanet Vakfı’ndan karşılanan toplam 600 milyar 646 milyon 6 bin 333 TL harcama yapıldı. Bu harcamaların 90 milyarının demirbaşa, 330 milyarının personele, 110 milyarının ASAM’a, 6.5 milyarının elektrik-su gideri olarak, 7 milyarının seminer ve konferansa, 12 milyarının ise telefona, 17,5 milyarının ise muhtelif konularda harcandığı belirtiliyor. 
     
     DİYAM’IN KURULUŞ MACERASI 

     DİYAM, Diyanet İşleri Başkanlığı’nın faaliyetlerin bilimsel bir tarzda gerçekleştirilmesi ve kurum çalışmalarına katkı sağlanması amacıyla 6.12.2000 tarihinde kuruldu. 
     Merkez’in projelendirilmesi için oluşturulan komisyonda dönemin Diyanet İşleri Başkanı Mehmet Nuri Yılmaz’ın Başkanlığında Avrasya Stratejik Araştırmaları Merkezi Başkanı Prof. Dr. Ümit Özdağ, Din İşleri Yüksek Kurulu Başkanı ve Ankara Üniversitesi İlahiyat Fakültesi Öğretim Üyesi Doç. Dr. 
     Şamil Dağcı, Bilgi Üniversitesi Öğretim Üyesi Prof. Dr. Niyazi Öktem, Din İşleri Yüksek Kurulu Üyesi ve Ankara Üniversitesi İlahiyat Fakültesi Öğretim Üyesi Prof. Dr. Mehmet Bayraktar, Galatasaray Üniversitesi Öğretim Üyesi Prof. Dr. İlber Ortaylı, Ankara Üniversitesi İlahiyat Fakültesi Öğretim Üyesi Prof. Dr. Cemal Tosun, Diyanet İşleri Başkanlığı Dini Yayınlar Dairesi Başkanı Harun Özdemirci, Din İşleri Yüksek Kurulu Üyesi Dr. İbrahim Paçacı, Diyanet İşleri Başkanlığı Teftiş Kurulu üyeleri Yaşar Çolak ve Mustafa Baş görev aldı. 
     TDV Mütevelli Heyeti, DİYAM’ın kendi bünyesinde çalışmasına karar verince, DİYAM Geçici Kurucu Başkanlığına dönemin ASAM Başkanı Prof. Dr. Ümit Özdağ getirildi. Mütevelli Heyeti’nin 1.4.2003 tarihli bu kararı uyarınca TDV ile ASAM arasında yapılan sözleşme gereğince, doğal üyelikleri sıfatıyla, Mehmet Nuri Yılmaz ve Ümit Özdağ DİYAM Başkanlığını yürütürken, Yaşar Karagöz emekli tümgeneral , Ankara Üniversitesi İlahiyat Fakültesi’nden Prof. Dr. Mustafa Erdem ile Diyanet İşleri Başkanı Yardımcısı Rıdvan Çakır, Din İşleri Yüksek Kurulu üyeleri Prof. Dr. İsmail Hakkı Ünal, Dr. İbrahim Paçacı ve Dini Yayınlar Dairesi Başkanı Harun Özdemirci de yönetim kurulu üyesi oldu. Yine Türkiye Diyanet Vakfı Mütevelli Heyetince yapılan değerlendirme sonucunda bu kez 30.6.2004 tarihi itibariyle, DİYAM’ın faaliyetlerine son verildi. 
     
     İKİ RAPOR VAR AMA DİNLE İLGİSİ YOK 

     DİYAM’ın bu süre içerisinde kuruluş amacının dışında, "Irak’ta Şiilerin Durumu" ve "Türkiye-İran İlişkileri" konularında rapor hazırladığı belirtiliyor. MİT ve Genelkurmay için de çalışma yapmasının beklendiği kuruluş aşamalarında dile getirilen merkezdeki çalışanların dolar üzerinden maaş alması da tepki çekmişti. 

ANKA 
     
</TEXT>
</DOC>
