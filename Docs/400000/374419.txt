<DOC>
<DOCNO> 374419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy21.html </URL>
<DATE> 2005/08/31/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ünite dergileri, yeni öğretim yılında okutulmayacak 
</HEADLINE>
<TEXT>

     Milli Eğitim Bakanlığı MEB Müsteşarı Necat Birinci, "ünite dergilerinin her ne ad altında olursa olsun öğrencilere tavsiye edilmesine, okullarda satışına izin verilmesine ve eğitim-öğretimde yardımcı materyal olarak kullanılmasına kesinlikle müsaade edilmeyeceğini" bildirdi. 
     Müsteşar Birinci’nin, Bakan Hüseyin Çelik adına yayınladığı genelgede, bakanlıkça geniş tabanlı bir çalışma sonucu yeni ilköğretim programlarının hazırlandığı ve yürürlüğe konulduğu kaydedildi. 
     Bu programların, bilim ve teknolojideki son gelişmeler ile eğitim ve öğretimdeki en yeni yaklaşımlar esas alınarak hazırlandığı, programlara uygun olarak ders kitapları, öğretmen kılavuz kitapları ve öğrenci çalışma kitapları yazıldığı ifade edilen genelgede, bakanlığın, 2003-2004 eğitim-öğretim yılından itibaren ülke genelinde, ilköğretim kitaplarını ücretsiz olarak dağıttığı belirtildi. 
     Genelgede, bu uygulamanın, 2005-2006 eğitim-öğretim yılında ve sonraki yıllarda da devam edeceği, programı değişen her ders için öğrenci ders kitabı, öğrenci çalışma kitabı ve öğretmen kılavuz kitabının set halinde yine ücretsiz verileceği vurgulandı. 
     Genelgede, öğretmenlerin, bugüne kadar ders kitaplarına destek olmak üzere çeşitli yardımcı materyallere başvurduğu, en fazla başvurulan materyalin ise ünite dergileri olduğu ve zamanla ünite dergilerinin ders kitaplarının yerini aldığının görüldüğü kaydedildi. 
     Milli Eğitim Bakanlığı’nca, zaman zaman ünite dergilerinin ders kitaplarının yerini alamayacağı, bunların okullarda satılmasının önlenmesini dile getiren genelgeler yayımlandığı ifade edilen genelgede, şöyle denildi 
     "2004-2005 eğitim-öğretim yılında yayımlanan ilgi genelgede sadece bu yıla mahsus olmak üzere ünite dergilerinin materyal olarak kullanılması uygun görülmüş, ancak 2005-2006 eğitim-öğretim yılından itibaren öğrenci çalışma kitabı ve öğretmen kılavuz kitaplarının ders kitapları ile birlikte verileceği kaydedilerek, ünite dergilerinin artık okullarımızda kullanılamayacağı belirtilmiştir. 
     Bakanlığımız, öğrencilerin ders kitabı, öğrenci çalışma kitabı ve öğretmen kılavuz kitaplarını yardımcı materyallere ihtiyaç duyulmayacak şekilde hazırlattırmıştır. Bu kitaplar, ücretsiz ders kitabı dağıtımı projesi çerçevesinde öğrenci ve öğretmenlere ulaştırılmaktadır. Bu uygulama ile velilerimizin masrafları önemli ölçüde azaltılmıştır. 
     Bu bağlamda, kampanyanın katkı ve etkisini zayıflatacak ve projeyi amacından uzaklaştıracak bir uygulamanın kabul edilemeyeceği açıktır. 
     Buna göre, ünite dergilerinin her ne ad altında olursa olsun öğrencilerimize tavsiye edilmesine, okullarda satışına izin verilmesine ve eğitim-öğretimde yardımcı materyal olarak kullanılmasına kesinlikle müsaade edilmeyecektir. 
     Tüm yöneticilerimizin bu konuda gerekli hassasiyeti göstermelerini, göstermeyenler hakkında ise yasal işlemin yapılmasını önemle rica ederim." 
     
</TEXT>
</DOC>
