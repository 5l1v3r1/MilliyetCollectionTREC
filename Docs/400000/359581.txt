<DOC>
<DOCNO> 359581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/cemal.html </URL>
<DATE> 2005/07/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Teröre geçit yok 
</HEADLINE>
<TEXT>


Londra'dan dünyaya yayılan trajik görüntüler insanın içini acıtıyor. Terörü bir kez daha insanlık adına lanetliyorum. Uygar dünya, 7 7'den sonra teröriste tek bir ortak mesaj göndermek zorunda 
Başaramayacaksınız 
Uygar dünya, teröre ve teröriste geçit vermeyecek. 
Terörize olmayacak. 
Yılmayacak 
Demokrasiyi savunacak. 
Hukuk devletini savunacak. 
Özgürlükleri savunacak. 
Kadın-erkek eşitliğini savunacak. 
İnsan haklarını savunacak. 
Yani değerlerine sahip çıkacak. Bu değerler, açık toplumun değerleri. 
Bir zamanlar 'açık toplumun düşmanları'na karşı da mücadele verilmişti. 
Mussolini'yle Hitler'in totaliter rejimlerini dize getirmek için koca bir dünya savaşı verilmişti. Kırk yıllık Soğuk Savaş boyunca kızıl totalitarizm mücadele alanı olmuştu, 1989'da Berlin Duvarı yıkılıncaya kadar... 
Şimdi sıradaki malum 
Yeşil totalitarizm 
Şimdilik El Kaide deyip geçiyoruz. Yeşil terör adı da takılabilir. 
Kolay bir mücadele olmayacak. 
Zaman alacak. 
Küresel nitelik taşıdığı için de mücadele stratejisinin küresel bir nitelik taşımaktan başka çaresi yok. 
El Kaide terörünün tuzaklarına dikkat etmek de büyük önem taşıyor 
1 Terörle İslamı özdeş kılmaktan, terörden dolayı İslam dinini suçlu tutmaktan kaçınmak şart... 
2 Batı'da yaşayan Müslümanları peşinen suçlu ya da potansiyel suçlu olarak gören cadı avlarından kaçınmak şart... 
3 Teröristi kovalarken, hak ve özgürlükler sınırını çiğnemekten özenle kaçınmak şart... 
4 Şiddet şiddeti getirir kısır döngüsüne kapılmaktan kaçınmak şart... 
5 Amerika'yla Avrupa'nın ve Avrupa'nın kendi içinde bölünmekten kaçınması şart... 
6 Küresel teröre karşı mücadelede küresel işbirliği ve dayanışmaya köstek olacak görüş ayrılıklarından kaçınmak şart... 
Bir başka can alıcı nokta 
El Kaide terörü özellikle İslam coğrafyasından kaynaklanıyor. Bu bakımdan Arap dünyasındaki koşullar son derece uygun. O yüzden yeşil terörü besleyen damarları çok iyi teşhis etmek gerekiyor. 
Bu coğrafyadaki özgürlükten nasibini almamış otoriter rejimleri, bu coğrafyadaki yoksulluğu, yozluğu, adaletsizliği göz ardı ederek terörle mücadeleden sonuç alınabilmesi hayaldir. 
Yine bu coğrafyayı çok uzun yıllardır zehirleyen Filistin-İsrail sorununu hakça çözmeden, Filistinlileri kendi bağımsız devletlerine kavuşturmadan El Kaide terörünü etkisiz kılmak hayaldir. 
Ve Irak'ı normalleştirmeden yeşil terör ile mücadelede yol almak yine hayal olarak kalmaya mahk mdur. 
Bugünden yarına bitmez bu kavga. 
Zaman alacak. 
Hatta daha çok kan ve gözyaşına hazır olalım. Bunu göze almaktan başka çaremiz yok. 
Çünkü, yeni yüzyılda insanlığın karşısına yeni bir tehdit olarak dikilmiş olan küresel terör, yerin altında örgütleniyor ve çok sinsi gidiyor. 
Düşman nerede, bilemiyoruz. 
Asimetrik nitelik taşıyor. 
Nerede, nasıl vuracağını kestirmek kolay değil. Bunun için işbirliğini, dayanışmayı, küresel stratejiyle, sabrı, soğukkanlılığı ve inatçılığı gerektiren bir düşman bu... 



</TEXT>
</DOC>
