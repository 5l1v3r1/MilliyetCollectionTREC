<DOC>
<DOCNO> 352662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur05.html </URL>
<DATE> 2005/06/16/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Tophane'de spor kulübüne bombalı saldırı girişimi 
</HEADLINE>
<TEXT>

     Beyoğlu’nda, basın mensuplarının da bulunduğu bir spor kulübünün bahçesine atılan el bombası, uzman ekiplerce etkisiz hale getirildi. 
     Tophane Karabaş Mektebi Sokak’ta yer alan ve internet cafe ile bilardo salonu olarak da kullanılan Tophane Tayfun Spor Külübü’nün bahçesine, saat 02.00 sıralarında henüz kimliği belirlenemeyen kişi ya da kişilerce el bombası atıldı. 
     Ağaç yapraklarına çarparak bahçeye düşen bomba şans eseri patlamadı. 
     Bu sırada kulübün bahçesinde ve içinde oturan bazı gazeteciler, işyeri işletmecisi Fuat Arslan ve çalışanlar ile müşteriler dışarı çıktılar. 
     Durumun bildirilmesi üzerine kulübe gelen bomba uzmanı ekipler, patlama ihtimali olan el bombasını etkisiz hale getirmek için öncelikle kulübün yanından geçen yolları araç ve yaya trafiğine kapattı. 
     Ardından koruyucu elbisesini giyen uzman ekipler, el bombasını etkisiz hale getirdiler. 
     Olay sonrası yapılan incelemede, bombanın F-1 savunma tipi, Rus yapımı bir el bombası olduğu, bahçeye atılmadan önce piminin çekildiği ancak iğnesinin çarpmaması yüzünden patlamadığı belirlendi. 
     Yetkililer, bombanın şans eseri patlamadığına dikkat çekerek patlaması halinde 30-35 metre alandaki canlıları yaralayabileceğini veya öldürebileceğini ifade ettiler. 
     Polis, el bombasını bahçeye atan kişi ya da kişilerin yakalanması için çalışma başlattı. 
     
</TEXT>
</DOC>
