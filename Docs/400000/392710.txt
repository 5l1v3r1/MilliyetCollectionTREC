<DOC>
<DOCNO> 392710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun02.html </URL>
<DATE> 2005/11/07/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Bush'tan, Latin Amerika'ya çağrı "Demokratikleşme taraftarı olun" 
</HEADLINE>
<TEXT>

     ABD Başkanı George Bush, Latin Amerikalılara, ''bölgede demokratik ilerlemeyi tersine çevirme çabalarına karşı çıkması ve diğer ülkelerle yapıcı ilişkiler kurması'' çağrısında bulundu. 
     Bush, Brezilya'nın başkenti Brasilia'da, herhangi bir isim vermese de solcu Venezüela Devlet Başkanı Hugo Chavez ve Küba Devlet Başkanı Fidel Castro'yu hedef aldığı konuşmasında, ''Amerikalılar için sosyal adaleti garanti etmek, iki rakip vizyon arasında seçim yapmayı gerektiriyor'' dedi. 
     Bush, ''Bu seçimlerden biri umut veriyor. Bu, temsili hükümete, uluslararası toplumla bütünleşmeye ve kişilerin yaşamında özgürlüğün dönüştürme gücündeki inanca dayanıyor. Diğeri, korkuyu kullanarak, komşuları karşı karşıya getirerek ve kendi halklarının ihtiyaçlarını gidermekteki başarısızlıklarını başkasının üzerine atarak, son yirmi yıldaki demokratik ilerlemeyi geriye götürmeye çabalıyor'' diye konuştu. 
     ''Amacımız, Minnesota ya da Brezilya, nerede yaşarsa yaşasın Amerika kıtasındaki insanlar için fırsat yaratmak. Ve bunu yapmak için en iyi yol, serbest ve adil ticareti genişletmektir'' diyen Bush, Brezilya'ya, bu hayali, Amerika kıtası halkı için gerçek yapmada etkisini kullanma çağrısında bulundu. 
     
</TEXT>
</DOC>
