<DOC>
<DOCNO> 373123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo09.html </URL>
<DATE> 2005/08/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İngiliz bahis şirketi Fenerbahçe'nin şampiyonluğuna 1'e 100 veriyor 
</HEADLINE>
<TEXT>

     İngiliz bahis şirketi William Hill, Avrupa Şampiyonlar Ligi’nde İngiltere’nin Chelsea takımını favori olarak gösterirken, Fenerbahçe’nin şampiyonluğuna 1’e 100 ikramiye vereceğini açıkladı. 
     William Hill şirketi, bugün çekilen Şampiyonlar Ligi kuralarının ardından, Chelsea’nin Şampiyonlar Ligi’ni kazanması halinde, bu takıma bahis oynayanlara 1’e 5 oranında ikramiye vereceğini duyurdu. 
     Kupada Chelsea’nin ardından favori gösterilen İspanya’nın Barcelona takımına 1’e 6 veren şirket, Fenerbahçe ile aynı grupta mücadele edecek İtalya’nın AC Milan takımına 1’e 7 ikramiye veriyor. 
     İngiliz bahis şirketi, 32 takımın mücadele ettiği Avrupa Şampiyonlar Ligi’nde, Fenerbahçe’nin şampiyonluğuna 1’e 100 oranında ikramiye vereceğini açıkladı. 
     William Hill’in kupada en az şans tanıdığı takımlar Avusturya’nın Rapid Wien, Slovakya’nın Artmedia Bratislava ve Norveç’in Rosenborg Trondheim takımları. Şirket, bu takımların şampiyonluğuna 1’e 500 ikramiye veriyor. 
     
</TEXT>
</DOC>
