<DOC>
<DOCNO> 388360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur25.html </URL>
<DATE> 2005/10/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Öğretim üyesinden öğrencisine dava Kariyerime engel oldu 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Fen-Edebiyat Fakültesi Türk Dili ve Edebiyatı Bölümü Öğretim Üyesi Yrd. Doç. Dr. Ramazan Gülendam, akademik kariyerine engel olduğu iddiasıyla öğrencisi S.A. hakkında tazminat davası açtı. 
     Çanakkale Asliye Hukuk Mahkemesi’ndeki duruşmada, Yrd. Doç. Dr. Gülendam 35 ile avukatı Mustafa Erol hazır bulundu. 
     Duruşmada tanık olarak dinlenen ÇOMÜ Fen-Edebiyat Fakültesi Dekan Yardımcısı Doç. Dr. Talat Koç, daha önce S.A’nın Gülendam hakkındaki şikayeti üzerine üniversitede başlatılan bir soruşturmada tahkikat yürüttüğünü söyledi. 
     Doç. Dr. Koç, üniversitedeki soruşturmanın öncelikli konusunun Yrd. Doç. Dr. Gülendam’ın S.A’dan siparişle aldığı kitapları geri vermemesiyle ilgili olduğunu, soruşturmanın devam ettiği dönemde S.A’nın "Gülendam ile aralarında ilişki bulunduğunu ve kendisinin cinsi yönden istismar edildiğini" öne sürdüğünü belirtti. 
     Yrd. Doç. Dr. Gülendam’ın avukatı Mustafa Erol ise üniversite tarafından yürütülen soruşturma sonunda dosyanın Yüksek Öğretim Kurumu tarafından incelendiğini, müvekkilinin, suçsuz olduğunun anlaşıldığını söyledi. 
     Yaşanan olaylar nedeniyle Yrd. Doç. Dr. Gülendam’ın yaklaşık 2 yıldır doçentlik çalışmasını tamamlayamadığını iddia eden Erol, şöyle konuştu 
     "Şu an ÇOMÜ Fen-Edebiyat Fakültesi Türk Dili ve Edebiyatı Bölümü’nde Yrd. Doç. Dr. olan Gülendam, hem akademik kariyer hem de ailevi açıdan büyük çöküntü yaşadı. Uzun süredir üzerinde çalıştığı tezini veremedi. Bu nedenle üniversiteye, S.A’ya ve atılan iftiralarla ilgili 4 tazminat davası açtık." Duruşma, Kasım ayına ertelendi. 
     
</TEXT>
</DOC>
