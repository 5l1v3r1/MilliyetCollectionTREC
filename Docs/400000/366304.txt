<DOC>
<DOCNO> 366304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yasam/ayas.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Datça'da tehlikeli yapılaşma 
</HEADLINE>
<TEXT>


1990'da 'özel çevre koruma alanı' ilan edilen Datça, bugün işte bu halde... Kaçak inşaatlar, 15 yıldır çözülemeyen imar yasası karmaşası yüzünden cennet koyları işgal etmiş durumda 

Önay Yılmaz - Datça Milliyet Gökyüzünde - MURAT ÖZTÜRK 

DÜNYA Doğayı Koruma Vakfı'nın 1999 yılında 'acil olarak koruma altına alınması gereken' 100 sıcak noktadan biri olarak seçtiği Datça'da, ciddi boyutlarda bir kıyı yağması yaşanıyor. Çevrecilere göre bunun nedeni, yaklaşık 15 yıldır bir türlü uygulamaya konulamayan imar planı... 
PALAMUTBÜKÜ ve Mesudiye koyları, yağmadan en fazla nasibini alan yerler. Datça Turizm ve Çevre Derneği ile Mimarlar Odası yetkilileri, bölgede yaşanan yağmayla ilgili şunları söylediler "1 100 uygulama imar planları gerçeğe uygun değil. Özel Çevre Koruma Kurulu ve Muğla Valiliği Bayındırlık Müdürlüğü konuyu çözemedi. Toprak sahipleri de kaçak inşaata yöneldi. Sonunda her yerde yasadışı inşaatlar türedi." 
DATÇA Mimarlar Odası Başkanı Necati Sağır da, devletin kaçak yapılaşmayı bizzat teşvik ettiğini vurgulayarak, "Örneğin Datça sahilindeki öğretmen evi 4 katlı kaçak bir yapıdır. Üstelik öğretmenler oraya alınmaz. Orada torpilli insanlar konaklar. Reşadiye'deki ilköğretim okulu da ruhsatsız. Bu yapılar hakkında tutanak tutulur, cezalar verilir, hatta yıkım kararı çıkar. Ama ne var ki bunlar valinin masasında durur" dedi. 

Korkunç itiraf 

Palamutbükü ve Mesudiye'de 200 kaçak yapı olduğunu açıklayan Belediye Başkanı, "Bu yerler valiliğin denetimi altında" dedi. Vali, kaçak yapıların varlığını doğruladı... 


YÖRE halkının 15 yıldır belirlenmeyen imar planları yüzünden zor durumda kaldığını, bu yüzden kaçak yapılaşmaya yöneldiğini belirten Datça Belediye Başkanı Erol Karakullukçu, Palamutbükü ve Mesudiye'de 200 civarında kaçak yapı olduğunu doğrulayarak, şunları söyledi "Kaçak yapılaşmanın çoğaldığı yerler valiliğin denetiminde. Bunun önlemini almak lazım. Henüz geç değil" dedi. 

'Gereken yapılacak' 
MUĞLA Valisi Hüseyin Aksoy ise konuyla ilgili şu açıklamayı yaptı "Uygulama planlarının yapılmaması nedeniyle maalesef o bölgelerde kaçak yapılaşma var. Biz bunları tespit ediyoruz. Haklarında tutanaklar tutuyoruz. Gereken ne ise onu yapacağız. Valilik ve Özel Çevre Kurulu ciddi şekilde sorunun üzerine gidiyor. Bu bizim en hassas olduğumuz konudur." 


5 önemli TEHDİT 


1 - Ovabükü, Hayıtbükü ve Palamutbükü kıyılarındaki plansız yapılaşma ve nüfus baskısı, bölgede zaten yetersiz olan su kaynaklarını ciddi boyutlarda tehdit ediyor. 
2 - Turizm yatırımları için yapılan yol inşaatları, doğal yaşam alanlarının parçalara ayrılmasına neden oluyor. Gebekum kumsalı da turizm amaçlı yapılaşma tehdidi altında. 
3 - Datça'da özellikle yaz aylarında orman yangını tehlikesi yüksek. 1990'lı yıllarda bölgede büyük yangınlar çıkmıştı. 
4 - Yoğun tekne ve yat trafiği, karasal kaynaklı kirlilik ve aşırı avlanma, denizsel yaşam alanlarına, özellikle de deniz çayırlarına zarar veriyor. 
5 - Gökova Termik Santralı'ndan yayılan kükürtdioksit gazının rüzg rla ulaştığı alanlardaki ağaçlarda kuruma görülüyor. 


Seyyar ev formülü 


Datça Ovabükü'nde kaçak yapılaşma yeni boyutlar kazanmış durumda. Örneğin bazı uyanık vatandaşlar, tekerlekli ev formülü geliştirmiş. Bu evleri karayoluyla istenilen yere nakletmek mümkün. Konteyner ve prefabrik tarzı evler yapanlar da var. 



Kazı alanı manzaralı villalar 


Datça'nın merkezinde ODTÜ Öğretim Üyesi Prof. Dr. Numan Tuna başkanlığında yürütülen eski Knidos kazısı da kazı alanının çevresini saran kaçak yapılar nedeniyle ağır aksak ilerliyor. 

Ne dediler 

Şeref An Harita Mühendisi - Eski Tapu ve Kadastro Müdürü Gerçekçi, uygulanabilir planlar yapılarak Datça'nın geleceği bir an önce belirlenmeli.Çiğdem Erkan Datça Turizm ve Çevre Derneği Başkan Yardımcısı Zamanında önlem almazsak Datça'yı kaybederiz.Fulya Bayık Datça Turizm ve Çevre Derneği Üyesi İmar planıyla turizm planları birbiriyle çelişiyor. Bu çelişki ortadan kaldırılmalı.Turgay Sönmez Avukat - Datça Turizm ve Çevre Derneği Yönetim Kurulu Üyesi Devlet, sosyal bir devletse üzerine düşeni yapmalı. Planı ve yasaları uygulamalı. Yöre halkını da mağdur etmemeli.Müşfik Kenter Tiyatro Sanatçısı Datça'nın doğal özelliğinin mutlaka korunması gerekiyor. Eğer bu özelliği korumak için çaba göstermezsek Datça da diğer yerler gibi betona yenik düşer. Bunun olmaması için her türlü oluşumun içinde yer alırım. 


</TEXT>
</DOC>
