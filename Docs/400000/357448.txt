<DOC>
<DOCNO> 357448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur25.html </URL>
<DATE> 2005/07/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Valizdeki cesedin sırrı araştırılıyor 
</HEADLINE>
<TEXT>

     Zafer SAMANCI KONYA, DHA 

KONYA'da yarı çürüyen bir erkek cesedini parçalayıp iki çuval ve iki valize yerleştiren 36 yaşındaki Azime Yıldız ve 32 yaşındaki Arife Yıldız kardeşler gece yarısı polis tarafından yakalandı. Çamurlu olduğu için gömüldüğü yerden çıkarılan cesedin, Afyonkarahisar nüfusuna kayıtlı 39 yaşındaki Ahmet Yılmaz'a ait olduğu saptandı. 
     Kentin Selçuklu İlçesi Dr. Halil Ürün Caddesi'nde saat 02.30 sıralarında iki çuval ve iki valizle bekleyen iki kadının hareketlerinden şüphelenen polis, yanlarına gelerek kimlik sordu. Kardeş olduklarını, adlarının Azime ve Arife Yıldız olduğusu söyleyen iki kadının yanlarında taşıdığı çuval ve valizlerde 4 parçaya ayrılan, yarı çürümüş bir erkeğe ait ceset bulundu. 
     Gördüklei manzara karşısında şoke olan polisler, Azime ve Arife Yıldız kardeşlerin üzerlerinde muska, arapça yazılar, çok sayıda başörtüsü, 5 metre uzunluğunda bir urgan ve kanlı bir erkek gömleği buldu. Gözaltına alınan kız kardeşlerden Azime Yıldız, İstanbul'dan geldiklerini ileri sürerek, Saat 24.00'te otobüsten indik. Burada oturan ablamızı ziyarete geldik. Biz sabah olmasını bekliyorduk. Bir adam geldi ve bizim yanımıza bu eşyayı bıraktı. Biraz sonra polisler geldi. Bu valizler, çuvallar bize ait değil'' dedi. 
     Arife Yıldız da ablası Azime'nin söylediklerini doğrulamakla yetindi. Çevredekilerle konuşan polis, çuval ve valizleri Arife ve Azime Yıldız kardeşlerin taşıdığını gördüklerini söyledi. 
     İki kızkardeşin poliste sorguları devam ederken, iki çuval ve iki valizdeki ceset parçaları, Konya Numune Hastanesi morguna konuldu. Yapılan incelemede, yarı çürüyen cesedin, Afyonkarahisar nüfusuna kayıtlı Ahmet Yılmaz'a ait olduğunu saptandı. Yılmaz'ın ne zaman ve nasıl öldüğü, cesedinin nereye gömüldüğü ve kimler tarafından çıkarıldığı araştırılıyor. 
     Bu arada gözaltında gözaltında sorguları devam eden Arife Yıldız ile ablası Azime Yıldız'ın sürekli Kuran okuyup, dualar ettiği belirtildi. Zanlı kız kardeşlerden Arife Yıldız'ın bugün doğum günü olduğu kaydedildi. 
     
</TEXT>
</DOC>
