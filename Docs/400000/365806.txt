<DOC>
<DOCNO> 365806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo03.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sistem adamı 
</HEADLINE>
<TEXT>


Gerets, Galatasaraylı futbolculara sistemini ezberletiyor. Belçikalı teknik adam, dün de pas, şut ve çabukluk çalışması yaptırdı, yanlışlar konusunda sık sık uyardı 

BOZHAN MEMİŞ 


Galatasaray Teknik Direktörü Eric Gerets, oyuncularına sistemini ezberletiyor. Göreve geldiğinden bu yana istediklerini futbolcularına empoze etmeye çalışan Belçikalı teknik adam, dün de çabukluk, pas ve şut antrenmanı yaptırdı. 
Özellikle topun yere inmesini isteyen Gerets, paslarda her iki ayaklarını da kullanmaları gerektiklerini vurguladı. Takımı daha sonra as ve yedek olarak iki gruba ayıran Galatasaray'ın teknik patronu, karşılaşmayı iki dakikalık periyotlarla durdurup, oyunu Altan ve Cafercan'ın serbest vuruşlarıyla başlattı. Futbolcularına sık sık uyarıda da bulunan Gerets, karşılaşmanın berabere sonuçlanması üzerine pas çalışmasına geçti. 
Çift kale maçta sol üst baldırından sakatlanan Hakan Şükür'e buz tedavisi yapıldı. Şükür, şut çalışmasına katılamadı. Yedek takımın kalesini koruyan Aykut, as futbolculara gol izni vermeyince, kazanan yedekler oldu. 
Antrenmana, sakatlığı devam eden Ayhan ve Üniversite Milli Takımı'nda bulunan Hasan Kabze katılmazken, Hasan Şaş ve Ergün ise salonda çalıştı. 
Yapılan şut çalışmasında 4 şutun dördünü de gole çeviren Necati ve attığı 4 şutun üçü gol olan ve biri de direkten dönen Cafercan Aksu ile kaleci Aykut, Teknik Direktör Eric Gerets'ten "Bravo" aldı. 
Öte yandan Stattan Sorumlu Yönetici Fatih Gökşen, Ali Sami Yen Stadı'nın eksiklerinin, Futbol Federasyonu'nun belirlediği 5 Ağustos'a kadar giderileceğini belirterek, Konyaspor karşılaşmasının da bu statta oynanacağını açıkladı. 

Ribery ilk lig maçında 

Galatasaray'ın izin vermemesine rağmen FIFA'dan geçici lisans alarak oynayan Ribery'nin takımı Marsilya, Fransa Ligi'nin ilk haftasında sahasında Bordeaux'ya 2-0 yenildi. Karşılaşmanın gollerini 16'da Faubert ve 87'de de Ducasse kaydetti. Cim - Bom'un eski oyuncusu 20. dakikada sarı kart görürken, Marsilya 54'te Dehu'nun atılmasıyla son 36 dakikayı 10 kişi oynadı. 

'Bonservisimi alsınlar yeter' 

Hollanda 1. Ligi ekiplerinden Heerenven'de futbol oynayan Uğur Yıldırım, Galatasaray'a mesaj gönderdi. Sarı-Kırmızılı ekibin gündeminde yer alan gurbetçi futbolcu, Cim - Bom'a gelmek için can atıyor. Uğur, "Geçen sezonun şartlarında transfer gerçekleşmedi. Bu sezon için henüz resmi bir teklif almadım. Ancak ben Galatasaraylıyım, bu takımda seve seve oynarım. Galatasaray bonservis sorunumu halletsin, ben sorun çıkarmam" ifadesini kullandı. Öte yandan İliç'in tavsiyesiyle denenen Radosavljevic beğenilmeyerek geri gönderildi. 

Son prova Bursa'da 

Teknik Direktör Eric Gerets yönetiminde 2005-2006 sezonuna hazırlanan Galatasaray, lig öncesindeki son sınavını bugün Bursaspor karşısında verecek. İkinci Lig A Kategorisi'nde yer alan ve bu sezon şampiyonluk hedefleyen Yeşil - Beyazlılar'ın sezon açılışına katılacak olan Sarı - Kırmızılılar, son durumunu görme fırsatı bulacak. Bursa Atatürk Stadı'nda 20.30'da başlayacak mücadeleyi Lig TV naklen yayınlayacak. 


</TEXT>
</DOC>
