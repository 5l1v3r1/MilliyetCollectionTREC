<DOC>
<DOCNO> 362798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo24.html </URL>
<DATE> 2005/07/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Jordan, 2012 yılına kadar Formula 1'de... 
</HEADLINE>
<TEXT>

     Dünyanın en pahalı spor organizasyonlarından biri olan Formula 1'de anlaşmalar devam ediyor. 
     Formula 1'de gelirlerin paylaşımıyla ilgili yaşanan anlaşmazlıkların ardından yeni bir yarış organizasyonu kurma girişimleri devam ederken, Jordan takımı, Formula 1'in patronu Bernie Ecclestone ve FIA ile anlaşmaya vardığını açıkladı. 
     Jordan takımının sahibi Midland F1'in işletme direktörü Colin Kolles yaptığı açıklamada, takımı 2008 yılından 2012'ye kadar Formula 1 içinde tutacak anlaşmaya imza attıklarını belirterek, Bernie Ecclestone'nun, Midland F1'in bu organizasyona dahil olmasında başından beri çok büyük katkıları olduğunu söyledi. 
     Kolles, ''Formula 1'in geleceğinin şekilleneceği böyle bir anlaşmanın içinde olmaktan memnuniyet ve gurur duyuyoruz'' dedi. 
     Dünya şampiyonu Ferrari, gelir paylaşımıyla ilgili anlaşmayı Concorde anlaşması imzalayan ilk takım olurken, pazartesi günü de Red Bull Racing, FIA ile anlaşan 2. takım oldu. 
     Uluslararası Otomobil Federasyonu ile anlaşamayan Renault, BMW, Daimler Chrysler, Toyota ve Honda takımları 2008 yılından itibaren yeni bir yarış organizasyonu kurma çalışması yapıyorlar. 
     
</TEXT>
</DOC>
