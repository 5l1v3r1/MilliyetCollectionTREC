<DOC>
<DOCNO> 352755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/ekonomi/eko12.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz sineği için telefon diplomasisi 
</HEADLINE>
<TEXT>


ELÇİN ERGÜN Beyrut 

Rusya'nın Türkiye'den sebze ve meyve alımını durdurmasıyla başlayan kriz Başbakan Recep Tayyip Erdoğan'ın Lübnan seyahati sırasında gerçekleştirilen en üst düzey telefon trafiği ile çözüm yoluna girdi. Erdoğan, Lübnan'dan görüştüğü Rusya Devlet Başkanı Vlademir Putin'den sorunun çözülmesi iki ülke tarım bakanlarının bir araya gelmesi sözünü aldı. 
Türkiye'den ihraç edilen domateslerde sinek larvası bulunması üzerine ihracat yasağı koyan Rusya'yla buzlar eriyor. Hafta başında görüşmek için not bıraktığı Putin, dün Erdoğan'ı Lübnan'dan aradı. Erdoğan görüşmede, iki ülke bitki sağlık sertifika uyumsuzluğunu ortadan kaldırmak için Tarım Bakanlığı'nın ilave tedbirler koyduğunu söyledi. Erdoğan, üretici çiftçilerin mağduriyetini gidermek üzere bir heyetin Rusya'ya gönderildiğini, konuya ilişkin Rusya'dan da bir heyetin davet edildiğini vurguladı. Erdoğan, sorunun çözümü için Putin'den yardım istedi. 

Putin Bilmiyordum 
Putin de konu hakkında bilgi sahibi olmadığını, telefon görüşmesi öncesinde konuyu incelettirdiğini söyledi. Erdoğan ve Putin sorunun çözüme kavuşturulması için iki ülke tarım bakanlarına talimat vermeyi karara bağladı. Erdoğan, Putin'i pazartesi günü aramış, İngiltere Başbakanı Tony Blair'in Rusya ziyareti nedeniyle bu görüşme gerçekleşememişti. Erdoğan AKP grup ve MYK toplantılarında "Her sorunu çözmek için Putin'i mi arayacağım" demişti. 


</TEXT>
</DOC>
