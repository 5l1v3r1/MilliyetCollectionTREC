<DOC>
<DOCNO> 372587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur37.html </URL>
<DATE> 2005/08/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bülent Ersoy'dan müthiş açıklamalar... 
</HEADLINE>
<TEXT>

     Türk Sanat Müziği sanatçısı Bülent Ersoy, bugün düzenlediği basın toplantısında son günlerin tartışılan konusu "CHP Genel Başkanı Baykal ile 1980' lerdeki buluşmasına" ilişkin müthiş açıklamalar yaptı. 
     Sanatçı Bülent Ersoy, CHP Genel Başkanı Deniz Baykal’ın 12 Eylül sonrası kendisine uygulanan sahne yasağının kaldırılması için 100 milyon lira avukatlık ücreti istediğini ancak kendisinin bunun garantisini istemesi üzerine aralarında para alışverişi olmadığını söyledi. Ersoy, yeraltı dünyasının ünlü isimlerinden İnci Baba olarak bilinen Mehmet Nabi İnciler’ın Baykal’la görüşmesine "arabuluculuk" ettiğini açıkladı. 
     Bülent Ersoy, Deniz Baykal ile arasındaki polemiğe son noktayı koyan basın toplantısını bugün yaptı. 
     Ersoy, "Görüştüğüm kişi çok saygı duyduğum CHP Genel Başkanı Deniz Baykal'dır. Kendisiyle telefonla değil yüzyüze görüştük. Ankara'daki Dedeman Oteli'nin arkasında bir yazıhanede... Kendisi şık bir gri takım giymişti " diyerek, Baykal’ın telefonla görüştüklerine ilişkin açıklamasına farklı bir boyut getirdi. 
     Ersoy, " Kendisi ile avukat olarak görüşüyorduk. Arada aracılar vardı. Aracı mafya babası olan İnci Baba idi. Aracılar bana 'bizim oğlan bu işi halleder' dediler. Deniz Baykal 'ben bu işi hallederim' demiş. Biz de bunun üzerine randevu verdiler gittik. Nasıl halleder ben onu bilemem. Yanımda çek defterim vardı. Benden 100 milyon lira istedi. Ancak istediği para çok yüksekti. Bugünün parası ile 900 bin dolar. Ben de garanti istedim ama bana garanti veremedi. Garanti verse 200 milyon vermeye hazırdım" dedi. 
     Ersoy, "Para yüksek ama ben bunu rüşvet dağıtmak için istedi diyemem çünkü bilmiyorum. Nereye verecek nasıl verecek ben bilemem. Bunu kendisine sorun. Ama bir para istemesi normal çünkü avukattı. Bunları art niyetle söylemediğime yemin ederim. Bu para için asla ve asla rüşvet demedim" diye konuştu. 
     Ersoy, Deniz Baykal'ın para istemesini yadırgamadığını söyleyerek 
     "E çok doğal çünkü o zaman avukattı. Normal bir avukata gittiğiniz zaman avukatlık ücreti istemiyor mu Ben sahneye çıktığım vakit karşılığında bana öpücük mü veriyorlar. Bana da belirli bir bedel ödüyorlar. Bundan daha doğal ne olabilir ki " dedi. 
     Baykal’ın kendisi hakkında yüklü bir tazminat açacığı yönündeki hatırlatmaya ise Ersoy, "Neye istinaden hakkımda dava açacak, benim şahidim var o da Mehmet Yüzüak, ama kendisinin şahidi yok" dedi. Ersoy, "Herşeyi kabul ediyor, kala kala 100 milyon lira konusunda mı yalan söylüyorum" dedi. Ersoy, başka bir soru üzerine Baykal’ın aracılarla kendisine "ben bu işi hallederim" diye haber gönderdiğini kaydetti. 
     Ersoy, kendisi hakkındaki sahne yasağını Gazinocular Kralı olarak da bilinen Fahrettin Aslan’ın koydurttuğunu ileri sürerek, bunu o dönemin İstanbul Valisi Nevzat Ayaz ve Emniyet Müdürü Şükrü Balcı’nın da yerine getirdiğini iddia etti. Ersoy, Eski Başbakanlardan Turgut Özal’ın "Kendisine özel yasa" çıkardığını ve bu yasa sonrasında da Nevzat Ayaz’ın İzmir’e sürüldüğünü iddia etti. 
     Ersoy, amacının CHP’ye veya Baykal’a zarar vermek olmadığını ancak "30 yıl sonra hayatımla ilgili bir programa katılıyorum, orada nasıl örgü ördüğümü mü anlatacaktım. Üstelik ben olmayan bir şey mi söylüyorum, suç mu isnat ediyorum, neden vicdani eziyet çekeyim" diye konuştu. 
     
     "BİR TEK 100 MİLYONU MU YALAN SÖYLÜYORUM " 

     Ersoy, "Deniz Baykal, sizden para istediğini kabul etmiyor" diyen bir basın mensubuna da "Beni gazinoya dinlemeye geldiğini kabul ediyor. Belediye başkan adayı ile ilgili konuyu kabul ediyor. 
     Telefonla konuştuğumuzu kabul ediyor. Ben her şeyi doğru söylüyorum da bir tek 100 milyonu mu yalan söylüyorum Bunu sizin takdirlerinize bırakıyorum" yanıtını verdi. 
     "Bu konunun CHP’ye zarar vereceğini düşünüyor musunuz " sorusu üzerine, "Ben CHP’ye zarar verip vermeyeceğini bilemem. CHP zaten kendi içinde kaynıyor" diyen Ersoy, Baykal’ın kendisine tazminat davası açacağı yönündeki haberleri hatırlatan bir gazeteciye de, "Neye istinaden açacak Mehmet Yüzüak, ben ve kendisi bu olayın şahidi. Benim şahidim var, ama kendisinin yok" yanıtını verdi. 
     Zaman zaman sorulara sinirlenerek tepki gösteren Ersoy, toplantı sonunda tepkileri nedeniyle basın mensuplarından özür diledi. 
     
</TEXT>
</DOC>
