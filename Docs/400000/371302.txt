<DOC>
<DOCNO> 371302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur48.html </URL>
<DATE> 2005/08/19/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Evinde haciz işlemi yapan avukatı bıçakladı 
</HEADLINE>
<TEXT>

     Antalya Barosu avukatlarından Orhan Can, evinde haciz işlemi yaptığı kişi tarafından bürosunda bıçaklandı. 
     Can'ın, Hasan Subaşı Caddesi'ndeki bürosuna gelen bir kişi, avukata bıçakla saldırarak, boynu, göğsü ve midesinden yaraladı. 
     Saldırgan daha sonra bürodan kaçarken, Orhan Can, güçlükle kapıya çıkarak komşularından yardım istedi. 
     Akdeniz Üniversitesi Tıp Fakültesi Hastanesi'ne kaldırılan Can, ameliyata alındı. 
     Olaydan sonra yaya olarak kaçan kişinin O.D. 54 olduğunu belirleyen polis, bu kişiyi yakalamak için şehrin giriş ve çıkışlarını kontrol altına aldı. 
     Avukat Orhan Can'ın, bir müvekkilinin 14 milyar liralık alacağı için dün O.D'nin Burdur'un Bucak İlçesi'ndeki evinde haciz yaptığı bildirildi. 
     
</TEXT>
</DOC>
