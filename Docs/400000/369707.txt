<DOC>
<DOCNO> 369707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun08.html </URL>
<DATE> 2005/08/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Londra saldırıları birbirinden bağımsız çıktı 
</HEADLINE>
<TEXT>

     İNGİLTERE’nin başkenti Londra’da 7 Temmuz günü düzenlenen bombalı saldırılarla, 21 Temmuz’daki saldırı girişiminin ilk belirlemelere göre birbiriyle bağlantılı olaylar olmadığı anlaşıldı. 
     İngiliz The Independent gazetesi, polis ve istihbarat yetkililerine dayandırarak yayımladığı haberde, ilk saldırıları gerçekleştiren 4 intihar bombacısı ile saldırı girişiminde bulunan zanlılar hakkında yapılan araştırmalarda, bu olaylarda El Kaide’nin herhangi bir lideri ya da üst düzey üyesinin planlama yaptığına dair bulguya rastlanamadığı kaydedildi. 
     The Independent’ın haberinde, 21 Temmuz’daki saldırı girişiminin, 7 Temmuz’da metroya ve bir otobüse düzenlenen saldırıları taklit etmeye çalışan bağımsız bir grup tarafından gerçekleştirildiğinin düşünüldüğü ifade edildi. 
     Londra’da düzenlenen ilk saldırılarda 52 kişi ölmüş, 21 Temmuz’daki saldırı girişimiyle ilgili olarak da İngiltere doğumlu 4 kişi tutuklanmıştı. 
     Bu arada, İngiliz polisi tarafından yapılan bir açıklamada, ’gençlerin camilerden ziyade Leeds’deki cimnastik ve boks salonlarında birer bombacı haline getirildiği’ belirtildi. 
     
</TEXT>
</DOC>
