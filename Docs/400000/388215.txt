<DOC>
<DOCNO> 388215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun35.html </URL>
<DATE> 2005/10/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
El Kaide'nin internet sitesi Almanya'da çıktı 
</HEADLINE>
<TEXT>

     Almanya'nın Erfurt kentinde terör örgütü El Kaide'ye ait bir Türkçe internet servis sağlayıcısı ortaya çıkarıldı. 
     Servis sağlayıcısı üzerinden cihada çağrıdan, bomba ve füze imalatına, ayrıca bina baskınlarına kadar bilgilerin yer aldığı internet yayınlarının yapıldığı ve bu bilgilerin ''Dünyadan'', ''Çeçenistan'', ''Filistin'', ''Afganistan'', ''Irak'', ''Şehitler'' ve ''Türkiye'' başlıkları altında toplandığı bildirildi. 
     Çok sayıda sesli görüntü ve film malzemesinin ele geçirildiği servis sağlayıcısında profesyonelce çalışıldığının tespit edildiği, terör görüntüleri içeren film malzemelerinin Türkçe alt yazılarla hazırlandığı ifade edildi. 
     Alman makamlarının, ele geçirilen ham malzemeler sayesinde El Kaide örgütünün yapısı hakkında yeni bilgiler edindikleri kaydedildi. 
     
</TEXT>
</DOC>
