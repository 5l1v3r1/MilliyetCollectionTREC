<DOC>
<DOCNO> 381754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/guncel/gun04.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
7163 yöneticiden sadece 20'si kadın 
</HEADLINE>
<TEXT>


Eğitim-Sen'in raporuna göre, son 2.5 yılda yeri değiştirilen veya ilk defa atanan kadın yöneticilerin sayısı "yok" denecek kadar az 

Bahar Atakan - Ankara 

Eğitim-Sen'in, AKP hükümeti döneminde yeri değiştirilen veya ilk defa atanan Milli Eğitim Bakanlığı MEB yöneticilerinin sayısını belirlemek amacıyla yaptığı çalışmadan, kadın yöneticilerin "yok" denecek kadar az olduğu sonucu çıktı. Eğitim-Sen'in raporuna göre, son 2.5 yılda yeri değiştirilen veya ilk defa atanan 7163 yöneticiden sadece 20'sinin kadın olduğu belirlendi. 

Değişiklik Doğu'da 
49 ilden gelen sonuçlara yer verilen raporda, "Atanan yöneticiler arasında din kültürü ve ahlak bilgisi öğretmenlerinin sayısı diğer branşlara göre daha yüksektir ve ilk sıralarda yer almaktadır. Toplam yönetici sayısının 70 bin civarında olduğu düşünüldüğünde, AKP hükümetinin 2.5 yıllık sürede gerçekleştirdiği atamalarla, eğitim yöneticilerinin yüzde 20'si değiştirilmiştir" denildi. 
Eğitim-Sen Genel Başkanı Alaaddin Dinçer de, "2.5 yılda görev yeri değiştirilen ve ilk defa atanan yönetici sayısını çıkardık. Sonuçların ayrıntılarına bakıldığında, bu dönemde atananların içinde kadın yönetici çok az" dedi. 
Eğitim-Sen'in hazırladığı rapora göre, bakanlık en büyük değişikliği doğu illerinde yaptı. 


</TEXT>
</DOC>
