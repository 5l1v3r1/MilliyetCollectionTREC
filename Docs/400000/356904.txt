<DOC>
<DOCNO> 356904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yazar/tamer.html </URL>
<DATE> 2005/06/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Demirel arşivimden seçmeler... 
</HEADLINE>
<TEXT>


Yıllar içinde Demirel ailesiyle ilgili kabarık bir arşivim oluştu. Önce hayali ihracatın sunta Türkiye'deki mucidi yeğen Yahya Demirel, ardından babası Hacı Ali Demirel, ardından da Şevket Demirel'in oğlu Murat Demirel, benim arşivimi zenginleştirecek "aktivitelerde" bulunmak için adeta birbirleriyle yarıştılar 
Demirel yazılarımın son dönemde azalmasından dolayı sitem eden okurlarımdan gelen yoğun istek üzerine dün arşivimi karıştırdım ve muteber kardeş Şevket Demirel'le ilgili malzeme bile buldum. 
4 klasör dolusu gazete kupürleri arasından aşağıdaki seçimi yapmakta çok zorlandım. Dikkat ederseniz Süleymen Demirel, ailesiyle ilgili yolsuzluk ve kayırma olaylarında ya Başbakan ya da Cumhurbaşkanı. Kredilerin verildiği bankalar da hep kamu bankaları. 
Bu kadar tesadüf olabilir mi 
Demirel arşivimde kayınbirader Ali Şener ile banka batıran 2 manevi oğul Cavit Çağlar ve Kamuran Çörtük de yer alıyor. Ama o dosyaların şu an için güncelliği yok. 
Süleyman Demirel, henüz 4 yıllık başbakanken Hayat Mecmuası'nda yer alan bir röportajda, "Bizim ailede ayrı gayrı yoktur. Üç kardeşiz. Hacı Ali, Şevket ve ben. Üçümüzün kazandığı ortaktır. Hepsi bir çanakta toplanır. Herkes ihtiyacına göre çanaktan alır," demişti. 
Bu önemli hatırlatmayı da yaptıktan sonra buyrun arşivin sayfaları arasında küçük bir gezintiye... 

SEKA'DA ŞEHZADE SKANDALI Başbakan'ın yeğeni Murat Demirel, SEKA ürünlerine zam gelmeden bir gün önce 2 milyar tutarında duralit aldı. 
18 Ocak 1993, Milliyet 

SAYIN BAŞBAKAN, BU OLAYA EL KOYUN Yeğeniniz Yahya, yabancı bankalardan aldığı 20 milyon doları ödemedi. Bu borcu devlet bankası Şekerbank ödüyor. Yeğeniniz 1 ekime kadar bulunamazsa açılan dava düşecek ve bu para devletin sırtına kalacak. 
3 Mart 1993, Hürriyet 

DEVLET BANKALARI YAHYA'YA ÇALIŞIYOR Devlet bankası Sümerbank, Şekerbank'ı dolandırmaktan sanık olarak aranan Yahya Demirel'in Kıbrıs'taki bankasına mevduat hesabı açtı. Sümerbank Genel Müdürü Doğan Çelik olayı doğruladı. 
15 Mart 1993, Hürriyet 

HAZİNE'DEN DEMİRELLERE TRİLYONLUK TEŞVİK Hazine, Şevket Demirel'in şirketlerine teşvik üstüne teşvik veriyor. Orman ürünleri şirketine yatırım için, pazarlama şirketine de ihracat için teşvik alan Demireller'in, liman işletmek için kurdukları Demport da 1.9 trilyon liralık teşvik sağladı. 
2 Ağustos 1994, Milliyet 

SEN DE Mİ ŞEVKET AĞA SPK, Göltaş'tan 160 milyar liralık grup içi fon aktarımını önledi. Şevket Demirel, kendi holding şirketlerinden Orma A.Ş.'nin 15'lik hissesini, 240 milyar lira gibi yüksek bir bedelle, henüz yeni halka açılan 'Göltaş'a 1994'te sattı. SPK her bir hissenin 317 bin liradan satışını yüksek buldu ve "örtülü kazanç aktarımı"nın olmaması için bedelin indirilmesini Göltaş'tan istedi. Bunun üzerine Şevket Demirel Holding, satış bedelini üçte iki düşürerek, 240 milyardan 80 milyara indirdi. Geriye kalan 160 milyar Göltaş borcunun silinmesine karar verildi. 
4 Mart 1995, Cumhuriyet 

ŞEVKET DEMİREL'E İMTİYAZLI SARAY Cumhurbaşkanı Süleyman Demirel'in kardeşi Şevket Demirel, imar yasağı bulunan Eğridir Gölü'nün kıyısına muhteşem bir villa kondurdu. Kıyı yasasına aykırı olarak göl kenarına villa inşa edilmesine, Isparta Bayındırlık ve İskan Müdürlüğü seyirci kaldı. 
27 Mayıs 1995, Akşam 

YİNE YAHYA DEMİREL Şekerbank Yahya Demirel'e 20 milyon dolarlık usulsüz kredi açıldığı iddiası ile savcılığa başvurdu. Şekerbank Kambiyo Müdürü Cemil Özdöl ve bayan yardımcısı bu olayla ilgili olarak tutuklandı. Cemil Özdöl tutuklanmadan önce, olayın ortaya çıkması üzerine intihara kalkıştı. 
21 Ağustos 1998, Sabah 

YEĞEN DEMİREL'İN BANKASI HAYALİ Yahya Demirel'in KKTC'deki Kıbrıs Yatırım Bankası hayali çaktı. Başbakan Yılmaz'ın emriyle hakkında soruşturma açılan hayali bankaya Halkbank para kaptırdı. 
26 Ağustos 1998 

BALLI BİRADER Şevket Demirel'in 1994 yılında İzmit yakınlarındaki DYP'li Yeniköy Belediyesi'nden aldığı arazinin değeri 4 yılda 100'e 
28 Ağustos 1998, Sabah 

DEMİREL-YİĞİT ORTAKLIĞI Murat Demirel ile Korkmaz Yiğit'in, bankaları aracılığıyla birbirlerinin 8 firmasına karşılıklı 60'ar milyon dolar kredi kullandırdıkları anlaşıldı. Üstelik Demirel'in 4 firması hayali çıktı. 
9 Ekim 2000, Radikal 

BALLI BABA 2.5 yıl önce iflas eden Hacı Ali Demirel'in Yükseliş Koleji, torpilli satışla tasfiyesini tamamladı, iflas kararı kalktı. 9 trilyonluk borcu yüzünden iflas eden Hacı Ali Demirel'in Yükseliş Koleji'ni, Odalar Birliği "pazarlık bile etmeden" 26 trilyona aldı. 
2003, Vatan 





</TEXT>
</DOC>
