<DOC>
<DOCNO> 380205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun20.html </URL>
<DATE> 2005/09/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Talat'tan Türkiye'ye karşı deklarasyona sert tepki 
</HEADLINE>
<TEXT>

     KKTC Cumhurbaşkanı Mehmet Ali Talat, Avrupa Birliği Daimi Temsilciler Komitesi'nden COREPER çıkacak deklarasyon metnini bloke eden Kıbrıs Rum yönetiminin, ''her zamanki politik manevralarından birini sergilediğini'' ifade ederek, Rumların politik manevrayla isteklerini elde etmeye çalıştığını söyledi. 
     Rum tarafının COREPER üyelerine, ''Türkiye'nin müzakere çerçeve belgesine çok fazla müdahale etmeyeceğini'' söylediğinin, şimdi deklarasyon yanında bu belgede de isteklerine yer verilmesini istediğini kaydeden Cumhurbaşkanı Talat, ''Sonuçta deklarasyon ile müzakere çerçeve belgesini ilişkilendirerek 'deklarasyonda istediklerimizin tümünü alamadık, bir miktar da müzakere çerçeve belgesinde isteklerimize yer verin' havasına girdiler, böylece bloke oldu, şu an için. Bugün tekrar görüşülecek'' dedi. 
     Talat, bir heyeti kabulü sırasında bir soru üzerine, COREPER'de ele alınan deklarasyon taslağı ve Rum kesiminin tutumunu değerlendirdi. 
     Konuyla ilgili çok ayrıntılı bilgi sahibi olmadığını ifade eden Talat, ''Deklarasyon ile Türkiye'nin müzakere çerçeve belgesinin paket biçiminde ele alınacağını, müzakere sürecinde Rum tarafının deklarasyonda kendi arzusunda en yakın şekli yaratmayı sağlama hedefiyle müzakere çerçeve belgesine çok fazla müdahale etmeyeceğini belirttiğini'' kaydetti. 
     
     İSTEDİKLERİNİ ELDE ETTİLER 
     Talat, Rumların COREPER üyelerine, ''Deklarasyonda bizim arzularımızı karşılayan bir yaklaşım ortaya koyarsanız, müzakere çerçeve belgesinde müşkülpesentlik yapmayacağız'' dediğini ifade ederek, şunları söyledi 
     ''Sonuçta deklarasyonda istediklerini elde ettiler. Bizim açımızdan son derece olumsuz, Kıbrıs Türkünün adının bile geçmediği, Kıbrıs'taki bütün haklarını ortadan kaldırmaya yönelik bir deklarasyon hazırlandı. Ancak Rum tarafı o eğilimini değiştirerek müzakere çerçeve belgesinde de bir şeyler istemeye başladı. Tıkanıklık burada ortaya çıktı.'' ''Rumların her zamanki gibi bir çeşit politik manevra yaptığına'' işaret eden Talat, ''Rumların birçok geçmiş olayda bilindiği gibi, kabul eder göründüğünü veya kabul etmeye ramak kala değişiklik istediğini, şimdi de bunu yaptığını'' anlattı. 
     Talat, ''Sonuçta deklarasyon ile müzakere çerçeve belgesini ilişkilendirerek 'deklarasyonda istediklerimizin tümünü alamadık, bir miktar da müzakere çerçeve belgesinde isteklerimize yer verin' havasına girdiler, böylece bloke oldu, şu an için. Bugün tekrar görüşülecek. Bu her zamanki manevrası Rum tarafının'' dedi. 
     
</TEXT>
</DOC>
