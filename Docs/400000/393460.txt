<DOC>
<DOCNO> 393460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy32.html </URL>
<DATE> 2005/11/09/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
AKP'li Kutlu "Yemezler lafı hoş kaçmadı" 
</HEADLINE>
<TEXT>

     AKP Adıyaman Milletvekili Hüsrev Kutlu, dokunulmazlıkların kaldırılmasını isteyen Cumhurbaşkanı Ahmet Necdet Sezer’e yönelik "yemezler" lafının hoş kaçmadığını kendisinin de kabul ettiğini, ancak yerine koyacak başka bir kelime bulamadığını söyledi. 
     TBMM Genel Kurulu’nda, CHP’nin, istifa ederek ANAP’a geçen Kars Milletvekili Selami Yiğit’in dokunulmazlığının kaldırılmasına ilişkin dosyanın ele alınmasına ilişkin önerisi görüşülerek, reddedildi. 
     Görüşmeler sırasında CHP Konya Milletvekili Atilla Kart, milletvekili dokunulmazlıklarının kaldırılması gerektiğini savunurken, AKP Adıyaman Milletvekili Hüsrev Kutlu’yu da eleştirdi. Kart, Cumhurbaşkanı Ahmet Necdet Sezer’in dokunulmazlıkların kaldırılması istemine "yemezler" diyen Kutlu’yu "seviyesizlikle" suçladı. 
     Bu konuşmanın ardından kürsüye gelen AKP’li Hüsrev Kutlu, kendisinin de parti değiştirmeye karşı olduğunu belirterek, "Ancak ben de CHP’de olsaydım bende giderdim" dedi. CHP’liler Kutlu’nun bu sözlerine de tepki gösterdiler. 
     Kutlu, Cumhurbaşkanı Sezer’e yönelik "yemezler" sözünün hoş kaçmadığını kendisinin de kabul ettiğini belirterek, "Ama yine de başka bir kelime bulamadım" diye konuştu. 
     Kutlu, CHP Genel Başkanı Deniz Baykal’ın grup toplantısında kendisini eleştirirken, "Sen kim oluyorsun da konuşuyorsun" dediğini de anımsatarak, "Ben Hüsrev Kutlu, Adıyaman miletvekiliyim. Sayın Baykal da benim kim olduğumu biliyor. Bu ülkede bir söz söylenmesi gerekiyorsa milletvekileri söyler. Kim söyleyecek başka. Niye ben söyleyebilirim. Benim dokunulmazlığım var. Ben milletin temsilcisiyim" dedi. 
     Kutlu, ANAP’lı Selami Yiğit’in dokunulmazlığının kaldırılmasına da karşı olduğunu belirterek, "Çünkü bu arkadaşımızın şunun şurasında iki yılı var. İki yıl sonra milletvekilliği düşecek. Allah bilir ama durum onu gösteriyor. Yargıya hesap verecek. Milletvekilleri emekli olsalarda, ölseler de hesap veriyor. Rektörlerin ise ömürboyu dokunulmazlıkları var hiç hesap vermiyorlar" şeklinde konuştu. 
     Kutlu, CHP’lilerin kendisine "Bu kaçıncı gafın" dediklerini de belirterek, "Benim sözlerim gaf diye nitelendirilir ama genelde bilinçlidir. Daha önce, yaptığı gaflarla idama götürülenler olmuştur ancak bunların içinde haklı çıkanlar da olmuştur" dedi. 
     ANAP’lı Selami Yiğit de, CHP’lilerin dokunulmazlığının kaldırılmasına ilişkin önerisini doğru bulmadığını, bu dosyanın 1994 yılında yanlış anlaşılan bir olayla ilgili olduğunu ifade ederek, "CHP’den çok haklı nedenlerle ayrıldığımı düşünüyorum" diye konuştu. 
     
</TEXT>
</DOC>
