<DOC>
<DOCNO> 373366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko12.html </URL>
<DATE> 2005/08/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alaşehir'de şiddetli yağış, bağlara zarar verdi... 
</HEADLINE>
<TEXT>

     Manisa'nın Alaşehir İlçesi'nde dün gece yağan şiddetli yağmur ve dolunun, bağlara zarar verdiği bildirildi. 
     Alaşehir Ziraat Odası Başkanı Mehmet Musal, gece başlayan şiddetli yağmurun uzun sürdüğünü, ardından gelen dolunun Alaşehir'e bağlı Belenyaka, Elemli, Bahadır ve Delemenler köylerinde yaklaşık 5 bin dönüm alanı etkilediğini söyledi. 
     Yağışlar sonucu kurutmaya bırakılan üzümlerin de su içinde kaldığını ifade eden Musal, ''dün akşam yağan yağmur sonrası bölgedeki üzümün rekolte ve kalitesi düşecek. Üretici, üzüme ilaç atmak zorunda kalacak. Bu da üzümün maliyetini artıracak. Rekoltede yaklaşık yüzde 50 düşüş olabilir. Hasar tespit çalışmalarına başladık, sonuçlarına göre hareket edeceğiz'' dedi. 
     Musal, bugün bölgede yine yağış beklendiğine dikkati çekerken, üreticileri, sergilerini su taşkınlarına karşı korumaya almaları konusunda uyardıklarını sözlerine ekledi. 
     Öte yandan şiddetli yağış sonrası yaşanan heyelanla kapanan Alaşehir-Kiraz karayolu, üç saatlik çalışma sonrası açıldı. 
     
</TEXT>
</DOC>
