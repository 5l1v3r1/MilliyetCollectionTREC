<DOC>
<DOCNO> 367667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur06.html </URL>
<DATE> 2005/08/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TEM'de trafik kazası 12 Kilometrelik araç kuyruğu oluştu 
</HEADLINE>
<TEXT>

     
     Ergün AYAZ Ebru DOĞAN İZMİT Kocaeli , DHA 
     
TEM Otoyolu'nun Kandıra turnikeleri yakınlarında, aşırı hız ve dikkatsizlik nedeniyle meydana gelen zincirleme trafik kazasında, 2 kişi hayatını kaybederken 4 kişi de yaralandı. Yaralılar, Kocaeli Devlet Hastanesi'nde tedavi altına alındı. Kaza nedeniyle TEM Karayolu'nun Adapazarı istikametine doğru Kandıra turnikelerinden Körfez İlçesi turnikelerine kadar yaklaşık 12 kilometrelik bir araç kuyruğu oluştu. 
     TEM Otoyolu Kandıra gişelerini yaklaşık 500 metre geçtikten sonra Ankara yönüne giden Mehmet Yücel'in kullandığı 01 OY 010 plakalı TIR, sürücüsü belirlenemeyen 34 KR 359 plakalı akaryakıt tankerine, ardından Levent Cebir idaresindeki 34 KKL 173 plakalı otomobile çarptı. Çarpmanın ardından TIR'ın ön bölümü viyadükten aşağıya sarktı. TIR'ın hemen arkasında seyreden Arif Bozgül yönetimindeki 34 UL 3909 plakalı otomobil ile sürücüsünün adı henüz belirlenemeyen 34 FHC 06 plakalı otomobil de kaza yapan araçlara çarptı. 
     Kazada, 34 FHC 06 otomobildeki Ahmet Minhaz ile kimliği tespit edilemeyen bir kadın, feci şekilde yaşamlarını yitirdi. Kazada yaralanan Ersin Kuloğlu, Reyhan Sinan Soylu, Levent Cebir Kocaeli Devlet Hastanesi'nde tedavi altına alındı. TIR sürücüsü Mehmet Yücel ise, Derince Devlet Hastanesi'ne kaldırılarak tedavi altına alındı. Durumu ağır olduğu belirtilen Reyhan Sinan Soylu ise, Gebze Anadolu Sağlık Merkezi'ne sevkedildi. 
     
     OLAY YERİNDEKİ KİMLİĞE EL KONULDU 
     Kaza yerinde, Ateş Hattı’ adlı bir gazeteye ait bir kimlik bulundu. Kimliğe el koyan polis, bu kimliğin kime ait olduğunu açıklamadı. 
     Kaza nedeniyle TEM Karayolu'nda trafik tam anlamıyla felç oldu. Adapazarı istikametine doğru Kandıra turnikelerinden Körfez turnikelerine kadar yaklaşık 12 kilometreyi bulan araç kuyruğu, saat 22.00 sıraları kaza yapan araçların kaldırılmasıyla eritilmeye başlandı. 
     
</TEXT>
</DOC>
