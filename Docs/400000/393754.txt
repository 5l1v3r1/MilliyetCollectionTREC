<DOC>
<DOCNO> 393754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko29.html </URL>
<DATE> 2005/11/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
''Helal Gıda'' standardına tepki... 
</HEADLINE>
<TEXT>

     Tüketiciler Birliği Gıda Komitesi Başkanı Hüseyin Kami Büyüközer, Türk Standardları Enstitüsü'nün TSE İslami usullere uygun gıda tüketmek isteyenlerin ihtiyacını karşılamak amacıyla hazırlıklarını sürdürdüğü yeni standardın, ''laiklik ilkesi ve 4054 sayılı rekabetin korunması hakkındaki yasaya'' aykırı olduğunu savundu. 
     Büyüközer, yaptığı yazılı açıklamada, TSE'nin 2006 yılı sonunda yürürlüğe girmek üzere ''helal gıda'' adı altında yeni bir standart ve belgeleme çalışması başlattığını hatırlattı. 
     İslami usullere göre hazırlanmış gıda tüketmek isteyen tüketicilerin ihtiyacını karşılamak amacıyla hazırlandığı belirtilen bu belgeleme çalışmasının, Anayasa'da belirlenmiş ''laiklik ilkesi ve 4054 sayılı rekabetin korunması hakkındaki yasaya'' aykırı olduğunu öne süren Büyüközer, şunları kaydetti 
     ''Bir kamu kurumu olan TSE, hazırlayacağı helal stardardı ile bir yandan bu belgeyi verdiği ürünlerin İslami usullere göre helal olduğunu açıkça belirlerken, öte yandan bu belgeye sahip olmayan ürünlerin ise haram olduğunu zımmen belirlemiş olmaktadır.'' Bir kamu kurumunun, serbest ve tam rekabetin esas olduğu piyasa ortamında bir ürün için ''helal'', başka bir ürün için dolaylı olarak ''haram'' nitelemesi yapmasının, tüketiciyi yönlendiren ve sonuçta rekabet ortamını sınırlayan bir tutum olduğunu belirten Büyüközer, bu tarz belirlemelerin 4054 sayılı rekabetin korunması hakkındaki yasa ile çeliştiğini kaydetti. 
     Hüseyin Kami Büyüközer, TSE'nin başlattığı bu çalışmayı durdurması gerektiğini, aksi takdirde Tüketiciler Birliği olarak, başta Rekabet Kurulu olmak üzere gerekli karar mercilerine başvuruda bulunacaklarını bildirdi. 
     
</TEXT>
</DOC>
