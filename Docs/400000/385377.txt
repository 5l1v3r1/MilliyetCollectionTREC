<DOC>
<DOCNO> 385377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/spo01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfur Havutçu 'devam' dedi 
</HEADLINE>
<TEXT>


Beşiktaş'ta formasını çıkararak menajerlik görevine soyunması planlanan tecrübeli futbolcu, 2005 - 2006 sezonunun sonuna kadar pozisyonunu değiştirmeme kararı aldı 

BİLAL MEŞE 


Siyah - Beyazlı kulüpte gündemin ilk sırasında menajerlik konusu bulunuyor. Başkan Yıldırım Demirören'in, Samsunspor maçının ardından tam yetkiyle menajerlik görevi için teklif götürdüğü Tayfur Havutçu'nun sezon sonuna kadar mevcut pozisyonunu korumak istediği bildirildi. 
UEFA Kupası kura çekimi ardından dinlenmek için Göcek'e giden Demirören'in önerisini düşünen Tayfur'un, futbolcu - menajerlik görevini sürdürüp, gelecek yıl tam yetkiyle menajerliğe soyunmak istediği bildirildi. Bu konudaki görüşlerini öncelikle Yıldırım Demirören ile paylaşacak olan Tayfur'un, daha sonra Rıza Çalımbay ile bir araya gelerek, kararını bildireceği öğrenildi. Daha önce yaptığı sözleşmeyi düşünerek, sezon sonuna kadar alacaklarının ödenmesini isteyen Tayfur, bu gerekçeyle teklife temkinli yaklaşmıştı. Tecrübeli kaptan, görevi sezon sonunda devralmayı kabul ederek, bu sıkıntıyı da çözmüş olacak. 

Çalımbay'dan yeni uyarılar 

Teknik Direktör Rıza Çalımbay'ın, futbolcularıyla bir toplantı yaparak dikkat çektiği öğrenildi. Milli maç arası sonrasında zor bir döneme gireceklerini belirten Çalımbay'ın, "Lig ve Avrupa'da arka arkaya zorlu mücadeleler bizi bekliyor. Tüm oyuncuların yüzde yüz hazır olması gerekli. Bunun için hepimiz duyarlı olmak zorundayız. Bu süreçte özellikle bekar oyunculardan özel hayatlarına dikkat etmelerini istiyorum" dediği ifade edildi. Bu arada dün izin yapan Kartal, Kayserispor maçı hazırlıklarına bugün devam edecek. 

Orman'dan iftar yemeği 

CENGİZ MALGIR 

Beşiktaş başkanlığı için aday olan Fikret Orman, dün Kalyon Otel'de iftar yemeği verdi. Siyah - beyazlıların efsane başkanı Süleyman Seba'nın da katıldığı yemekte, camiadan Mekki Başak, Fahrettin Curoğlu, Mete Kılıç, Erdoğan Nasır, Mahmut Yeşil ve Mustafa Kaya gibi isimler yer aldı. İftarda sohbetin ana konusu her zaman olduğu gibi Beşiktaş'tı. 


</TEXT>
</DOC>
