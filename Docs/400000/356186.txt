<DOC>
<DOCNO> 356186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun38.html </URL>
<DATE> 2005/06/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
KKTC, ilk kez 'Kıbrıs Türk Devleti' sıfatıyla İKÖ toplantısında 
</HEADLINE>
<TEXT>

     Yemen'in başkenti Sana'da düzenlenen 32. İslam Konferansı Örgütü İKÖ Dışişleri Bakanları Toplantısı, gözlemci üye KKTC açısından ayrı bir önem taşıyor. KKTC, İKÖ'nün dışişleri bakanları toplantısına ilk kez, ''Kıbrıs Türk Devleti'' sıfatıyla katılıyor. 
     KKTC'yi toplantıda Başbakan Yardımcısı ve Dışişleri Bakanı Serdar Denktaş temsil ediyor. Denktaş'ın önündeki tabelada, ''Kıbrıs Türk Devleti'' Turkish Cypriot State yazıyor. 
     İstanbul'da geçen yıl düzenlenen 31. İKÖ Dışişleri Bakanları Toplantısı'nda KKTC'nin bundan böyle İKÖ toplantılarına, ''Kıbrıs Türk Devleti'' sıfatıyla katılması yönünde karar alınmıştı. 
     
     BAZI ARAP GAZETECİLERİN BOYKOTU 
     Bu arada, bazı Arap gazeteciler, organizasyondaki eksiklikleri gerekçe göstererek Sana'daki İKÖ toplantısını boykot etme kararı aldı. 
     Basın mensupları için hazırlanan bölümü öfkeli biçimde terk eden bu gazeteciler, boykot gerekçelerini içeren bir dilekçeyi, İKÖ Genel Sekreterliği'ne sunacaklarını söylediler. 
     Dilekçede, görevlerini rahatça yerine getirebilmeleri için basın mensuplarına gerekli imkan ve olanakların sunulmadığı öne sürülerek, bu nedenle Arap gazetecilerin toplantıyı izlemeyi boykot edecekleri belirtiliyor. 
     Boykot kararı alan Arap gazeteciler, toplantı salonuna girişte yaşanan sıkıntılar, uzun bekleme süreleri, basın merkezinin salona uzaklığı, basın mensupları için çevirinin olmaması, toplantı programının verilmemesi gibi eksiklikler olduğu gerekçesiyle tepkilerini dile getirdiler. 
     
     BAKANLAR GEÇ KALINCA OTURUMLAR BAŞLAYAMADI 
     Öte yandan, toplantının sabah yapılması planlanan oturumları, bazı bakanların Sana'ya geç gelmesi nedeniyle yapılamadı. 
     Sabah sadece açılış konuşmaları yapıldı ve tüm bakanların gelmemesi nedeniyle oturumlara geçilmedi. Bu yüzden toplantının ilk oturumu, ancak öğleden sonra yapılabildi. 
     
</TEXT>
</DOC>
