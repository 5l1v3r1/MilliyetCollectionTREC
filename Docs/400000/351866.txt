<DOC>
<DOCNO> 351866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy19.html </URL>
<DATE> 2005/06/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bakan Çubukçu Kadınlar erkekler istediği için örtünmüyor 
</HEADLINE>
<TEXT>

     Devlet Bakanı Nimet Çubukçu, "Kadınların türbanlarını çevrelerindeki erkekler istediği için örttüğü fikrine katılmıyorum. Kadınlar kendi inançları gereği başını örtüyor" dedi. 
     Mövenpick Otel’de devam eden Türkiye-AB Karma Parlamento Komisyonu 54. Toplantısı’nın "Türkiye’de Kadınların Konumu" başlıklı 
     oturumundaki konuşmasının ardından soruları yanıtlayan Çubukçu, konuşmasında, Türkiye resminde bulunan siyah noktalara işaret ettiğini söyledi. Doğu ve Güneydoğu Anadolu bölgesindeki çalışmalara da işaret eden Çubukçu, o bölgelerde kadın örgütlerinin dinamizm içinde çalıştığını anlattı. Yunanistan’dan Konstantinos Hatzidakis’in, salonda türbanlı kadınların bulunduğunu hatırlatarak, "türban konusunun Fransa’da da tartışıldığını, Türk Hükümeti’nin bu konuya nasıl baktığını" sorması üzerine Çubukçu, Türkiye’nin yönetim tercihini yaptığını ve demokratik Cumhuriyet modelini benimsediğini anlatarak, "Türkiye laik mi olmalı, İslami model mi olmalı, bize uzak bir tartışma. Türkiye’de tercih zorlaması yok. Herkes istediği kıyafet tercihini yapıyor" dedi. Daha sonra söz alan CHP Genel Başkan Yardımcısı Onur Öymen, "Hükümetin üniversitelerde türban yasağını bir özgürlük ihlali olarak algıladığını" ifade ederek, ancak AİHM’in aksine karar verdiğini ve bir ihlal bulunmadığını ifade ettiğini anlattı. Öymen, Bakan Çubukçu’ya "Türkiye’de kaç öğrenci siyasi ve sosyal baskı nedeniyle, türbanlarını çıkarmama baskısı nedeniyle eğitim hakkından yoksun kalıyor " diye sorarak, bu kadınların çevrelerindekilerin baskısı nedeniyle eğitim ve parlamentoya girme haklarının ellerinden alındığını söyledi. Öymen, "Teoloji profesörü başörtüsü takmayan kadın var. Onlar yeterince Müslüman değil mi Türbanı siyasi bir mesele olarak ortaya koymayalım" dedi. Devlet Bakanı Çubukçu da söz alarak, "Kadınların türbanlarını çevrelerindeki erkekler istediği için örttüğü fikrine katılmıyorum. Kadınlar kendi inançları gereği başını örtüyor" diye konuştu. İnancı gereği başını örten kadınların Anayasal güvence altında bulunan ve Avrupa İnsan Hakları Sözleşmesi teminatı altında olan eğitim hakkından yararlanmalarını temel hak olarak gördüğünü belirten Çubukçu, Türkiye ve Avrupa’daki bazı ülkelerde bu konunun bir toplumsal soruna ve çatışma alanına dönüşmesinden rahatsız olduğunu anlattı. 
     
     TOPLUMSAL UZLAŞMANIN ÖNEMİ 
     Başında örtü olan her kadının tek tip ve tek düşünceye sahip olarak değerlendirilemeyeceğini de kaydeden Çubukçu, "başörtülüler" diye bir ayrımcılığın sınıfsal bir ayrımcılık olduğunu dile getirdi. 
     CHP’ye oy veren başörtülü kadınlar olduğu gibi AK Parti, DSP ve DEHAP’a da oy veren başörtülü kadınlar bulunduğunu dile getiren Çubukçu, bu kadınların tek siyasi düşüncelerinin bulunmadığını, inançları gereği başlarını örttüklerini anlattı. 
     Türkiye’de 15 yıldır çatışma alanı yaratmamak adına fedakarlık yapan bir grup kadının varolduğunu ifade eden Çubukçu, toplumsal uzlaşmanın önemine işaret etti. 
     AB üyesi bazı ülkelerin kendi demokratik kurallarından vazgeçip türban konusundaki tartışmaya girmelerini de eleştiren Çubukçu, bu tartışmanın o ülkelerde de süreceğini ve sonuçlanmayacağını söyledi. 
     Çubukçu, bir başka soru üzerine, AB’nin Türkiye’nin ulusal politikası olduğunu kaydederek, kadın hakları konusundaki çalışmaların süreceğini anlattı. 
     AB üyesi ülkelerde de kadına yönelik şiddetin varolduğuna dikkati çeken Çubukçu, bunun Türkiye’de "namus ve töre" cinayeti adı altında gerçekleştiğini, her ülkede erkeklerin kadın ahlakı üzerinden cinayet işlediğini söyledi. 
     Bir katılımcının "Türk toplumunda AB’ye karşı direnç var" şeklindeki sözlerine de katılmadığını ifade eden Çubukçu, toplumun AB ve kadın hakları konusunu desteklediğini ifade etti. 
     Çubukçu, bir başka soru üzerine de bekaret kontrolünün yeni TCK’ya göre ancak adli bir durum söz konusu olduğunda yapılacağını anlattı. 
     
</TEXT>
</DOC>
