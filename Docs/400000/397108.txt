<DOC>
<DOCNO> 397108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur12.html </URL>
<DATE> 2005/11/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İki kişiyi öldüğü olayda, "köpek kavgası" ağır tahrik sayıldı 
</HEADLINE>
<TEXT>

     İzmir'in Gürçeşme Semti'nde, sokak ortasında ''köpek kavgası'' nedeniyle çıkan tartışmada 2 kardeşi av tüfeğiyle öldürdüğü gerekçesiyle hakkında 48 yıl hapis cezası istenen sanığa, ağır tahrik indirimi yapılarak 13 yıl hapis cezası verildi. 
     İzmir 4. Ağır Ceza Mahkemesi'ndeki duruşmaya tutuklu sanık Hakkı D. 28 katıldı. Sanık son savunmasında, olay günü ailesiyle evine dönerken Yenidoğan Mahallesi'nde, 2 köpeğin birbirini kovaladığını ve köpeklerden birinin aracın altına girerek yaralandığını söyledi. 
     Köpeğin sahibi olduğunu söyleyen Sadık ve Sezgin Salepçi kardeşlerin yanlarına geldiğini, kendisine ve ailesine küfür ettiğini öne süren sanık, ''Köpeği tedavi ettirmek istediğimi söyledim. Benden 100 milyon lira istediler. Parayı verdim'' dedi. 
     Salepçi kardeşlerin ertesi günü evine gelerek eşi ve kızına hakaret edip küfürler savurduğunu, kendisinden 200 milyon lira istediğini savunan Sanık Hakkı D. şöyle konuştu 
     ''100 milyon lira daha vermek istedim, kabul etmediler. Olay çıkmasın diye istedikleri parayı verdim. Parayı aldıktan sonra evimden ayrıldılar. Aynı gün öğleden sonra karımı ve kızımı sokak ortasında saçlarından sürüklediklerini gördüm. Eve gidip tüfeğimi aldım. Ailemi rahat bırakmalarını söyledim. Ellerindeki bıçakla üzerime gelince ateş ettim. Pişmanım. Kasten öldürmüş değilim. Çoluk çocuğum da perişan oldu.'' Suçun ağır tahrik altında işlendiği kanaatine varan mahkeme heyeti, sanığa 13 yıl hapis cezası verdi. 
     
</TEXT>
</DOC>
