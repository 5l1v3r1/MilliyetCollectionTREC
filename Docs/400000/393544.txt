<DOC>
<DOCNO> 393544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur41.html </URL>
<DATE> 2005/11/09/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Bakan Gül, AB büyükelçileriyle bir araya geldi 
</HEADLINE>
<TEXT>

     AB Dönem Başkanı İngiltere'nin Ankara Büyükelçisi Peter Westmacott, ''Türkiye'nin ve Türk halkının son üç yıldır geçirdiği cesur politik ve ekonomik değişimi teşvik ettiklerini ve alkışladıklarını'' söyledi. 
     Dışişleri Bakanı ve Başbakan Yardımcısı Abdullah Gül, AB'ye üye ülkelerin Ankara büyükelçileriyle İngiliz Büyükelçiliği'ndeki aylık olağan toplantılarının öğle yemeği bölümünde bir araya geldi. 
     İngiliz Büyükelçi Westmacott, yemekte yaptığı konuşmada, Türkiye'nin AB'ye üyelik sürecinde Gül'ün gösterdiği kişisel çaba ve siyasi cesareti övdü. 
     Türkiye'nin AB'ye tam üyeliğinin tüm dünyaya, bir kez daha, laik demokrasi, hukukun üstünlüğü ve serbest piyasa ekonomisinin Batı için olduğu kadar İslam dünyası için de geçerli olabileceğini göstereceğine inandıklarını belirten İngiliz Büyükelçi, 3 ekimden bu yana kazanılan ivmenin korunması gerektiğine işaret etti. 
     Ankara Anlaşması ek protokolünün, Türk ve Avrupa parlamentolarında onaylanmasına ilişkin beklentileri hatırlatan Westmacott, Türkiye'nin tarama sürecinden, müzakere başlıklarının açılmasına kadar, süreçte hızlı bir ilerleme kaydetmek istediğinin bilincinde olduklarını kaydetti. 
     Türkiye'nin, Kıbrıs sorununu tek başına çözemeyeceğine ilişkin kaygılarını anladıklarını söyleyen Westmacott, BM'nin Kıbrıs sorununun kapsamlı çözümü için, AB'nin desteğiyle çalışmalara yeniden başlaması gerektiğini belirterek, ''Bu arada AB'den geçen Nisan'da verilen Kıbrıs Türklerine yönelik sözlerin tutulmasını da bekliyorsunuz'' diye konuştu. 
     Konuşmasında, katılım sürecinde Avrupa kamuoyunun Türkiye hakkında bilgilendirilmesi için Türkiye'deki sivil toplum örgütlerinin çalışmalarının önemine de değinen Westmacott, şunları söyledi 
     ''Avrupalılara Türkiye'nin AB'nin ortak dış ve güvenlik politikasına yapacağı katkıları hatırlatmalıyız. Onlara hatırlatmalıyız ki, Avrupa'nın ekonomik büyümesi, iş piyasasında karşılaştığı eksikliklerin tamamlanması ve hükümetlerimizin karşılaştığı yasadışı göç, organize suçlar, uyuşturucu kaçakçılığı ve uluslararası terörizm gibi gittikçe önem kazanan konuları çözmek, Türkiye'nin AB üyeliğiyle kolaylaşacaktır.'' İngiliz Büyükelçi, 3 ekimden sonra yakalan ivmenin devamı ve Türkiye'nin Avrupa'da daha çok dost kazanması için, ''ifade özgürlüğü, inanç özgürlüğü ve Güneydoğu Anadolu'daki sosyal ekonomik ve kültürel sorunların çözümü konularında yeni adımlar atılması'' gerektiğini ifade etti. 
     Westmacott, konuşmasının sonunda AB'nin terör örgütü PKK Kongra-Gel'in eylemleri de dahil olmak üzere, her türlü terör faaliyetini kınadığını kaydetti. 
     Öte yandan, yemeğe ilişkin bilgi veren diplomatik kaynaklar, gündemdeki bölgesel sorunların ele alındığını yemekte, AB büyükelçilerinin Dışişleri Bakanı Gül'e bu konulara ilişkin sorular yönelttiğini söylediler. 
     Yemekte, İlerleme Raporu ve Katılım Ortaklığı Belgesi'nin gündeme gelmediğini anlatan kaynaklar, ek protokolün Mecliste onaylanmasına ilişkin bir soru üzerine Gül'ün, Türkiye'nin bu konuda elinden geleni yaptığını, yapmaya da devam edeceğini söylediğini belirttiler. 
     
</TEXT>
</DOC>
