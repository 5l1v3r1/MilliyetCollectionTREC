<DOC>
<DOCNO> 355406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko05.html </URL>
<DATE> 2005/06/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Arapça bilen elemana ilgi arttı... 
</HEADLINE>
<TEXT>

     Mesleki Eğitim ve Küçük Sanayii Destekleme Vakfı MEKSA Gaziantep Proje Başkanı İhsan Ercan, Türkiye ile Suriye arasında ilişkilerin düzelmesi sonrasında Gaziantep'teki işletmelerin Arapça bilen eleman talebinin arttığını söyledi. 
     Ercan, AA muhabirine yaptığı açıklamada, 2000 yılından bu yana uyguladıkları proje ile Güneydoğu Anadolu Bölgesi'nin sanayi ve ticaret merkezi konumundaki Gaziantep'teki işletmelerin dış ticaret elemanı ihtiyacını gidermek için eğitim programları gerçekleştirdiklerini söyledi. 
     Eğitim projesi ile kalifiye dış ticaret elemanı yetiştirip Gaziantep ve ülke ekonomisinin gelişmesine katkıda bulunduklarını ifade eden Ercan, dış ticaret mevzuatı ve işlemlere dayalı eğitim programları yanında firmalardan gelep talepler üzerine Arapça dil eğitimi vermeye başladıklarını kaydetti. 
     Ercan, başta Suriye olmak üzere bölgedeki ülkelerle ilişkilerde sağlanan olumlu gelişmenin eğitim programlarına da yansıdığını ifade ederek, şunları anlattı 
     ''Özellikle Suriye ile ilişkilerin düzelmesi sonrasında Gaziantep'teki işletmelerin Arapça bilen eleman talebi arttı. Bu olumlu gelişme üzerine biz de programımızda olmamasına karşılık işletmelerin talebini dikkate alarak Arapça kursu açtık. 100 saatlik temel Arapça dil kursuna 15 kişi katıldı. 
     Firmaların Arapça bilen eleman arayışına girmesi sonucunda Arapça dil eğitimimize yoğun talep var. Bu talep karşısında bu eğitim programımızın süreklilik kazanacağına inanıyoruz. Biz talep olduğu sürece Arapça dil eğitimi vermeye devam edeceğiz.'' Ercan, dış ticaret yapan işletmelerin kalifiye eleman ihtiyacının karşılanmasının Türkiye'nin ihracatında gözlenen sevindirici artışa kalıcılık ve süreklilik kazandırılması açısından zorunlu olduğunu bildirdi. 
     
</TEXT>
</DOC>
