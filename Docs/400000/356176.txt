<DOC>
<DOCNO> 356176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun28.html </URL>
<DATE> 2005/06/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Keskin, SPD üyeliğinden ayrıldı 
</HEADLINE>
<TEXT>

     Almanya Türk Toplumu TGD Başkanı Hakkı Keskin, Sosyal Demokrat Parti SPD üyeliğinden ayrıldığını açıkladı. 
     Keskin, yaptığı açıklamada, 30 yıl önce eski Başbakan Willy Brandt başkanlığındaki SPD'ye üye olduğunda, bu partinin ''sosyal, siyasi ve etik değerlere sahip olduğunu, ancak son yıllardaki siyasi çizgisiyle dış politika haricinde temel ilkelerinden tanınmazcasına uzaklaştığını'' belirtti. 
     ''SPD'nin inandırıcılığını yitirdiği'' şeklinde 1997 yılında geniş çaplı bir eleştiri yaptığını, ''çalışma yöntemleri ve yönetim biçimiyle yanlış yolda olduğunu ayrıntılarıyla vurguladığını'' ifade eden Keskin, SPD'nin özdeğerlerine geri döneceği ümidiyle bir müddet daha üye olarak kaldığını, partinin üst düzey yöneticilerine reformlarla ilgili endişe ve eleştirilerini ilettiğini kaydetti. 
     Federal hükümetin, özellikle vergi, sağlık, vatandaşlık ve göç yasasına ilişkin yaptığı ''sözde reformların'', SPD'nin, sosyal adalet ve toplumun zayıf ve ezilen kesimleriyle olan dayanışma gibi temel hedeflerinden nasıl uzaklaştığını gösterdiğini ifade eden Keskin, ''SPD'nin bu politikalarıyla özellikle son yıllarda kendimi artık özdeşleştiremediğimi görmekteyim. Bu nedenle SPD'deki üyeliğime hemen geçerli olması kaydıyla son veriyorum'' dedi. 
     
</TEXT>
</DOC>
