<DOC>
<DOCNO> 385837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo09.html </URL>
<DATE> 2005/10/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Brezilya Milli Takımı'nda Alex’e 30 dakika yetmedi... 
</HEADLINE>
<TEXT>

     Brezilya Milli Takımı’nın deplasmanda Bolivya ile 1-1 berabere kaldığı maçta 59. dakikada oyuna giren Alex De Souza, etkili olamadı. 
     
     İlk 11 bekliyordu 

     Dünya Kupası’na katılmayı daha önce garantileyen Brezilya Milli Takımı’nın Bolivya ve Venezüella ile oynayacağı karşılaşmalar için teknik direktör Parreira tarafından uzun bir aradan sonra tekrar kadroya çağrılan Alex, ilk maçında istediğini bulamadı. Kaka, Ronaldinho, R.Carlos, Ronalda, Cafu gibi yıldızların yokluğunda ilk 11’de forma giymeyi bekleyen Sambacı, yedek soyundu ve 59. dakikada Renato’nun yerine oyuna dahil oldu. 
     
     Venezüella umudu 

     Soğuk bir havada oynanan karşılaşmada son yarım saatte skor 1-1’ken girdiği oyunda fazla bir varlık gösteremeyen Alex, gözünü çarşamba günü Brezilya’da oynanacak Venezüella maçına çevirdi. Yıldız oyuncu, bu son sınavda şans bulduğu taktirde, kendisini Parreira’ya göstermek istiyor. Maçtan sonra yola çıkacak olan Alex de Souza, yorucu bir yolculuktan sonra perşembe akşamı veya cuma sabahı İstanbul’da olacak, cumartesi de maça çıkacak. 

     
</TEXT>
</DOC>
