<DOC>
<DOCNO> 368767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas12.html </URL>
<DATE> 2005/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uyku kaçıran helikopterlere ateşle karşılık 
</HEADLINE>
<TEXT>

     Fransa'da bir orman yangınına müdahale eden helikopterler, ihtiyar bir adamın hışmına uğradı. 
     Helikopterlerin çıkardığı gürültü yüzünden, öğle uykusunun kaçmasına sinirlenen 81 yaşındaki David Thiel adlı ihtiyar Fransız, 21 Temmuz tarihinde, ülkenin güneyindeki Grasse bölgesinde, alçaktan uçan yangın söndürme helikopterlerinin öğle uykusunu kaçırması nedeniyle bunların üzerine tüfeğiyle ateş açtı. 
     Thiel'in, polis tarafından gözaltına alınması sırasında da, emniyet görevlilerine küfür ettiği, hatta tavalarla kafalarına vurduğu belirtildi. 
     81 yaşındaki David Thiel'in evinde bulunan 15 av tüfeğine el konuldu. 
     İhtiyar adamın ateş açtığı helikopterlerin ise menzil dışı olduğu ifade edildi. 
     Thiel'in davasına bakan yargıç, kararını açıklamadan önce ihtiyar sanığa dönüp, "yangın söndürme helikopterlerine, yaban ördekleriymiş gibi ateş açamazsınız" dedi. 
     Mahkeme sonunda David Thiel'i, silah bulundurma ve gözaltına alınmaya karşı koymaktan suçlu buldu. 
     Thiel, aynı suçu yeniden işlemesi halinde bir yıl hapis yatacak. 
     
</TEXT>
</DOC>
