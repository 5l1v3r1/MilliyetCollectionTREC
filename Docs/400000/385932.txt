<DOC>
<DOCNO> 385932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/guncel/axgun01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürperten kuşku 
</HEADLINE>
<TEXT>


Kızıksa beldesinde, bazı vatandaşların kanatlı hayvanlarını itlaf için görevlilere teslim etmek yerine yedikleri öne sürüldü. Kanatlı hayvanını bildirmeyene hapis ve para cezası verileceği açıklandı 

MANYAS AA 

Kızıksa Beldesi'nde, bazı vatandaşların kanatlı hayvanlarını itlaf için görevlilere teslim etmek yerine keserek yedikleri öne sürüldü. 
Manyas İlçe Tarım Müdürlüğü'nden özel giyimli 16 kişilik ekip, gündüz tek tek evleri dolaşarak, kanatlı hayvanları topluyor. Bugüne kadar geceleri yapılan itlaflar, artık gündüz de gerçekleştiriliyor. Kızıksa Belediyesi hoparlörlerinden 'kanatlı hayvanı olduğu halde bildirmeyenlere 2-6 ay hapis, 2 bin YTL de para cezası verileceği' anonsları yapılıyor. 

Çocuklara toplatılıyor 
Belde sakinleri ise kanatlı hayvanların itlaf edileceğini duyan birçok vatandaşın, hayvanlarını görevlilere teslim etmek yerine keserek yemeyi tercih ettiklerini savundu. Hastalıkla ilgili kendilerine yeterli bilgi verilmediğini, gelişmeleri gazete ve televizyonlardan öğrenebildiklerini ifade eden vatandaşlar, itlaf çalışmalarının çocukların gözü önünde yapıldığını, hayvanların çırpınarak öldüğünü görmekten psikolojilerinin bozulduğunu söyledi. Vatandaşlar, itlaf çalışmasını yapan ekiplerin, kanatlı hayvanları çocuklara toplattıklarını da iddia etti. 
Kızıksa'ya gelen Doğa ve Sokak Hayvanları Yaşatma Derneği Başkanı Süsen Erkuş da gaz verilerek öldürülen hayvanların, daha can vermeden çuvallara konularak uzun süre bekletildiğini ileri sürdü. Bölgedeki görevlilerin eğitimli olduklarını, bu nedenle itlafta daha dikkatli davranmaları gerektiğini ifade eden Erkuş, "Yapılanlar çok korkunç. Hitler'in Almanya'sı gibi. Biz dünyadaki bu tarz vahşetlere karşı eylem yapıyoruz. Yapılan işin insancıl boyutunun göz ardı edilmemesini istiyoruz" dedi. 
Belde meydanında kanatlı hayvanların içine konulduğu çuvallara, rahat nefes alabilmeleri için delik açtıran Erkuş, Belediye Başkanı Ekrem Göktürk'e bazı sorular sormak istedi. Ancak Göktürk, açıklama yetkisinin olmadığını söyledi. Balıkesir Valiliği de Kızıksa'da 5 bin 691 kanatlı hayvanın itlaf edildiğini açıkladı. 

Ölü kuşlar korkutuyor 
İzmir Kuş Cenneti'nde ölü bulunan gümüş cinsi 5 martı tahlil için Bornova Veteriner Kontrol Araştırma Enstitüsü'ne götürüldü ve incelemeye alındı. Kuş cenneti görevlileri, Harmandalı Çöp Depolama alanının bölgeye yakın olduğunu, zaman zaman zehirli yiyecekler yiyen kuşların zehirlenerek ölebildiğini söyledi. 
Bursa'nın Orhaneli ilçesinde ölü bulunan 7 güvercin de enstitüye tahlil edilmesi için gönderildi. Çatalca'daki bir çiftlik evinin bahçesinde de 20'ye yakın güvercin ölüsü bulundu. 


'Virüs ne kadar patolojik ' 

LONDRA ANKA 
İNGİLİZ Guardian gazetesi, kuş gribinin Asya'dan Avrupa'ya sıçrama ihtimaline karşı Türkiye ve AB'nin hızlı biçimde harekete geçtiğini belirtti. Gazete, Avrupa Komisyonu Sözcüsü Philip Tod'un "kuş gribi virüsünün Türkiye'de bulunduğunun kanıtlandığı, ancak şu anda virüsün ne kadar patolojik olduğunu bilmedikleri" sözlerine yer verdi. 

Endonezya'da 5. vaka 

ENDONEZYA Sağlık Bakanlığı, Sumatra Adası'nda yaşayan 21 yaşındaki bir erkeğin kuş gribi teşhisiyle tedavi altına alındığını açıkladı. Böylece ülkede kuş gribine yakalanların sayısı 5'e yükseldi. Dünya Sağlık Örgütü geçen ay, kuş gribi virüsünün insandan insana bulaşabilecek bir türe dönüşmekte olduğunu ve dünyanın kaybedecek zamanı olmadığını açıklamıştı. 

İNGİLİZ YETKİLİLER 
Türkiye çok geç kaldı 

NEVSAL ELEVLİ Londra 

İngiliz yetkililer, Türkiye'nin kuş gribinden öldüğünden şüphe edilen kanatlı hayvanlardan alınan virüs örneklerini tahliller için İngiltere'ye göndermekte geç kaldığını söyledi. Kuş gribi virüsünün dün İngiltere'de olması bekleniyordu. Ancak dün öğleden sonra yapılan bir açıklamayla virüsün ancak bugün İngiltere'ye geleceği bildirildi. 
2-3 gün sürecek testlerin sonucu ancak hafta sonunda belli olacak. Virüs, İngiltere Veterinerler Birliği'nin Surrey bölgesindeki laboratuvarında analiz edilecek. 

Uluslararası işbirliği yok 
İngiliz The Times gazetesi de, konunun uzmanı doktorların görüşlerine yer vererek, Türkiye'nin kuş gribi virüsünü tahlil için İngiltere'ye göndermekte çok geç kaldığını yazdı. Bilim adamları arasında yeterince uluslararası işbirliği olmadığını belirten The Times, bu durumun kuş gribi krizinin çözülmesini zorlaştırdığını yazdı. 
Dünya Sağlık Örgütü'nün bulaşıcı hastalıklarla ilgili biriminin başkan yardımcısı Dr Margaret Chan gazeteye yaptığı açıklamada, 2003 yılında SARS virüsü için güç birliği yapan bilim adamlarının aynı şeyi kuş gribi virüsü H5N1 için yapmadığını söyledi. 

Meclis mönüsünden çıktı 

TBMM lokantalarındaki mönülerden tavuk yemekleri çıktı. TBMM açıklamasında ise bir gün önce beyaz et yendiği, kuş gribinden kaynaklanan bir düzenleme olmadığı belirtildi 

ANKARA Milliyet 

KUŞ gribi korkusu, milletvekillerinin mönülerini de etkiledi. Tarım ve Köyişleri Bakanı Mehdi Eker'in AKP Grubu'nda dile getirdiği "Usulüne göre pişirilmiş tavuk etini yiyorum. Herkese de 'yiyin' diyorum" sözleri, aynı çatı altındaki TBMM lokantalarında karşılık bulmadı. Tavuk yemekleri lokanta mönülerinden çıkarıldı. 

Alımı durduruldu 
TBMM Lokantası'nda 50 çeşit yemek, salata ve tatlı arasında en az 4 tavuk yemeği yer alıyordu. Ancak piliç ızgara, tavuk şiş, tavuk sote, tavuk çorbası ve tavuklu salata dün mönüde yer almadı. TBMM yetkilileri, bir gün önce mönüde bulunan tavuk sotenin tüketilmemesi üzerine tavuk alımının durdurulduğunu bildirdi. 
TBMM Başkanlığı akşam saatlerinde bir açıklama yaparak, beyaz ete bir gün önce mönüde yer verildiğini, bugün de yemekte tavuk ve hindi etiyle yapılmış yemekler olacağını, kuş gribinden kaynaklanan bir düzenleme olmadığını bildirdi. Açıklamada, dünkü mönüde beyaz et bulunmamasının, kırmızı ya da beyaz etin günlük alınıyor olmasından kaynaklandığı belirtildi. 


</TEXT>
</DOC>
