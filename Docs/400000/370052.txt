<DOC>
<DOCNO> 370052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur22.html </URL>
<DATE> 2005/08/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gelinliğiyle haberleri sundu, sonra nikah masasına oturdu 
</HEADLINE>
<TEXT>

     KONYA, DHA 

KONYA'da yerel yayın yapan KTV'nin ana haber spikeri 24 yaşındaki Hacer Ateş, nikah günü gelinliğini giyip ekran karşısına çıktı. Gelinliği ile ana haber bültenini sunan Ateş, yayının bitmesi ardından da kendisini bekleyen davetlilerin bulunduğu düğün salonuna gidip, mimar 26 yaşındaki Cengiz Aker ile nikah masasına oturdu. 
     Konyalı izleyiciler 4 yıldan bu yana ekranda izledikleri haber spikerini dün saat 19.30'da gelinlikle görünce şaşkınlık geçirdi. Hacer Ateş, haber bülteninin ardından nikah masasına oturacağını, bu nedenle ekrana gelinlikle çıktığını belirtti. Ateş, daha sonra sözü diğer spiker arkadaşına bırakarak haber stüdyosundan ayrıldı. Yayın arkadaşları genç spikeri stüdyodan alkışlarla uğurladı. 
     Nikahın yapılacağı Bayındırlık ve İskan İl Müdürlüğü Salonu'na geçen Hacer Ateş, nikaha yetişti. Ateş'in nikah şahitliğini Konya AKP Konya Milletvekili Ahmet Işık, damat Aker'inkini ise Konya İl Emniyet Müdürü Salih Tuzcu yaptı. KTV personeli Hacer Ateş'i en mutlu gününde de yalnız bırakmadı. 
     
</TEXT>
</DOC>
