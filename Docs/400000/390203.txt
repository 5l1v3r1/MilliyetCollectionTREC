<DOC>
<DOCNO> 390203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo09.html </URL>
<DATE> 2005/10/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hadzıbegiç Fenerbahçe maçı zorlu olacak, hedefimiz puan almak 
</HEADLINE>
<TEXT>

     Türkiye Kupası'ndaki rakibi Kayseri Erciyesspor'u yenerek, kupaya moralle başlayan Gaziantepspor'da, tüm dikkatler bu hafta deplasmanda yapılacak olan zorlu Fenerbahçe maçına yöneldi. 
     Ligde, topladığı puanlarla iyi bir sıralamada olmasına karşın, kendi sahasında galibiyete ulaşamayan kırmızı-siyahlı ekibin, Kayseri Erciyesspor'u oynadığı güzel futbol sonucunda yenip, taraftarına ilk galibiyeti yaşatması, takımda morallerin daha da yükselmesine neden oldu. 
     Hem Türkiye Kupası'nda, hem de ligde başarılı olabilmenin hesaplarını yapan Gaziantepspor, deplasmanda karşılaşacağı Fenerbahçe maçından da beraberlik ya da galibiyet alarak, yoluna emin adımlarla devam etmek istiyor. 
     Gaziantepspor Teknik Direktörü Faruk Hadzıbegiç, yaptığı açıklamada, Kayseri Erciyesspor maçında, çok iyi mücadele edip, önemli bir galibiyet aldıklarını, bu maçı unutup, zorlu Fenerbahçe maçını düşünmeye başladıklarını söyledi. 
     Hadzıbegiç, ''Gaziantepspor, ligde iyi mücadele eden bir ekip. Her maça, güzel futbol ve galibiyet için hazırlanıyoruz. Eğer, Fenerbahçe maçında da Kayseri Erciyesspor maçında oynadığımız gibi oynamayı başarırsak, galibiyete ulaşabiliriz'' diye konuştu. 
     Hadzıbegiç, Kayseri Erciyesspor maçında, taraftarın da tam olarak desteğini almayı başaran Gaziantepspor'un, yönetim, teknik heyet, futbolcu ve taraftar kaynaşmasını sağladığına da işaret etti. 
     Hadzıbegiç, Kayseri Erciyesspor maçında kırmızı kart gören Krita'nın Fenerbahçe maçında görev alamayacağını da sözlerine ekledi. 
     
</TEXT>
</DOC>
