<DOC>
<DOCNO> 376635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/kohen.html </URL>
<DATE> 2005/09/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ah, şu Chirac... 
</HEADLINE>
<TEXT>


FRANSA Cumhurbaşkanı Jacques Chirac'a bozulan, yalnız biz değiliz. Onun davranışları şimdiye kadar başkalarını da üzdü veya kızdırdı. 
Fransa'nın yakın komşusu İspanya bunlardan biri. Meğer Chirac, yıllar önce, AB'nin İspanya ile üyelik müzakerelerine çomak sokmak istemiş... 
Bunu dün İstanbul'daki bir yemekte, AB-İspanya müzakerelerini yürüten eski Dışişleri Bakanı Marcelino Oreja Aguirre'den öğrendik. 
İspanya 1979'da Avrupa Ekonomik Topluluğu ile üyelik müzakerelerine başladığı zaman, ilk itirazlar Fransa'dan geldi. Fransızlar üç yeni aday ülke İspanya, Portekiz ve Yunanistan ile müzakereler tamamlanmadan, "genişleme politikasının incelenmesini" istiyordu. O dönemde, Fransa'nın Tarım Bakanı, Jacques Chirac'tan başkası değildi O da, genişlemeye sıcak bakmıyordu. İspanya'nın üyeliğini engellemek için de, bir kulp bulmuştu Eğer İspanya Topluluğa girerse, tarım politikası altüst olacaktı... 
Chirac bu muhalefetini Fransa'da çiftçilerle yaptığı bir konuşmada şöyle ifade etmişti "Bir buğday tarlası düşünün, pırıl pırıl... Ortada bir ayrıkotu duruyor O da İspanya"... 
Tabii İspanyollar Chirac'a çok kızdılar. Ama ne oldu Marcelino Oreja'nın deyişiyle, "İspanya sabırla, sebatla yoluna devam etti. Gerçi müzakereler yıllarca uzadı, ama sonunda İspanya'nın istediği oldu"... Tabii bu arada İspanyollar Chirac'ın laflarını unuttu. Ama Marcelino Oreja değil tabii... 

ESKİ İspanyol politikacısı sohbetimizde ülkesinin Topluluk ile müzakerelerdeki deneyimlerini paylaşırken, şu tavsiyelerde bulundu Önemli olan müzakereleri başlatmaktır. Müzakereler çok çetin geçer. Bizim de çok düş kırıklığına uğradığımız, sinirlendiğimiz anlar oldu. Ama hedeften şaşmadık. Bu süreçte almak da var, vermek de. Esnek davranmalı. Tabii temel konulardan vazgeçmek söz konusu olmaz, ama her zaman uzlaşmak mümkün... Müzakereler yıllar sürse de, azimli ve sabırlı olmak şart... 
Türkiye'nin ve AB'nin karşılıklı pozisyonlarını iyi bilen Marcelino Oreja, "karşı deklarasyon" ve "müzakere çerçeve belgesi" konusundaki pürüzlere rağmen, 3 Ekim'de masaya oturulacağı umudunu taşıyor. "Bu tarihi fırsat kaçırılmamalı" diyor. Kıbrıs'ın tanınması veya limanların açılması gibi sorunlar halledilir. Önemli olan hedeften şaşmamaktır. 
Kim bilir, belki bir süre sonra, bizler de İspanyollar gibi Chirac ve benzerlerinin hoşa gitmeyen söz ve davranışlarını unutmuş olacağız .. 

Mübarek olsun... MISIR'da dün yapılan cumhurbaşkanı seçimlerinin özelliği, ülkedeki siyasal "tekel"in yıkılışını simgelemesidir. Gerçekten bundan önceki 4 seçimde de "tek aday" olarak 24 yıllık cumhurbaşkanlığını garantileyen Hüsnü Mübarek, bu kez "çoğulculuğu" getirmiş ve 9 rakip adayla karşı karşıya gelmiştir. 
77 yaşındaki "Reis" böylece Mısır'ın demokratikleşmesi yolunda önemli bir adım atmıştır. Mübarek'i böyle bir "demokratik açılım" jestini yapmaya iten çeşitli nedenler var ABD'nin baskıları, iç dinamikler, uluslararası konjonktür... 
Nedenleri ne olursa olsun, Mısır liderinin böyle bir deneyime girişmesi cesaretlendirilmesi gereken bir hareket. Gerçi seçim kampanyasına da yansıyan bazı kısıtlamalar "Müslüman Kardeşler"in katılamaması gibi h l yürürlükte. Ama Mısır'ın radikal akımlara ve teröre sahne olan, ayrıca demokrasi tecrübesi pek bulunmayan bir ülke olduğunu da unutmamalı. Arap Birliği Genel Sekreteri Amr Musa'nın geçen gün BBC'deki bir açıkoturumda söylediği gibi, "Demokrasi bir günlük bir olay değil, bir süreçtir"... Gerçekten önemli olan da, Mısır'da bu sürecin başlamasıdır... 



</TEXT>
</DOC>
