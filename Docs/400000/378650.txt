<DOC>
<DOCNO> 378650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko25.html </URL>
<DATE> 2005/09/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
G-7'lere "G-11 oluşumu" çağrısı... 
</HEADLINE>
<TEXT>

     Uluslararası Finans Enstitüsü IIF Direktörü Charles Dallara, ekonomik dengesizlikler, enerji problemleri ve uluslararası ekonomik sistemin güçlenmesi için sanayileşmiş ülkelerle gelişmekte olan ülkelerin yeni bir oluşumla biraraya gelmesi gerektiğini söyledi. 
     Maliye bakanları ve merkez bankaları başkanlarına mektup gönderen Dallara, gelişmekte olan piyasaların öneminin arttığını, globalleşen dünyada yeni bir oluşuma ihtiyaç bulunduğunu belirtti. 
     Dallara, bu oluşumun, gelişmekte olan piyasalarla sanayileşmiş ülkeleri biraraya getirmesi gerektiğini ifade ederek, Brezilya, Çin, Hindistan ve Rusya'nın ekonomik dengesizlikler, enerji problemleri ve uluslararası ekonomik sistemin güçlenmesi için G-7'lere katılarak G-11'in oluşturulması gerektiğini ifade etti. 
     Uluslararası Finans Enstitüsü Direktörü Dallara, dünyada birlikte hareket etme ihtiyacının, Katrina Kasırgası'nda petrol üretiminin zarar görmesi ve fiyatların yükselmesiyle bir kez daha hatırlandığını kaydetti. 
     
</TEXT>
</DOC>
