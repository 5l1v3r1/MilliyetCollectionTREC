<DOC>
<DOCNO> 355243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas03.html </URL>
<DATE> 2005/06/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Seyirci sahaya atlayıp gol oldu 
</HEADLINE>
<TEXT>

     Futbolseverlerin bu yaz en çok ilgi gösterdiği organizasyon Konfederasyon Kupası'nda, yarı final eşleşmeleri kadar Brezilya-Japonya karşılaşmasının ikinci yarısında güvenlik ekiplerini atlatarak sahada şov yapan Brezilyalı çılgın taraftar konuşuluyor. 
     Köln'ün Enerji Stadyumu'ndaki randevuda sahaya dalıp Ronaldinho'yu hedef alan Brezilyalı taraftar, saygısını sunduktan sonra süperstar futbolcunun hürmetle ellerinden öptü. 
     Sahada eylemciyi görünce boş durmayan güvenlik ekipleri çılgın taraftarın peşine düştü ve taraftar önde güvenlikler arkada Japonya kalesine kadar nefes kesen bir kovalamaca yaşandı. 
     Ve sonunda kazanan Brezilyalı taraftar oldu. Fiyakalı bir serbest vuruş gibi ağlarla kucaklaşan taraftarı stadyum güvenliği filelerden çıkardı ve karga tulumba saha dışına taşıdı. Stadyumda ve televizyon başındaki futbolseverler heyecanlı kovalamacayı izlerken, uluslararası ajanslara da 'sahalarda görmek istemediğimiz hareketler'i kare kare fotoğraflamak düştü. 
     19 Haziran tarihinde oynanan ve Meksika'nın 1-0 kazandığı Brezilya-Meksika maçında da yine bir Brezilyalı taraftar sahaya girmişti. Ze Roberto'ya önce bir vücut şov yapan, ardından büyük özlemle sarılan Brezilyalı, kendisini kovalayan güvenlik güçlerine şık bir çalım atmayı ihmal etmemişti. 
     
     'Zıplayan Jimmy'yi hatırlamanın zamanı 

     Brezilya'lı taraftarın hareketleri, İspanya'da Barcelona'nın baş belası olan ve tüm dünyanın tanıdığı 'Zıplayan Jimmy'yi hatırlattı. 
     Sık sık sahaya, podyuma, yarış pistine dalarak kahramanlık payesi alan Jimmy Jump, birçok maça 'damga vuran' isim olmayı başarmıştı. Jimmy'nin seveni kadar nefret edeni de var. 
     Zıplayan Jimmy, özellikle Euro 2004 finalinde Portekizli yıldız Figo'nun yüzüne fırlattığı Barcelona bayrağı ve ardından Yunanistan filelerine kadar polise yakalanmadan koşarak gol olmasıyla günlerce konuşulmuştu. 
     Jimmy'nin 'zıplamaları' bununla da kalmadı. Geçen sezon La Liga'nın ikinci haftasında Barcelona-Sevilla maçında yine sahaya girdi ve Samuel Eto'o'nun kafasına kukuleta geçirdi. 
     Ardından Athletic Bilbao deplasmanında yeniden sahneye çıktı. Karşılaşma esnasında sahaya giren JimmyJump, elindeki bayrağı Barcelona kaptanı Carles Puyol'un boynuna takmaya çalıştı. Puyol, JimmyJump'ı durdurmaya çalışırken çılgın taraftar sahaya giren güvenlik görevlileri tarafından dışarıya çıkarıldı. 
     Formula 1 pistine de giren Zıplayan Jimmy, ünlülerle fotoğraf çektirmesiyle de tanınıyor. Öyle ki albümünde İspanya Kralı Carlos'tan Bobby Robson'da kadar bir çok ünlü var. 
     

Kendi ağzından Jimmy Jump 'Zıplayan kahraman' geçtiğimiz yıl ünlü futbol dergisi FourFourTwo'ya konuşmuştu. İşte o röportaj... Jimmy Jump eylemlerinin bir özgürlük hissi verdiğini söylüyor "Stadyum ve spor karşılaşmalarında sahaya girmeye kendimi özgür hissettirdiği için başladım. Yaşadığınızı ve takım ile spor olayının bir parçası olduğunuzu hissettiriyor. Özellikle de herkes sizi izliyorsa... Bir futbol sahasına, yarış pistine veya defilenin ortasında podyuma girmek harika bir duygu. Fakat bir 'insan golü' atmanın, yani Euro 2004 finalinde yaptığım gibi kendimi filelere bırakmanın tadı hiçbirinde yok. Tıpkı bir rüya gibi." En başarılı sıçrayışını Euro 2004 finalinde yaptığını söylüyor. Figo'nun yüzüne Barcelona bayrağı fırlattığı o sıçrayışı şöyle anlatıyor "Euro 2004 finali inanılmazdı. Sıçramak için biletim yoktu, çünkü asla bilete para vermedim. Stadyumda pek çok güvenlik görevlisi vardı ama kimse bir şey yapmadı ve sahaya sızdım. Bu da hiçbir şeyin imk nsız olmadığını gösterdi. Hatta turnuvada VIP'e sızdım. Michel Platini, Raul gibi isimlerle birlikteydim. Portekiz Başbakanı'nın hemen yakınında yemek yedim ve bu olayın resmini çektim. Bayrağı Figo'nun suratına fırlattım ve kendimi gol yaptım. Çılgıncaydı. Güvenlik bana iyi davrandı. Hapishanede sadece bir gece geçirdim." Jimmy Jump'a göre o Yunan seyircilerin kahramanı... Hatta Avrupa Şampiyonluğu'nu kendisi sayesinde kazandıklarına inanan Yunanlılar olduğunu belirterek şunları söylüyor "Yunan halkı için ben bir kahramanım. Maçtan sonra şarkılar söylüyor ve bana benim yeni bir Yunan tanrısı olduğumu anlatıyorlardı. Bir sonraki gün web sitemi bir milyon kişi ziyaret etti. Şu anda emlak işinde çalışıyorum ama geceleri kıyafetlerimi değiştirip Jimmy Jump'a dönüşüyorum. Tüm bunları yapmamın amacı ünlü olmak. Aslında sinema yıldızı olmayı çok istiyorum. Yaptıklarımın çılgınca olduğunu biliyorum. Ama bugünlerde bir süper kahramana her zamankinden çok ihtiyacımız var."      
</TEXT>
</DOC>
