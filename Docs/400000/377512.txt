<DOC>
<DOCNO> 377512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko02.html </URL>
<DATE> 2005/09/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dünyanın en pahalı benzini Türkiye'de... 
</HEADLINE>
<TEXT>

     Yapılan son iki zamla birlikte Türkiye’de benzinin litre fiyatı 2 doları geçerken, Türkiye ağustos sonu itibariyle benzin fiyatlarında ve benzinden alınan vergilerde diğer ülkelere de önemli ölçüde fark attı. 
     Türkiye’de akaryakıt dağıtımıda en büyük paya sahip ilk sekiz kuruluşun ortalama fiyatları esas alınarak yapılan belirlemelere göre temmuz sonuda 1.97 dolar olan Türkiye’deki kurşunsuz 95 oktan benzinin pompa fiyatı yapılan zamlarla birlikte ağustos sonunda 2.01 dolar, 10 Eylül’de yapılan son zamla birlikte ise 2.09 dolara kadar yükseldi. 
     Uluslararası Enerji Ajansı’nın IEA verilerine göre ise ağustos sonu itibariyle 95 oktan kurşunsuz benzinin pompa fiyatı Fransa’da 1.50 dolar, Almanya’da 1.59 dolar, İtalya’da 1.54 dolar, İspanya’da 1.25 dolar, Japonya’da 1.22 dolar olarak uygulandı. Türkiye’ye en yakın kurşunsuz benzin fiyatı 1.61 dolarla İngiltere’de uygulanırken, Kanada’da benzin 0.83 dolar, ABD’de ise 0.65 dolara satıldı. 
     Türkiye’de benzin fiyatlarının diğer ükelere göre bu ölçüde yüksek belirlenmesinde benzin fiyatı içerisindeki vergilerin payının diğer ülkelere göre önemli ölçüde yüksek olmasından kaynaklandığı belirlendi. Türkiye’de rafineri fiyatı üzerinden yapılan hesaplamaya göre yüzde 71 oranında vergi bulunuyor. Benzin için ödenen her 100 liralık 71 lirasını devlet ÖTV ve KDV olarak alıyor. 
     IEA’nın verilerine göre ise Türkiye’den sonra benzinden en yüksek vergiyi İngiltere alıyor. İngiltere’de benzinden alınan verginin fiyat içerisindeki payı yüzde 67.3 düzeyinde bulunuyor. Benzinden en düşük vergiyi ise söz konusu ülkeler arasında en düşük benzin fiyatını da uygulayan ABD alıyor. ABD’deki benzin fiyatı içerisinde vergilerin payı yüzde 16’ya kadar düşüyor. 
     Vergilerin benzin fiyatı içerisindeki payı, Fransa’da yüzde 64.9, Almanya’da yüzde 64.6, İtalya’da yüzde 61.6, İspanya’da yüzde , Japonya’da yüzde 44.5 ve Kanada’da ise yüzde 31.7 düzeyinde seyrediyor. 

ANKA 

     
</TEXT>
</DOC>
