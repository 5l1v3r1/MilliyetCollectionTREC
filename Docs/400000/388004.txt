<DOC>
<DOCNO> 388004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo06.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Partizan'dan Galatasaray'a Iliç'i geri alabiliriz... 
</HEADLINE>
<TEXT>

     Galatasaraylı idarecilerle görüşen Partizan Başkanı Ivan Curkovic, isterseniz devre arasında Iliç'i geri alabiliriz dedi. 
     
     Dönmesine dünden razılar 
     Lig maratonunun ilk dokuz haftalık bölümünde beklentileri yanıtlayamayan ve devre arasında gönderilmesi gündeme gelen Sasa Iliç’e eski kulübü Partizan kucak açtı. Eric Gerets’in isteği doğrultusunda Sırp futbolcuyu gönderip, bir sağ bek almayı planlayan yöneticilerin, geçen hafta içerisinde Partizan Başkanı Ivan Curkovic ile görüştüğü ortaya çıktı. Eski futbolcularını tekrar takımlarında görmekten mutluluk duyacaklarını ifade eden Partizan’ın patronu, İsterseniz devre arası transfer döneminde futbolcumuzu geri alabiliriz. Onu tekrar takımımızda görmekten mutluluk duyarız'' ifadelerini kullandığı bildirildi. 
     
     Maddi kaybınız olmaz’ 
     Iliç’in çok kaliteli bir futbolcu olduğunu ve Partizan’da forma giydiği yıllarda, başarıları ve liderlik vasfıyla kulübe büyük katkılar yaptığını, ayrıca milli takımın en önemli isimlerinden biri olduğunu vurgulayan Curkovic, Galatasaraylı idarecilere, Sasa’nın şu anki performansı gerçekten şaşırtıcı. O kariyeri başarılarla dolu gerçek bir profesyoneldir. Tahmin ediyorum ki, Türkiye şartlarına uyum sağlayamadığı için performansını yükseltemiyor'' dediği kaydedildi. Curkovic’in ayrıca, Sasa’yı tekrar bize vermek isterseniz, maddi kaybınız olmadan bu işi halledebiliriz'' diyerek garanti verdiği öğrenildi. 
     
</TEXT>
</DOC>
