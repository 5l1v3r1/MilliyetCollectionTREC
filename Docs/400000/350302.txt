<DOC>
<DOCNO> 350302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko07.html </URL>
<DATE> 2005/06/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gelir dağılımında Meksika'dan sonra en kötüsü Türkiye 
</HEADLINE>
<TEXT>

     Türkiye, seçilmiş 28 ülke içinde gelir dağılımında Meksika’dan sonra en kötü durumda olan ülke durumunda bulunuyor. Gelirden en fazla pay alan yüzde 10’luk dilim toplam gelirin yüzde 34.6’sına sahip olurken, gelirden en az pay alan yüzde 10’luk dilim ise toplam gelirin yalnızca yüzde 1.9’unu kullanabiliyor. Türkiye’de nüfusun en düşük ve en yüksek yüzde 10’luk dilimlerinin gelirden aldıkları pay arasında 17 kat fark bulunuyor. 
     DİE’nin hazırladığı ve yeni yayımladığı "Türkiye İstatistik Yıllığı 2004"te yer alan seçilmiş ülkelere göre gelir dağılımını gösteren tablo, Türkiye’nin, ABD’yi de geride bırakarak, Meksika’dan sonra gelir dağılımında en kötü ülke olduğunu ortaya koydu. 
     En yoksul yüzde 10’luk dilimin gelirden yüzde 1.9 pay aldığı Türkiye’de en zengin yüzde 10’luk dilim aldığı pay ise yüzde 34.6’ya ulaşıyor. Meksika’da bu oranlar en düşük yüzde 10’luk dilimde yüzde 1, en yüksek yüzde 10’luk dilimde ise yüzde 43.1 düzeyinde bulunuyor. 
     En düşük yüzde 10’luk dilimin gelirden aldığı payın en düşük olduğu ülkeler arasında Türkiye’nin ABD ile aynı durumda görülüyor. Ancak ABD’de en yüksek yüzde 10’luk dilimin gelirden aldığı pay yüzde 29.9’da kalırken, Türkiye’de yüzde 34.6’ya çıkıyor. Böylece ABD, en düşük yüzde 10’luk dilim ile en yüksek yüzde 10’luk dilim arasındaki 14.7 kat farkla Türkiye’den daha iyi durumda bulunuyor. En zengin ve en yoksul yüzde 10’luk nüfus dilimlerinin gelirden aldıkları pay açısından en büyük fark ise 42 katla Meksika’da görülüyor. En düşük ile en yüksek yüzde 10’luk nüfus dilimleri arasında gelir dağılımı adaletsizliğinde Meksika, Türkiye, ABD’den sonra 14 kat farkla Portekiz, 12.5 kat farkla İngiltere başı çekiyor. 
     Yunanistan’da en düşük yüzde 10’luk dilim toplam gelirin yüzde 2.9’unu, en yüksek yüzde 10’luk dilim ise toplam gelirin yüzde 28.5’ini kullanıyor. Yunanistan’da gelir dağılımı açısından en düşük ile en yüksek yüzde 10 arasındaki gelir farkı yaklaşık 9 katta kalıyor. En yoksul ve en zengin yüzde 10’luk dilimler arasındaki gelir farkı Slovak Cumhuriyeti’nde 5.7 kat olurken, gelir dağılımı açısından en iyi durumdaki ülke olan Japonya’da en düşük yüzde 10’luk dilim gelirden yüzde 4.8, en zengin yüzde 10’luk dilim ise yüzde 21.7 pay alıyor. İki kesim 
     arasındaki gelir farkı fark yalnızca 3.5 katta kalıyor. 
     Gini katsayısına göre hesaplanan gelir dağılım endeksine bakıldığında da 54.6 değeriyle en kötü gelir dağılımına sahip olan Meksika’dan sonra Türkiye 42 değeriyle ikinci sırada yer alıyor. Macaristan 24.4 değeriyle en iyi durumdaki ülke konumunda bulunuyor. 
     
</TEXT>
</DOC>
