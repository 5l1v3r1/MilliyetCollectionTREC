<DOC>
<DOCNO> 364665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun53.html </URL>
<DATE> 2005/07/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
KKTC'ye, Türkiye dışında ilk doğrudan uçuş gerçekleştirildi... 
</HEADLINE>
<TEXT>

     Azerbaycan’da faaliyet gösteren Türk ve Azeri işadamları, Yurtdışındaki Azerilerle İlgili Devlet Komitesi temsilcileri, sanatçılar ve gazetecilerden oluşan 100 kişilik heyet bugün KKTC’ye gitti. 
     Özel havayolu şirketi Imair’e ait uçakla doğrudan Ercan Havaalanı’na gitmesi planlanan heyetin 3 gün sürecek KKTC temasları sırasında ikili ilişkiler ve işadamları arasındaki ikili ilişkilerin geliştirilmesi konuları ele alınacak. Ziyaret sırasında ayrıca, KKTC-Azerbaycan İş Forumu düzenlenmesi de planlanıyor. 
     Söz konusu ziyaret, Azerbaycan’dan KKTC’ye yapılan resmi ve geniş katılımlı ziyaretlerin üçüncüsünü oluşturuyor. 
     Azerbaycan’dan ilk olarak geçen hafta milletvekillerinin de bulunduğu bir heyet, 20 Temmuz kutlamalarına katılmak üzere KKTC’ye gitmiş, ikinci olarak da Azerbaycan Ekonomik Kalkınma Bakanlığı ve Azerbaycan’da faaliyet gösteren Türk işadamlarını bir araya getiren TÜSİAB derneği tarafından düzenlenen KKTC ziyaretine işadamları ve çeşitli resmi kuruluşlardan temsilciler katılmıştı. 
     Öte yandan, bugünkü ziyaret için uçak kiralanan Imair şirketinin KKTC’ye düzenli seferlere başlayıp başlamayacağı henüz kesinlik kazanmadı. Imair’in söz konusu seferlerinin "charter" olması bekleniyor. 
     
</TEXT>
</DOC>
