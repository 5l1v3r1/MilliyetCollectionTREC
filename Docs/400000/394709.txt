<DOC>
<DOCNO> 394709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun16.html </URL>
<DATE> 2005/11/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İdam mahkumu Bulgar hemşireler için Vartan'dan gösteri çağrısı 
</HEADLINE>
<TEXT>

     Bulgar asıllı ünlü Fransız şarkıcısı Sylvie Vartan, Libya'da ölüme mahkum edilen 5 Bulgar hemşiresiyle bir Filistinli doktor hakkındaki kararın iptal edilmesi amacıyla bugün Paris'te yapılacak gösteriye yığınların katılması için çağrıda bulundu. 
     Vartan, uzun yıllardır yaşadığı Los Angeles'te AFP'ye yaptığı açıklamada Parislilere seslendi ve ''Libya'daki Yüksek Mahkeme'den idam kararlarını iptal etmesini istemek için Pompidou meydanında toplanalım'' dedi. 
     Mahkum hemşirelerle doktorun suçsuz olduğunu söyleyen şarkıcı, Paris gösterisinde insanların seslerini yükseltmelerini istedi. 
     5 Bulgar hemşiresiyle Filistinli doktor, Libya'nın Bingazi kentinde çalıştıkları hastanede 426 çocuğa AİDS'li kan vermekten 2004 mayısında ölüm cezasına çarptırılmıştı. Yüksek Mahkeme, hemşirelerle doktorun temyiz başvurularını yarın karara bağlayacak. 
     
</TEXT>
</DOC>
