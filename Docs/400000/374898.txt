<DOC>
<DOCNO> 374898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/ekonomi/eko03.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT, 113 milyon YTL tasarruf etti, şampiyon oldu 
</HEADLINE>
<TEXT>


ANKARA Milliyet 

Başbakan Recep Tayyip Erdoğan, kamu kurumlarında yaşanan 'bugün git yarın gel' anlayışıyla vatandaş - devlet ilişkilerinin düzenlenemeyeceğini bildirdi. Erdoğan, "2005 Yılı Kaynakları Etkin Kullanma ve Maliyetleri Düşürme Projesi Ödül Töreni"ne katıldı. Devletin krizler nedeniyle hantal bir yapıda olduğunu açıklayan Erdoğan, şunları söyledi 

2.2 milyar YTL tasarruf 
"Vatandaşla devletin ilişkilerinde insan sayısını artıran yönetici her kim olursa olsun hizmeti ertelemekte, geciktirmektedir. Vatandaşa mantığı, gerekçesi izah edilemeyen her bir insan devlet ve toplumun ilişkilerini zedelemektedir. 'Bugün git yarın gel' mantığını, bu hantallığı, ataleti tüm kamu düzeninin bütün birimlerinden tamamen söküp atmak hepimizin tek tek gayretlerine bağlıdır." 
Başbakanlık Müsteşarı Ömer Dinçer, ödül için 98 projenin değerlendirildiğini, bu projelerle 2004'te 2.2 milyar YTL'lik tasarruf sağlandığını ifade etti. 

Sağlık Bakanlığı ikinci 
Dinçer, ödül alan kurumu belirlemek amacıyla DPT, TÜSİAD, TOBB ve KAL-DER üyelerinden oluşan bir jürinin oluşturulduğunu belirtti. Dinçer, PTT'nin 2004'te 112.7 milyon YTL'lik maliyet azalttığını, bu nedenle büyük ödülü aldığını kaydetti. Ödüle layık görülen diğer kurumlar ise Sağlık Bakanlığı, Sosyal Yardımlaşma ve Dayanışma Genel Müdürlüğü, DSİ Genel Müdürlüğü. 
Sağlık Bakanı Recep Akdağ, Ulaştırma Bakanlığı Müsteşarı ve PTT eski Genel Müdürü İbrahim Şahin ile Sosyal Yardımlaşma ve Dayanışma Genel Müdürü Mehmet Bilici'ye kurumlarının çalışmalarından dolayı Başbakan Erdoğan ile TÜSİAD Yönetim Kurulu Üyesi Arzuhan Yalçındağ, TOBB Başkanı Rifat Hisarcıklıoğlu ve KAL-DER Başkanı Yılmaz Ergüder ödüllerini verdi. 





</TEXT>
</DOC>
