<DOC>
<DOCNO> 388523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko01.html </URL>
<DATE> 2005/10/21/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
IMF'den Türk ekonomisine övgü "Türkiye, bütün beklentileri aştı" 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Anne Krueger, Türkiye'de son yıllarda uygulanan ekonomik reformlarda elde edilen başarının bütün beklentileri aştığını ve Türkiye'nin, bir taraftan enflasyonu tek haneli rakamlara düşürürken, diğer yandan da güçlü bir büyüme sağladığını söyledi. 
     Krueger'in Şili Merkez Bankası'nın bir toplantısında yaptığı ve dünyada enflasyonla mücadele konusunu işlediği konuşmanın metni, IMF tarafından yayımlandı. 
     Konuşmasında Türkiye'den bol bol örnekler veren Krueger, Türkiye'de 1980'lerde başlatılan ilk parti reformların, enflasyon sorununun çözülememesi yüzünden başarıya ulaşamadığını anlattı. 
     Krueger, ''Sonuç, Türk ekonomisinin 2000 yılına kadar ki dönemini özetleyen bir iniş-çıkış döngüsü oldu. Yaklaşık 20 yıllık o dönemde enflasyon, yüzde 60'ların oldukça üzerinde seyretti ve büyüme, daha düşük enflasyon ortamlarında sağlanabilecek düzeylerin altında kaldı'' dedi. 
     Türkiye'de 2000 sonundan itibaren başlatılan reformların ise, makroekonomik istikrarı sağlamayı ve hızlı büyümenin koşullarını oluşturmayı amaçladığını belirten Krueger, ''Bu reformların başarısı, bütün beklentileri aştı. 1997'de yüzde 85'le zirveye çıkan Türkiye'deki enflasyon, bu yıl 35 seneden beri ilk defa tek haneli rakamlara indi. Ancak enflasyon düşerken, kayda değer hızda bir ekonomik büyüme de gerçekleştirildi'' diye konuştu. 
     IMF Birinci Yardımcısı Krueger, Türkiye'de elde edilen bu ilerlemeyi ''çarpıcı'' olarak nitelendirdi. 
     Krueger, ''Türkiye'de hızlı büyüme, parasal, mali ve yapısal reformların sıkı şekilde uygulanmasının sonucu ortaya çıktı. Enflasyonda hızlı düşüş sağlanması hedefi de, reform stratejisinin merkezi bir parçasıydı. Önemli bir mali konsolidasyon döneminde Türkiye'nin elde ettiği büyüme oranları, en iyimser beklentilerin bile çok üzerinde gerçekleşti'' dedi. 
     
</TEXT>
</DOC>
