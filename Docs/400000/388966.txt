<DOC>
<DOCNO> 388966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yazar/theper.html </URL>
<DATE> 2005/10/23/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Acaba kabahat kimde 
</HEADLINE>
<TEXT>


Nasıl bir anlayış çözemedim. 
Kredi kartlarının kullanımına yeni düzenlemeler getirilecek. Niye 
Çünkü kredi kartıyla borçlananlar çoğalmış. Doğru, çoğaldı. 
İyi ama bunlar borçlarını ödeyemeyecek hale gelmişler. Doğru geldiler. 451.000 kişi kredi kartı borcunu ödeyemiyor. Buna önlem alalım, kredi kartı kullanımı sınırlandırılsın. Hoppalaaaa. 
Yahu bir zamanlar "Nakit kullanmayın, ödemelerinizi kartla yapın" diye nutuk atan birileri yok muydu Hem harcamalar kayıt altına alınır, hem hırsıza uğursuza karşı para çaldırma korkusu olmaz denilmiyor muydu Peki şimdi ne oldu Suç yine vatandaşın oldu. Hep söylüyorum ya, vatandaşın hiçbir yetkisi yok ama sorumluluğu sonsuz. Buna karşın yönetici kadronun yetkisi sonsuz, sorumluluğu sıfır. Böyle bir yöneticilik hiçbir yerde görülmez. Yetki sorumlulukla paralel gider. Bu terslik düzelmedikçe bizde hiçbir şey düzelmez. 
Geleyim kredi kartına. Kredi kartının sokak köşelerinde vatandaşın zorla cebine sokulması, evine zorla postalanması, kartını iade edene bile rica minnet yeni kart verilmesi sonucu kabahat yine vatandaşın oldu. Hayır, kabahat vatandaşın değil, hiç değilse tümü vatandaşın değil. Bakın neden 
Vatandaş kredi kartı borcunu deyin ki bir taksit geciktirdi. Bu vatandaşa bir ihtarname gönderiliyor. İhtarnamede bakiye borcun tamamının bir gün içinde ödenmesi isteniliyor ve bir gün geçtikten sonra borcun tamamına temerrüt faizi uygulanıyor. Faiz de öyle bir faiz ki, yüzde 250 civarında. Bu faizin altından kalkanı alnından öperim. 
Ondan sonra kabahat vatandaşta oluyor. Önce şartları konuşalım, sonra vatandaşı suçlayalım. Kafamızı da kuma gömmeyelim. 



</TEXT>
</DOC>
