<DOC>
<DOCNO> 378385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy07.html </URL>
<DATE> 2005/09/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AKP Türkiye 100'ncü yılda ilk 10'a girecek 
</HEADLINE>
<TEXT>

     AKP Genel Başkan Yardımcısı Nazım Ekren, Türk ekonomisinin Cumhuriyet’in 100’üncü yılında dünyanın ilk 10 ekonomisi arasına gireceğini savundu. 
     Ekren, AKP’nin yayın organı Türkiye Bülteni’nin Eylül sayısı için verdiği mülakatta ekonomideki gelişmeleri değerlendirdi. Ekren konuyla ilgili olarak şunları söyledi 
     "Ulusal ekonomik güvenlik ve savunma, ülkenin evrensel boyutta sürdürülebilir ve yaygın büyüme ve kalkınma yetkinliği ve refleksini oluşturma ve koruma olgusuna özel bir vurgu yapmaktadır. Partimizin programında ekonomik anlayışımızın esasını oluşturan ’Sürekli ve sürdürülebilir ekonomik büyüme stratejisi’ ve bununla ilgili politikalarımız konuya verdiğimiz önemi göstermektedir. 
     Uluslararası ilişkilerin ekonomik politiğinin kalitesinin kritik rol oynadığı bu dönemde, ekonomisi güçlü Türkiye’nin, ulusal, bölgesel ve global çerçevede oynacağı rol ve fonksiyon daha da önemli hale gelmektedir. Cumhuriyetimizin 100’üncü yılında Türkiye’nin ilk 10 ekonomi grubuna 
     yükseltilmesi bu bağlamda özel bir anlam kazanmaktadır." 
     
     YAPISAL SORUNLARIN ÇÖZÜMÜ MALİYETLİ 
     Ekren, Türk ekonomisinin uzun süre istikrarsızlık döneminden geçtiğine vurgu yaparak, bunun sonucu olarak "Ahlaki rizikonun da etkisiyle yapısal ve konjonktürel sorunlara" sahip olduğunu kaydetti. Ekren, sorunların iyi teşhis edilmemesinden kaynaklı yapısal sorunlar haline dönüştüğünü dile getirerek, "Yapısal sorunlar çok daha önemlidir ve yıllarca biriken sorunları yansıttığından çözümü de o denli zor ve maliyetlidir" diye konuştu. 
     
     YENİ DÖNEMDE MİKROEKONOMİK REFORMLAR ETKİN 
     Ekren, "Mikroekonomik reformlar ve mikroekonomik yapının etkinliğinin artırılması yeni dönemde özellikle gelişen piyasa ekonomilerinde önemli bir yaklaşım olarak ön planda yer almaktadır" dedi. 
     
</TEXT>
</DOC>
