<DOC>
<DOCNO> 365308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun05.html </URL>
<DATE> 2005/07/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
NASA Kopan parçalar mekiğin kanadına çarpmış olabilir 
</HEADLINE>
<TEXT>

     Amerikan Havacılık ve Uzay Dairesi NASA , kalkışından iki dakika sonra dış yakıt tankından kopan yalıtım parçalarından birinin Discovery uzay mekiğinin kanadına çarpmış olabileceğini bildirdi. 
     NASA Uçuş Direktörü Yardımcısı Wayne Hale, ''Bazı arkadaşlar, yalıtım parçalarından birinin kanada çarpmasından endişe duyuyorlar'' dedi. Hale, ancak bu konuda NASA uzmanları arasında ''görüş ayrılıklarının'' bulunduğunu kaydetti. 
     Bir diğer yetkili Steve Poulos da ''muhtemel çarpmaya dair 11 iz'' bulunduğunu söyledi. 
     NASA yetkilileri, buna rağmen mekiğin görev süresinin sonunda kazasız belasız dünyaya geri dönebileceğini düşündüklerini, muhtemel hasara ilişkin bilgilerin kesinleşmesi için 3 gün gerektiğini belirtti. Yetkililer, bundan sonra gerektiği takdirde Atlantis uzay mekiğinin, astronotların dünyaya getirilmesi işlemi için fırlatılabileceğini kaydetti. 
     NASA, Discovery'nin dış yakıt tankından kopan parçaların yerleri ve muhtemel çarpma noktalarının yer aldığı fotoğrafları da gazetecilere gösterdi. 
     
</TEXT>
</DOC>
